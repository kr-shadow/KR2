#+TITLE: 鄴中記-晉-陸翽
#+DATE: 2016-06-11 12:21:39
#+SOURCE: github.com/kanripo/KR2i0004 master d534e259                
欽定四庫全書　　　　　史部九
　鄴中記　　　　　　　　載記𩔖
　　提要
　　　　(臣/)等謹案鄴中記舊有二本其一本二卷見
　　　　隋書經籍志稱晉國子助敎陸􁫞撰其一本
　　　　一卷見陳振孫書録解題稱不知撰人名氏
　　　　又稱唐志有鄴都故事二卷肅代時馬温撰
　　　　今書多引之是以為肅代後人作矣今攷是
　　　　書所記有北齊髙歡髙洋二事上距東晉之
　　　　末巳一百三四十年又寒食一條引隋杜臺
　　　　卿玉燭寳典時代尤不相䝉陳氏不以為􁫞
　　　　書似乎可據然唐歐陽詢藝文𩔖聚作于太
　　　　宗貞觀時徐堅初學記作于𤣥宗開元時所
　　　　引􁫞書皆一一與今本合又鄴都故事唐志
　　　　雖稱肅代時人而史通書志篇曰逺則漢有
　　　　三輔典近則隋有東都記南則有宋南徐州
　　　　記晉宫闕名北則有洛陽伽藍記鄴都故事
　　　　則鄴都故亊在劉知㡬之前唐志所言亦不
　　　　足為證以理推之殆􁫞書二卷惟記石虎之
　　　　事後人稍摭鄴都故事以補之併為一卷猶
　　　　之神農本草郡列漢名漢氏黄圖里標唐號
　　　　輾轉附益漸失本真而要其實則一書也觀
　　　　髙歡髙洋二條與全書不𩔖而與郭茂倩樂
　　　　府詩集所引鄴都故事文體相同則此二條
　　　　為後人摭入􁫞書明矣不得以小小舛異盡
　　　　舉而歸之唐以後也原書久佚陶宗儀説郛
　　　　所載寥寥數頁亦非完本今以散見永樂大
　　　　典者蒐羅薈稡以諸書互證刪除重複共得
　　　　七十四條排比成編仍為一卷以石虎諸事
　　　　為􁫞本書其續入諸條亦唐以前人所紀棄
　　　　之可惜則殿居卷末别以附録名焉是書雖
　　　　篇帙無多而叙述典核頗資考證如王維和
　　　　賈至早朝大明宫詩朝罷須裁五色詔句李
　　　　頎鄭櫻桃歌官軍女騎一千匹及百尺金梯
　　　　倚銀漢句不得此書皆無從而訓詁也六朝
　　　　舊籍世逺逾稀㫁璧殘璣彌足為寳佚而復
　　　　存是亦罕覯之祕笈矣乾隆四十六年正月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　鄴中記
　　　　　　　　　　　　　晉　陸􁫞　撰
右季龍與皇后在觀上為詔書五色紙著鳯口中鳯既
銜詔侍人放數百丈緋繩轆轤回轉鳯凰飛下謂之鳯
詔鳯凰以木作之五色漆畫腳皆用金
鄴宫南面三門西鳯陽門高二十五丈上六層反宇向
陽下開二門又安大銅鳯于其巔舉頭一丈六尺門牕
户(案此句疑/有缺字)朱柱白壁未到鄴城七八里遥望此門(案/此)
(條見太/平御覽)
鳯陽門五層樓去地三十丈安金鳯凰二頭石虎將衰
一頭飛入漳河會晴日見于水上一頭以鐵釘釘足今
存(案太平寰宇記引鄴中記云魏太祖都城之内諸街/有赤闕南靣西頭曰鳯陽門上有鳯二枚其一飛入)
(漳水其一仍以鎖絆其足鄴人舊歌曰鳯陽門南天一/半上有金鳯相飛喚欲去不去著鎖絆其文與此詳略)
(互/異)
石虎于魏武故臺立太武殿牕户宛轉畫作雲氣擬秦
之阿房魯之靈光流蘇染鳥翎為之以五色編蒲心薦
席(案此條見太/平寰宇記)
石虎太武殿懸大綬于梁柱綴玉璧于綬
石虎太武殿西有崑華殿閣上輒開大牕皆施以絳紗
幌(案此條與下一條/俱見太平御覽)
石虎金華殿後有虎皇后浴室三門徘徊反宇櫨檘隱
起彤采刻鏤雕文粲麗四月八日九龍銜水浴太子之
像又太武殿前溝水注浴時溝中先安銅籠疏其次用
葛其次用紗相去六七步斷水又安玉盤受十斛又安
銅龜飲穢水出後卻入諸公主第溝亦出建春門東又
顯陽殿後皇后浴池上作石室引外溝水注之室中臨
池上有石牀
石虎以胡粉和椒塗壁曰椒房(案此條/見説郛)
鄴城西三里桑梓苑有宫臨漳水凡此諸宫皆有夫人
侍婢又竝有苑囿養獐鹿雉兔虎數遊宴于其中(案此/條與)
(下一條俱見/太平御覽)
自襄國至鄴二百里中四十里輒一宫有一夫人侍婢
數十黄門宿衛石虎下輦即止凡所起内外大小殿臺
行宫四十四所
銅爵金鳯冰井三臺皆在鄴都北城西北隅因城為基
址建安十五年銅爵臺成曹操將諸子登樓使各為賦
陳思王植援筆立就金鳯臺初名金虎至石氏改今名
冰井臺則凌室也金虎冰井皆建安十八年建也銅爵
臺高一十丈有屋一百二十間周圍彌覆其上金虎臺
有屋百三十間冰井臺有冰室三與凉殿皆以閣道相
通三臺崇舉其高若山云至後趙石虎三臺更加崇飾
甚于魏初于銅爵臺上起五層樓閣去地三百七十尺
周圍殿屋一百二十房房中有女監女伎三臺相面各
有正殿上安御牀施蜀錦流蘇斗帳四角置金龍頭銜
五色流蘇又安金鈕屈戍屏風牀牀上細直女三十人
牀下立三十人凡此衆妓皆宴日所設又于銅爵臺穿
二井作鐵梁地道以通井號曰命子窟于井中多置財
寶飲食以悦蕃客曰聖井又作銅爵樓巔高一丈五尺
舒翼若飛南則金鳯臺有屋一百九間置金鳯于臺巔
故名北則冰井臺有屋一百四十間上有冰室室有數
井井深十五丈蔵冰及石墨石墨可書又爇之難盡又
謂之石炭又有窖粟及鹽以備不虞今窖上石銘尚存
焉三臺皆甎甃相去各六十步上作閣道如浮橋連以
金屈戌畫以雲氣龍虎之勢施則三臺相通廢則中央
懸絶也(案此條見河/朔訪古記)
石季龍于冰井臺蔵氷三伏之月以冰賜大臣(案此條/見太平)
(御/覽)
西臺高六十七丈上作銅鳯牕皆銅籠疏雲母幌日之
初出乃流光照曜(案此條見/藝文𩔖聚)
凉馬臺高三十尺周迴五百步後趙石虎所築建武六
年虎都鄴洗馬于洹水築此臺以凉馬故以名云
趙王虎建武六年造凉馬臺在城西漳水之南虎常于
此臺簡練騎卒虎牙宿衛蛇雲騰(案此句疑/有缺字)黑矟騎五
千人每月朔望閱馬于此臺乃于漳水之南張幟鳴鼓
列騎星羅虎乃登臺射􁫟箭一發五千騎一時奔走從
漳水之南齊走至于臺下隊督以下皆班賚虎又射一
箭騎五千又齊走于漳水之北其五千騎流散攢促若
數萬人皆以漆矟從事故以黑矟為號季龍又嘗以女
伎一千人為鹵簿皆著紫綸巾熟錦袴金銀鏤帶五文
織成鞾遊臺上(案此條/見説郛)
石虎以五月發五百里内民萬人築華林苑垣在宫西
周環數十里羣臣或諫虎不從到八月天暴雨雪深三
尺作者凍死數千人太史奏作役非時天降此變虎誅
起部尚書朱軌以塞天災
華林苑在鄴城東二里石虎使尚書張羣發近郡男女
十六萬人車萬乘運土築華林苑周迴數十里又築長
牆數十里張羣以燭夜作起三觀四門又鑿北城引漳
水于華林園虎于園中種衆果民間有名果虎作蝦蟇
車箱闊一丈深一丈四摶掘根面去一丈(案説郛引此/條句下有深)
(一丈/三字)合土載之植之無不生
華林園中千金堤上作兩銅龍相向吐水以注天泉池
通御溝中三月三日石季龍及皇后百官臨水宴賞
二銅駞如馬形長一丈高一丈足如牛尾長三尺脊如
馬鞍在中陽門外夾道相向(案此條見/太平御覽)
銅鐘四枚如鐸形高二丈八尺大面廣一丈二尺小面
廣七尺或作蛟龍或作鳥獸繞其上(案此條見/初學記)
石虎正會于正殿南面臨軒施流蘇帳皆竊擬禮制整
法服冠通天佩玉璽𤣥衣纁裳畫日月火龍黼黻華蟲
粉米尋改車服著逺遊冠前安金博山蟬翼丹紗裏服
大曉行禮公執珪卿執羔大夫執雁士執雉一如舊禮
充庭車馬金根玉輅革輅數十(案此條與下三條/俱見太平御覽)
虎正會殿前作樂高絙龍魚鳯凰安息五案之屬莫不
畢備有額上縁橦至上鳥飛左囘右轉又以橦著口齒
上亦如之設馬車立木橦其車上長二丈橦頭安横木
兩伎兒各坐木一頭或鳥飛或倒掛又衣伎兒作獼猴
之形走馬上或在脅或在馬頭或在馬尾馬走如故名
為猿騎(案太平寰宇記載此條云作戲馬令人于馬上/屈一腳馬上立書而字皆正好又衣伎兒作獼)
(猴形走馬或在頭尾卧側縱/横名為猿騎其文與此小異)
石虎正會殿前有白龍樽作金龍于東箱西向龍口金
樽受五十斛(案太平寰宇記載此條云作金龍吐酒于/殿前金樽可容五十斛供正會其文與此)
(小/異)
石虎正會殿前設百二十枝燈以鐵為之
石虎正會殿庭中端門外及閶闔門前設庭燎各二合
六處皆丈六尺
石虎正會置三十部鼔吹三十歩置一部十二皆在平
閣上去地丈餘又有女鼔吹
虎大會禮樂既陳虎􁁂西閣上牕幌宫人數千陪列看
坐悉服飾金銀熠熠又于閣上作女伎數百衣皆絡以
珠璣鼔舞連倒(案此句疑/有訛字)琴瑟細伎畢備
石虎御牀辟方三丈其餘牀皆局腳高下六寸後宫别
院中有小形玉牀
石虎御牀辟方三丈冬月施熟錦流蘇斗帳四角安純
金龍頭銜五色流蘇或用青綈光錦或用緋綈登高文
錦或紫綈大小錦絲以房子綿百二十斤白縑裏名曰
複帳帳四角安純金銀鑿鏤香爐以石墨燒集和名香
帳頂上安金蓮花花中懸金箔織成綩囊囊受三升以
盛香帳之四面上十二香囊采色亦同(案太平御覽載/此條無囊受三)
(升以下/二十字)春秋但錦帳裏以五色縑為夾帳夏用紗羅或
綦文丹羅或紫文縠為單帳
石虎御坐几悉漆雕畫皆為五色花也
石虎作褥長三尺用金縁之
石虎作席以錦雜以五香施以五采綖編蒲皮縁之以
錦(案此條見/初學記)
石虎作金銀鈕屈戌屏風衣以白縑畫義士仙人禽獸
之像讚者皆三十二言高施則八尺下施四尺或施六
尺隨意所欲也
石虎三臺及内宫中鏡有徑二三尺者純金蟠龍雕飾
(案此條與下一條/俱見太平御覽)
石虎作雲母五明金箔莫難扇此一扇之名也薄打純
金如蟬翼二面彩漆畫列仙竒鳥異獸其五明方中辟
方三寸或五寸隨扇大小雲母帖其中細縷縫其際雖
罨畫而彩色明徹看之如謂可取故名莫難也虎出時
以此扇夾乘輿亦用牙桃枝扇其上竹或緑沈色或木
蘭色或作紫紺色或作鬱金色
石虎大會上御食遊槃兩重皆金銀參帶百二十醆雕
飾竝同其參帶之間茱萸畫㣲如破髪近看乃得見遊
槃則圓轉也(案此條/見説郛)
石虎三月三日臨水會公主妃嬪名家婦女無不畢出
臨水施帳幔車服燦爛走馬步射飲宴終日
石虎臨軒大會著碧紗袍(案太平御覽載/此條作丹紗袍)
石虎改虎頭鞶囊為龍頭鞶囊
鄴中為石虎諱呼白虎旛為天鹿旛
石季龍左右直衞萬人皆著五色細鎧光耀奪目(案此/條見)
(説/郛)
季龍獵著金縷織成合歡帽
石虎時著金縷合歡袴(案太平寰宇記載此條云虎/每獵著金線織成合歡袴)
石虎從出行有女鼔吹尚書官屬皆著錦袴佩玉(案此/條見)
(太平/御覽)
石虎征討所得美女萬餘以為宫人簡其有才藝者為
女尚書(案太平寰宇記載此條云又揀宫人有才藝者/為女尚書八座侍中納言皆貂璫直侍其文與)
(此詳略/互異)
廣陵公陳逵妹才色甚美髪長七尺石虎以為夫人
石虎置女侍中皆貂蟬直侍皇后
石虎以宫人為女官門下通事以玉案行文書(案此下/三條俱)
(見太平/御覽)
皇后出女騎一千為鹵簿冬月皆著紫衣巾蜀錦袴褶
(案太平寰宇記引此條云皇后出從女騎千人為鹵簿/腳著五文織成鞾手握雌黄婉轉弓其文與此互異)
石虎皇后女騎腰中著金環參鏤帶
石季龍宫婢數十盡著皂褠頭著神弁如今禮先冠
石虎有指南車及司里車又有舂車木人及作行碓于
車上車動則木人踏碓舂行十里成米一斛又有磨車
置石磨于車上行十里輒磨麥一斛凡此車皆以朱彩
為飾惟用將軍一人車行則衆竝發車止則止中御史
解飛尚方人魏猛變所造(案説郛引此條云解飛者石/虎時工人作旃檀車左轂上)
(置碓右轂上置磨每行十里磨麥/一石舂米一斛其文與此小異)
石虎性好佞佛衆巧奢靡不可紀也嘗作檀車廣丈餘
長二丈四輪作金佛像坐于車上九龍吐水灌之又作
木道人恒以手摩佛心腹之間又十餘木道人長二尺
餘皆披袈裟繞佛行當佛前輒揖禮佛又以手撮香投
爐中與人無異車行則木人行龍吐水車止則止亦解
飛所造也
石虎少好遊獵後體壯大不復乘馬作獵輦二十人擔
之如今之步輦上安徘徊曲蓋當坐處安轉闗牀若射
鳥獸直有所向闗隨身而轉虎善射矢不虚發(案此條/與下三)
(條俱見太/平御覽)
織錦署在中尚方錦有大登高小登高大明光小明光
大博山小博山大茱萸小茱萸大交龍小交龍蒲桃文
錦斑文錦鳯皇朱雀錦韜文錦桃核文錦或青綈或白
綈或黄綈或緑綈或紫綈或蜀綈工巧百數不可盡名
也
石虎中尚方御府中巧工作錦織成署皆數百人
石虎御府罽有雞頭文罽鹿子罽花罽
石虎種雙長生樹根生于屋下枝葉交于棟上是先種
樹後立屋安玉盤容十斛于二樹之間(案此條見太/平寰宇記)
華林園有春李冬華春熟
石虎園中有西王母棗冬夏有葉九月生花十二月乃
熟三子一尺又有羊角棗亦三子一尺
石虎苑中有勾鼻桃重二斤
石虎苑中有安石榴子大如椀盞其味不酸
石季龍大饗羣臣于太武殿佛圖澄曰殿乎殿乎棘子
成林將壞人衣視殿右有棘生(案此條/見説郛)
孟津河東去鄴城五里有濟北郡穀城縣有穀城山是
黄石公所葬處有人登此山見崩土中有文石石文鮮
明石虎使採取以治宫殿又免榖城令不奏聞故也
佛圖澄死後有人于隴上見之石虎令開視其墓惟有
一石虎曰石者朕也葬吾而去吾其死矣果然(案此條/見太平)
(寰宇/記)
石虎太子宣與母弟蔡公韜迭秉政事宣嫌終有代已
之勢八月社日韜登東明觀遊暮還酌宴作女伎罷宣
遣力士鉅鹿楊材等十餘人夜縁梯入韜第斫殺之(案/此)
(條見太/平御覽)
　附録
當魏文侯時西門豹為鄴令堰引漳水溉鄴以富魏之
河内後史起為鄴令引漳水十二渠灌溉魏田數百頃
魏益豐實後廢堰田荒更修天井堰引鄴城西面漳水
十八里中細流東注鄴城南二十里中作二十堰
魏武于銅爵臺西立二臺魏都賦云三臺列峙而崢嶸
(案此條見太/平寰宇記)
鄴中南城東西六里南北八里六十步高歡以北城窄
隘故令僕射高隆之更築此城掘得神龜大踰方丈其
堵堞之狀咸以龜象焉(案此條見河/朔訪古記)
恵帝師敗蕩陰千官皆走獨嵇紹端冕帝側以身捍主
遂至見害血濺御衣及事定左右欲浣之帝曰此嵇侍
中血勿去也詔葬縣南因名此地為浣衣里(案此條見/太平寰宇)
(記/)
紫陌宫在臨漳縣城西北五里石虎建于紫陌橋側及
齊時因修為濟口帝巡幸及往并州百官祖餞莫不至
此而别文宣嘗西巡百官辭于紫陌帝使矟騎圍之曰
我舉鞭一時刺殺淹留半日文宣醉不能起黄門侍郎
是連子陽進曰陛下如此諸臣恐怖文宣曰大怖耶若
然不須殺乃命解圍將行見魏孝静帝及高隆之于道
左以酒酹之至晉陽又竝見之孝静曰我不負君何意
發我冡隆之曰臣無罪何意誅臣兒文宣乃使封魏帝
陵及隆之冢也
鄴俗冬至一百五日為介子推斷火冷食三日作乾粥
是今之糗
并州俗以介子推五月五日燒死世人為其忌故不舉
餉食非也北方五月五日自作飲食祀神及作五色新
盤相問遺不為介子推也
寒食三日作醴酪又煮粳米及麥為酪擣杏仁煮作粥
按玉燭寶典今人悉為大麥粥研杏仁為酪别以餳沃
之
　
　
　
　
　
　
　鄴中記
