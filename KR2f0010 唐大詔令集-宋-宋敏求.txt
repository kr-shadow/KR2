#+TITLE: 唐大詔令集-宋-宋敏求
#+DATE: 2016-06-11 12:21:26
#+SOURCE: github.com/kanripo/KR2f0010 master b41a2637                
欽定四庫全書　　　　　史部六
　唐大詔令集　　　　　　詔令奏議𩔖一(詔令之/屬)
　　提要
　　　　(臣/)等謹案唐大詔令集一百三十巻宋宋敏
　　　　求編敏求字次道趙州平棘人參知政事綬
　　　　之子進士及第官至史館修撰龍圖閣直學
　　　　士事蹟具宋史本𫝊敏求嘗預修唐書又私
　　　　撰唐武宗以下實録一百四十八巻於唐代
　　　　史事最熟此集則本其父綬手輯之本重加
　　　　訂正為三十類熙寧三年自為之序稱繕寫
　　　　成編㑹忤權解職顧翰墨無所事第取唐詔
　　　　令目其集而弆藏之云云葢其以封還李定
　　　　詞頭由知制誥罷奉朝請時也其書世無刋
　　　　本轉輾抄傳訛誤頗甚中闕巻第十四至二
　　　　十四八十七至九十八凡二十三巻參校諸
　　　　本皆同其脱佚葢已久矣唐有天下三百年
　　　　號令文章燦然明備敏求父子復為裒輯編
　　　　類使一代高文典冊眉列掌示洵足為考据
　　　　之資其中不盡可解者如裴度門下侍郎彰
　　　　義軍節度使宣慰等使制據舊唐書其文乃
　　　　令狐楚所草制出後度請改制内剪其類為
　　　　革其志改更張琴瑟為近輟樞衡改煩我台
　　　　席為授以成算憲宗從之楚亦因此罷内職
　　　　是當時宣布者即度奏改之辭今此集所載
　　　　尚仍楚原文不依改本未詳何故又寶厯元
　　　　年冊尊號赦據敬宗本紀時李紳貶官李逢
　　　　吉等不欲紳量移乃於赦書節文内但言左
　　　　降官已經量移者量移近處不言未量移者
　　　　宜與量移翰林學士上疏論列帝命追赦書
　　　　添改之今此集所載祇及赦罪一條而無左
　　　　降官量移之文疑亦有所逸脫又舊唐書所
　　　　載詔㫖最多今取以相校其大半已入此集
　　　　而亦有遺落未載者如紀號則改元天祐詔
　　　　除授則尹思貞御史大夫李光弼兵馬副元
　　　　帥諸制追贈則張說贈太師楊綰顔真卿李
　　　　絳贈司徒郭曖贈太傅鄭朗贈司空田布贈
　　　　僕射諸詔優禮則杜佑蕭俛致仕諸詔奬勸
　　　　則勞解琬奬李朝隠褒美令狐彰奬伊西北
　　　　庭二鎮諸詔謫降則王毛仲韓臯吕渭張又
　　　　新李續之熊望貶官諸詔誅竄則決殺長孫
　　　　昕流裴景仙裴茙諸勅皆關朝廷舉措之大
　　　　者而此集並闕而不登以敏求博洽不應疎
　　　　於蒐採或即在散佚之中亦未可定䆒不免
　　　　於放失不完之憾然唐朝實錄今既無存其
　　　　詔誥命令之得以考見者實藉有是書亦可
　　　稱典故之淵海矣乾隆四十四年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
　唐大詔令集原序
唐大詔令集者先君宣獻公景祐中書第三(闕/)所纂也
先公以文章名世更内外制之選而朝廷典册多以屬
之及入陪宰政仁宗數面命撰述於是有中宫册文三
后不遷及條列兵農置睦親宅朝集院等詔機務之隙
因裒唐之徳音號令非常所出者彚之未次甲乙未為標
識而昊天不弔梁木遽壞小子不肖大懼失墜秘其書
於家楹者盖有年矣僕射王文安公累以為問謂當垂
世不朽乃緒正舊藁十三𩔖總一百三十巻文安見許
序而名之未果而公薨治平二年先皇帝簡拔孤陋寘
在西掖固欲澡雪䝉滯而鑚仰衆製方繕寫成編㑹忤
權解職顧翰墨無所事第取唐大詔令目其集而弆藏
之云熈寧三年九月晦右諫議大夫宋敏求謹序
欽定四庫全書
　唐大詔令集巻一
　　　　　　　　　　　　宋　宋敏求　編
　　帝王
　　　即位冊文
　　　　太宗即位册文
　　　　肅宗即位冊文
　　　　徳宗即位冊文
　　　　順宗即位冊文
　　　　憲宗即位冊文
　　　　穆宗即位冊文
　　　　敬宗即位冊文
　　　　文宗即位冊文
　　　　宣宗即位冊文
　　　　懿宗即位冊文
　　　　哀宗即位冊文
　　即位冊文
　　　太宗即位冊文
維武徳九年嵗次丙戌八月丙辰朔九日甲子(云云/)夫
天生蒸民樹以司牧三靈輔徳百姓與能粤自夏殷𫝊
業胤祚軌物長世罔不由兹朕祗膺靈命肇開寳厯聲教所
覃無思不服然而萬幾填委九區輻凑明發不寐考極
觀書聴政勞神經謀損慮深思閒曠釋兹重負咨爾聰
明神武實天生徳君人之量爰備夙成王業初基雲雷
伊始英謀獨斷秘策潛申及拓定闗隴澄清河洛北通
𤣥塞東静青丘宏圖遐舉元功克茂氛霧廓清鯨鯢斯
静澤霑方外聲暢無垠總統機衡百工以乂敷𢎞徳化
四門允穆謳歌所屬宇内宅心象緯告徴靈命斯在朕
是用上稽蒼昊俯順黔黎推而弗居永垂顯號今𫝊皇
帝位於爾躬命司空魏國公寂尚書左僕射宋國公瑀
齎璽綬授爾其纂成洪緒對揚休命式隆寳祚以康四
海
　　　肅宗即位冊文
維天寳十五載嵗次丙申七月癸丑朔十二日甲子皇
帝若曰咨爾元子某維天為大惟人君則之順乃徳故
舜禹揖讓而履皇極咈乃道故丹朱商均不能保鴻業
是以咨有恵迪而夏嗣焉隋有亂紀而唐受焉五聖之
御極皆勤儉兢業日慎一日故能享祚長久垂慶無窮
洎予六葉沗位四紀厭于勤倦緬慕汾陽當保静怡神思
我烈祖𤣥元之道是用命爾元子某當位嗣統於戲爾
有忠孝之誠拯於君父爾有友愛之義信于兄弟爾有
仁恕之行通于神明爾有戡難之才彰於兆庶予懋乃
懿績嘉乃神武天之厯數在爾躬汝惟推誠禍亂將兾
爾而能清汝惟從諌社稷將兾爾而復寜佞言為疵直
言惟師任賢勿貳去邪勿疑民非后何戴后非賢罔與
守邦欽哉慎乃有位無忝我祖宗之丕烈
　　　徳宗即位冊文
維大厯十四年嵗次已未五月辛丑朔二十三日癸亥
皇帝若曰於戲昊天有命皇王受之立嫡以賢春秋之
義𫝊之於子漢氏成規宗廟社稷實賴其慶咨爾皇太
子适稟天地之仁含日月之耀道光三善孝著十倫頃
者國步多艱委以戎律理軍靖難保大定功克復帝圖
廓清妖孽既表建侯之䇿俾承守器之重仁孝之徳夙
夜惟寅朕天命有終弗興弗寤非至公無以主天下非
至徳無以臨四海是用命汝陟於元后嗣守皇業上繼
宗祧下安羣望其命門下侍郎同中書門下平章事常
衮奉冊即皇帝位於戲宜遵太宗之法度肅宗之儉約
任賢勿貳去邪勿疑與衆守邦祇敬予訓
　　　順宗即位冊文
維貞元二十一年嵗次乙酉正月辛未朔二十三日癸
巳皇帝若曰於戲天下之大實惟重器祖宗之業允屬
元良咨爾皇太子誦睿哲温恭寛仁慈恵文武之道稟
自生知孝友之誠發於天性自膺上嗣毓徳春闈恪慎
于厥躬祇勤於大訓必能誕敷至化安勤庶邦朕寢疾
彌留弗興弗寤是用命爾繼統俾紹前烈宜陟元后永
綏兆人其命中書侍郎同中書門下平章事髙郢奉冊
即皇帝位爾惟奉若天道以康四海懋建皇極以熈庶
工無忝我髙祖太宗之休烈
　　　憲宗即位冊文
維永貞元年嵗次乙酉八月丁酉朔九日乙巳太上皇
若曰咨爾皇太子純惟皇上帝降休於我家用集大命
克綏厥猷惟后祇率大典兹惟艱哉朕承累聖休徳膺
守邦之重不蒙天佑降疾在躬上不能昭事郊丘祇見
烈祖下不能臨視庻政保綏兆人是用命爾當位嗣統
宜陟元后代予憂勤今遣使檢校司徙平章事杜佑副
使門下侍郎平章事杜黄裳持節冊命於戲爾有光大
之徳敷於萬邦爾有仁孝之誠型于九族慈和寛簡克
饗天心𤣥符不可以固違明命不可以不畏爾惟察納
忠直子恵困窮咨於正言慎乃儉徳臨庶官以信安庶
獄以情允執厥中無忝我祖宗之丕訓
　　　穆宗即位冊文
維元和十五年嵗次庚子閏正月甲辰朔三日丙午皇
帝若曰於戲上天降鑒保佑於我國家十聖丕承光宅
四海鴻休大業以逮予一人嚴恭祇畏懼弗克荷賴宗
社垂慶生靈乂安今朕寢疾彌留弗興弗寤神器所付
屬之元良咨爾皇太子恒孝友聰明温文􁧬哲自主七
鬯日新厥徳必能纘予勤志綏靖萬邦是用命爾陟于
元后宜令中書門下侍郎平章事令狐楚奉冊即皇帝
位懋建皇極無忝我祖宗之休烈
　　　敬宗即位冊文
維長慶四年嵗次甲辰正月辛亥朔二十六日丙子皇
帝若曰惟天輔唐徳我祖宗克答天意邁徳勤道紹休
大業洎予一人嗣守四海祇事天地愛育萬𩔖罔或怠
惰於兹五年今寢疾彌留不興不寤獲以重器付之元
良咨爾皇太子湛列祖儲慶自天生徳孝友慈恵温良
敬恭必能輯寧家邦輝光緒業是用命爾陟於元后宜
令中書侍郎平章事牛僧孺奉冊即皇帝位爾有廣厚
之量可以奉天地爾有孝敬之志可以事神祗和恵可
以撫萬邦仁愛可以親九族任賢尚徳逺佞去邪爾惟
欽承無忝我祖宗之休烈
　　　文宗即位冊文
維寳厯二年嵗次丙午十二月甲午朔十二日乙巳太
皇太后若曰大行皇帝􁧬哲英靈對天明命方夏底績
夷蠻貢庭罔有不端大康有截宜荷九廟之重永享億
年之禄豈虞姦妖竊發矯専神器蠱惑中外扇誘羣萌
駭動神人釁深梟獍咨爾江王某聰哲孕粹清明敏和
智筭機開𤣥謀電發躬率義勇大清兇徒且膺當璧之
符爰攄枕戈之憤既殱巨害當享豐福是用命爾陟於
元后宜令司空平章事裴度奉冊即皇帝位永惟髙祖
太宗之剪定隋亂𤣥宗之寢漬利澤憲宗之竪㧞蠧孽
艱難險阻朂乃負荷小心以事上帝儉徳以型家邦懋
於令聞持久如始敬之哉
　　　宣宗即位冊文
維㑹昌六年嵗次丙寅三月壬寅朔二十六日丁邜皇
帝若曰惟𤣥穹降祚啟我唐運奕葉重暉赫羲纂承
列聖顧瞻敷佑冲昧獲承大寳君臨兆人懼不能任夙夜
競厲祇事九廟於今七年實賴宗社之靈台衮之輔忠
良畢力内外協心北剪山戎東殱孽䜿不失𫝊付之業
方期仁夀之寧屬頤護或虧寒暑致恙禱神餌藥有加
無瘳乃親賢而委家國皇太叔權勾當軍國政事温慈
􁧬哲孝友端明藴東平為善之心尚河間好學之志必
能燾煦天下穆清大中於戲惟敬惟和克敏克寛斥去
竒邪親任仁人是用終陟元后宜令某官奉冊即皇帝
位欽若天道緝熈帝圖懋哉敬哉
　　　懿宗即位冊文
維大中十三年嵗次己卯八月甲申朔十三日丙申皇
帝若曰眷彼羣生必有司牧纘承丕構允屬元良故命
嗣惟賢立賢則長夏禹惟公於聖子漢文終守其成規
茲乃萬國攸同百王不易之道也朕以菲薄獲奉宗祧
十有四年未臻至理惟天示譴降疚于躬藥石無功彌
留斯迫厯數云在天命有歸咨爾皇太子朕之元子㓜
有聖質孝敬温文𢎞博慎敏稟天地之仁(闕/)含日月之貞
明承訓嚮方秉禮抱義是用命爾陟於元后宜令攝中
書令中書侍郎兼禮部尚書平章事蕭朗奉冊即皇帝
位邦家以寜統緒以正惟嚴恭祗畏可以事天地惟寛
明睿哲可以御臣下惟慈恵欽和可以撫黎庶惟道罔
咈惟賢必親實爾生知豈竢訓誨著於典冊無事文詞
懋昭耿光紹休前烈於戲敬之於戲戒之
　　　哀宗即位冊文
維天祐元年嵗次甲子八月壬辰朔十五日丙申皇后
若曰髙祖太宗撥亂返正奄有天下垂三百年重熈累
聖莫不功光祖業克紹丕圖予遭家不造變起宫奚雖
號慟期至於終天而負荷實先於立嗣咨爾皇太子監
國事天資岐嶷神授英明孝比東平之蒼學富陳留之
植恭謙守政和順稱仁友愛聞於弟兄令譽播於區宇
比則隆元帥深暢戎機今乃位儲宫益歸羣望是用爰
循舊典上纂鴻基既允集於天下當欽承於宗社宜即
皇帝位於戲萬幾不可以久曠四海不可以乏君膺紹
寳圖光踐皇阼節儉以勵戎夏文徳以戢干戈無怠無
荒克慈克悌永保厥躬用揚祖宗之丕績休命可不敬
哉
　
　
　
　
　
　
　
　
　唐大詔令集巻一
欽定四庫全書
　唐大詔令集巻二
　　　　　　　　　　　　宋　宋敏求　編
　　帝王
　　　即位赦上
　　　　神堯即位赦
　　　　太宗即位赦
　　　　中宗即位赦
　　　　睿宗即位赦
　　　　明宗即位赦
　　　　肅宗即位赦
　　　　代宗即位赦
　　　　順宗即位赦
　　　　穆宗即位赦
　　　　敬宗即位赦優賜諸軍詔
　　即位赦上
　　　神堯即位赦
詔曰舜禹殊時禪代存乎揖讓殷周異世革命事乎干
戈至於據龍圖握鳯紀統御皇極撫拯黎民奄有四方
朝宗萬國垂法作則其揆一焉朕以寡薄屬彼澆季大
業末年綱維廢弛三光改耀九服移心既戡定時難緝
和庶績一匡海内再造黎元隋氏以天禄永終厯數攸
在敬禪厥位授於朕躬顧惟慙徳屬當景運懼甚履氷
懍乎御朽上答蒼靈之睠俯順億兆之心寳厯初基普
天同慶宜布兹寛恵咸與惟新可大赦天下改隋義寜
二年為武徳元年自五月二十日昧爽以前罪無輕重
已發露未發露皆赦除之子殺父奴殺主不在赦限百
官及庶人賜爵一級義師所行之處給復三年自餘給
復一年孝子順孫義夫節婦旌表門閭孝弟力田鰥寡
孤獨量加賑恤
　　　太宗即位赦
詔曰惟天為大七政所以授時惟辟奉天三才所以育
物故能彌綸宇宙經緯乾坤大庇生民闡揚鴻烈我大
唐誕膺嘉運載協休期丕受龍圖肇開鳯紀太上皇徇
齊作聖睿哲欽明奄有八荒光宅四表牢籠軒昊躡跨
殷周金鏡俯臨玉燭遐被然而至徳弗宰成功不居髙
謝萬邦委茲重器郊禋曠典士民翹矚欽惟宗社義存
享獻朕以寡昧實膺統緒辭不獲免式纂洪業靈命既
臻是昇寳位居臨兆庶繼軌百王若涉大川罔知攸濟
方咨令哲共康至道今紹祚伊始奉答天休思俾恵澤
被於黎獻可大赦天下自武徳九年八月九日昧爽已
前罪無輕重已發覺未發覺囚徒繫者悉從原免武徳
元年以來流配者亦並放還凡厥庶寮進爵一級其五
品以上先無爵邑者封開國男六品以下各加一轉闗内
及蒲芮虞秦陜鼎六州免二年租調自餘率土普給復
一年年八十以上各賜米二石綿帛五段百嵗以上各
賜米四石綿帛十段仍加版授以旌尚齒鰥寡孤獨不自
存者量事優䘏其有至孝純著達於鄉黨徴諸闕廷厚
加褒擢節義之夫貞順之婦州府列上旌表門閭髙年碩
學直言正諌所在長官隨狀荐舉亡命山澤挾蔵軍器
百日不首復罪如初以赦前事告言者以其罪罪之
　　　中宗即位赦
門下天地盈虚四時有消息之度皇王興替五運有遷
革之期稱號斯殊驪騵亦異受明命者罔不由茲我大
唐髙祖神堯皇帝聖期首出天與神器有大功於區夏
有大造於生靈太宗文武聖皇道則繼明業推搆極𩔖商
湯之起亳若姬發之承周彈壓九皇牢籠萬古髙宗天
皇大帝上聖御圖大明司契手調元氣心運洪鑪齊五
緯而平太階應三神而登日觀網羅開闢包冠義胥大
猷備闡能事斯畢仙駕不追逆臣開釁敬業挺災于淮
甸務挺潜應於沙場天柱將揺地維方撓非撥亂之神
功不能定人之危矣則天大聖皇帝亶聰成徳濬哲應
期用初九之英謨開太一之宏畧振玉鈴而殪封豕授
金鉞而斬長鯨受河洛之圖書當昊義之厯數恵育黎
獻並登仁夀既而凝懐問道屬想無為以大寳為勞生
遂復沗於明辟且有後命俾承先緒光啟大唐之圖用崇興
復之基交際在辰情深感慰奉髙祖之宗廟遵太宗之
社稷不失舊物實在於茲業既惟新事宜更始可改太
周為唐社稷宗廟陵寢郊祀禮樂行運旗幟服色天地
等字臺閣官名一事已上並依永淳已前故事其神都
依舊為東都北都依舊為并州大都督府永昌來庭兩
縣並從廢省其百姓依舊分屬河南洛陽兩縣周朝宗
廟陵寢及官宜令所司商量處分朕之逺系出自老君
靈佑所資貽慶長久宜依舊上尊號為𤣥元皇帝省司
差使冊告天下村落佛堂並令開門洒掃不得因茲聚
斂創加修葺庠序之規風教之首京都兩學尚且闕修
欲令四方何以取則其京都學館及先聖廟堂所有破
壊未營造者逐要修葺速令畢功不得浪有勞擾樂府
之設國風所繫豈惟易俗抑且和神至若絲竹繁聲倡
優雜伎深乖禮則並宜量事減省國之禮儀已經改撰
隨時逐變務在𢎞通宜令禮官重加詳審於行事有不
便者即從損益制勅刪定處分已久宜従易簡務速施
行設官固須量才稱職比來委任稍亦乖方遂使鞫獄
推囚不専法寺撰文修史豈任秘書營造無取於将作
句勘罕從於比部多差别使人着判官在於本司便是
曠位並須循名責實不得越守侵官皇家親屬籍沒者
則天大聖皇帝雖已溥暢鴻恩其先有任五品巳上官
枉遭䧟害者並宜加改塟式遵典禮若有後嗣還其資
䕃其别勑安置并左貶者亦復其屬籍量還官爵仍遣諸
流移人除犯贓賄及畜蠱毒造偽避讐並反逆縁坐
勘㑹不免者餘並放還天下軍鎮不要者多轉輸艱辛
府庫虚耗事須改弊不可循常宜簡内外官人有材識
者分為充使巡邊按覆須留鎮遏及應減一事巳上並
委使人共所管詳度還日具利害聞奏其應支兵先取
當土及側近人仍隨地配割分州定數年滿差替各出
本州永為格例不得踰越五品以上致仕曽伏事先朝
者賜爵一級曽任州府幕府及任洛州牧日官人並勘
責聞奏經任東宫官僚見任六品官計階應入五品者特
宜不拘年限餘依常例三衛細引主帥直司行署畨官
七絶等通前各減二年勞考滿日各加勲一轉合得官
者稍與處分中書門下官人計階考入五品者優量令史
畨官准羽林例處分分直者及外司官典二十二日誅
賊之時縁祇承在中書省者各賜勲一轉諸司有品直司
宜加一階無品直司賜勲一轉禮官縁即位修執儀注者
各賜物二十段正月當畨三衞監門等於武成衙内明
福門外南衙及諸門者賜物十段左右羽林及東宫北
門厨供膳及匠准例各賜物十段正月量追三衛細引監門
細引直長飛騎雜技飛騎各賜物十段東宫北門官及三衛
細引監門直長各賜物二十叚仍𩔖例功夫多少奏聞其
引玉冊及轝冊讀冊等官人各賜物五十段授冊使人
賜物一百段書冊人各賜物十段其轝腰轝官人賜物
二十段飛騎各賜物十五段其轝香蹬三衛及轝寳人
各賜二十段頃者户口逃亡良田差科繁劇非軍國切
要者並量事停減若要和市和雇先依時價付錢自非
省支勒索不得輙有進送諸貢物皆須任土當處無者
不得别求仍於常數每事量減縁百姓間所有不稳便
者並委州府具狀奏聞朕當親覽即為釐革天下百姓
並免今年租及地稅自今以後租庸准符配定更不須
徴折脚價錢其已前未徴得者亦即免放天下宗姓並
准舊式房州百姓宜給復三年其諸司官員并雜色役
掌幕士門役之徒兼音聲人及丁匠等非灼然要
籍並量事減省所司速為條制廏馬數多皆須秣飼食
人之粟日費滋深廣殿中諸閑廏馬量支留以外抽送外
州馬坊及本監牧其東宫諸王公主等馬應官供者亦
令隨事減省奢淫伎巧實為蠧弊皆因節日宗屬婚親
王公妃主競相賀遺或造珍麗妄為進奉錦綵異飾
雕鏤竒文假撰樓臺偽裝禽獸諸如此類深是害時宜
明勑格嚴加禁斷衣服采章一准令式夫鄒纓齊服尚
且變俗移風朕率先百僚必期化成兆庶東都正月當上
番兵年至五十五即放出前赦及今制處分有不盡者
並令所司𩔖例續奏布告遐邇咸使知聞主者施行(神/龍)
(元年二/月五日)
　　　睿宗即位赦
門下朕聞自古帝王光膺圖籙則尊尊親親之義著於
典制朕諒在至公葢非獲已我大唐乘時撫運累聖重
光當四海之樂推受三靈之眷命大行皇帝奄弃㝢縣
痛結仇讎朕志掃巨逆保寜嗣主今皇帝哀㷀在疚託
於朕躬懃懇再三願成茲意朕以不徳猥承丕緒念今
追昔載感於懐若渉大川罔知攸濟思荷宗祧之業屬
此維新式揚涣汗之恩與之更始可大赦天下
　　　明皇即位赦
朕承累聖之鴻源荷重光之積慶昔因多難時屬遘屯
寳位深墜地之危神器有綴旒之懼事殷家國義感神
祗吟嘯風雲恭行雷電致君親於堯舜濟黔首於休和
遂以孟秋允昇儲貳旋承内禪繼體宸居拜手之請空
勤讓王之誠莫展恭臨億兆二載於茲上稟聖謨下凝
庶績八荒同軌瀛海無波不謂姦慝潛謀蕭墻竊發逆
賊竇懐貞等並以庸妄擢在朝廷毫髪之效未申丘山
之釁仍積共成梟獍將肆姦囘太上皇聖斷宏通英謀
獨運命朕率岐王範薛王業等躬事誅鋤齊斧一麾凶
渠盡殪太陽朗耀闢氛靄於天衢髙風順時彰肅殺於
秋序人靈叶贊夷夏相歡四族之慝既清七百之祚方
永爰承後命載闢休期摠軍國之大猷施雲雨之鴻澤
承乾之道既光被於無垠作解之恩思式覃於品物當
與億兆同此惟新可大赦天下大辟罪已下咸赦除之
邠王守禮加實封二千户宋王成器申王成義各加實
封一千户岐王範薛王業各加一階内外官人被諸道
按察使及御史所通惡狀咸宜洗滌選日依資叙用(先/天)
(二年/七月)
　　　肅宗即位赦
朕聞聖人畏天命帝者奉天時知皇靈眷命不敢違而
去之知厯數有歸不獲已而當之在昔帝王靡不由斯
而有天下也乃者安賊亂常京闕失守天未悔禍羣兇
尚扇聖皇久厭大位思𫝊𦕈身軍興之初已有成命予
恐不徳罔敢祗承今羣工卿士僉曰孝莫大於繼徳功
莫大於中興朕所以治兵朔陲將殄逆寇務以大者本
其孝乎須安兆庶之心敬順羣臣之請乃以七月癸丑
朔十二日甲子即皇帝位於靈州敬崇徽號上尊聖皇
曰上皇天帝所司擇日昭告於上帝朕以薄徳謬膺重
任既荷承天之禮宜覃率土之澤可大赦天下改元曰
至徳大辟罪已下常赦所不免者咸赦除之其逆賊李
林甫王珙楊國忠近親合累者不在免限百姓官吏能
率親屬去逆歸順有官加優奬斬得逆賊父子不問首
從當賜爵土别有褒崇其有直言極諌才堪牧宰文詞
博逹武藝絶倫孝悌力田沉淪草澤委所在長官聞薦
詣闕自陳者亦聴東宫官屬既㑹昌期合承寵命量加
改轉諸色勾徴逋租懸調及官錢在百姓腹内並宜放免
靈州改為靈武大都督府上縣為望中縣為上官寮等
一切便授天下耆夀各賜物五段侍老版授太守縣令
有差各賜物五段天下諸道百姓本道採訪使差郡縣
官存問四方將士各賜馬一匹六品以下賜物十段天
下寺觀各度七人太守並限三考然後轉御史取曽任
郡縣理人官者後可薦用所有彈奏一依貞觀故事官
吏犯枉法贓終身勿齒自古聖帝明王忠臣烈士五岳四凟
名山大川並令所在致祭孝子順孫義夫節婦旌表門
閭内外文武官九品以上各加兩階賜勲兩轉三品以
上賜爵一級
　　　代宗即位赦
髙宗嗣興諒隂成受終之禮康王承統翌日奉顧命之
書况萬事尚殷蕭墻有釁蒼生佇理社稷謀安教雖達
于通喪禮有變於金革順人聴政僶俛從權朕頃侍鑾
輿率彼西夏佐成草昧俾掌戎車國歩艱難睿圖廣運
再清㝢縣重復宗社稟成命以受律敢貪天以為功聖
慈𢎞深冊踐明兩奉若廷訓敢有怠心嗚呼不吊昊天
殃咎荐至皇祖之哀未釋窮崩之罰奄鍾攀號罔極若
無天地誓終喪紀企及前王百辟抑予俾恭遺訓俯遂
衆望嗣膺丕烈欽茲大寳懼不勝任若蹈春氷如集喬
木日者先聖哀損朕在問安而䦧牆構災凌長成禍閫
闈作孽閽寺滔天職為亂階潛置巫蠱將行竊弄覆我
邦家賴良弼匡戴爪牙同徳天道助順神理害盈昭此
共工之心終貽管蔡之辱舍彼有罪咸服其辜廢於離
宫寘於城潁今天衢雖㤗率土未康式恊公卿之心仰
遵易月之命奉時斯在先甲未孚宜允人神覃茲涣汗
可大赦天下自寳應元年五月十九日昧爽已前大辟
罪已下已發覺未發覺已結正未結正繫囚見徒常赦
所不免者罪無輕重咸赦除之自開元已來所有諸色
犯累者並宜雪免左降官并諸色流人及罰鎮效配軍
團人等一切即放還其中有見任刺史縣令及正員者
並依本任其四月十五日已後諸色流貶者與量移近
處逆賊史朝義已下有能投降及率衆歸附者當超與
封賞天下禁囚不得過五日所有推劾不得分外拷掠
亦不得信支證便結罪名諸色文武官應在凌霄門内
謁見者并飛龍射生等並宜以寳應功臣為名諸州刺
史與一子官刺史縣令入五品减兩考内外文武官三品
以上賜爵一級四品以下各加一階諸州刺史父母在
無官者與致仕官及父母邑號已亡歿者追贈諸州防
禦使並停天下子為父後者各賜勲一轉州縣官自今已
後宜令三考一替太官饔饍等特宜减省有渉奢侈一
切宜停天下百姓逋租懸調貸粮種子諸色欠負官物
一切放免開元乾元等錢並宜凖一文用不須計以虚
數益昌郡王邈進封鄭王延慶郡王逈進封韓王故庶
人皇后王氏故庶人太子瑛郢王瑶光王琚宜並復封
棣王琰永王璘及應安禄山詿誤反狀等並宜昭雪建
昌王追封齊王崇恩王追封衞王靈昌王追封鄆王其
有明於政理博綜典墳文可經邦謀能制勝及孝悌力
田諸州刺史並宜捜揚聞薦投匭者不須勘以停處姓
名務招直言以副朕意
　　　　順宗即位赦
朕纂承天序嗣守鴻業以不敏不明託於萬國兆人之
上永惟髙祖太宗肇造區夏列聖休徳洽於人心肆惟
寡昧膺受多福大懼不克負荷為宗廟羞若涉大川罔
知攸濟思與羣公卿士方伯連帥祗若丕訓惟懐永圖
内熈庶績外𢎞至化以弼予理臻於大中俾懐生之𩔖
各遂其性咸得自新導迎休和蕩滌瑕累可大赦天下
自貞元二十一年二月二十四日昧爽已前大辟罪已
下罪無輕重已發覺未發覺已結正未結正見繫囚徒
常赦所不原者咸赦除之左降官量移近處如復資者
任依常調選如有親故在上都任於所司陳狀便與處分
别勅責受降資正員官者亦與追改亡官失爵放歸不齒者
量加収叙流人放還僧尼道士移𨽻者罪人已亡歿家
口未許歸者一切放歸如自情願住者勿抑令歸如先
有勑云縱逢恩赦不在放還限者及别勑安置者並宜
放還其安置人五品已上奏待進止左降官及流人亡殁
有官者各還本官今日已前㾗累禁錮及反逆縁坐者
一切並與洗滌應縁山陵制度及喪儀禮物博詢可否
務遵禮度必誠必信副朕衷懐橋道置頓並以内庫錢
充諸有費用先給工價仍以見錢及不折物不得輒令
科配天下百姓應欠貞元二十一年二月三十日已前
𣙜酒及兩稅錢物諸色逋懸一物已上一切放免京畿
諸縣州應今年秋夏青苖錢並宜放免天下諸州府應
湏夫役車牛驢馬脚價之𩔖並以兩稅自備不得别有
科配仍並以兩稅元勑處分仍永為恒式不得擅有諸
色𣙜稅常貢外不得别進錢物金銀器皿竒紋異飾彫文
刻鏤之𩔖若已發在路者並納左藏庫清净者理國之
本恭儉者修已之端朕臨御萬方方𢎞此道茍可濟物
予何愛焉宫掖之中宜先省約其後宫細人子弟音聲
人等並宜放歸親族應縁宫市並出正文帖仍依時價
買賣不得侵擾百姓所縁諸宫要妳母並取食糧户充
稅不得科配寺觀諸軍先擒吐蕃生口配在諸處者宜
資給還本國天下官吏應行鞭捶本罪不至死者假以
責情致令殞斃每念及此良増惻然宜切加察訪内外
文武見任及致仕官并諸道將士等賜爵加堦賜勲有差
二王三恪褒聖侯各與一子官大長公主嗣王各與一
子官及出身有差宗子中有才用者委宗正卿以名聞
量才敘用皇王等已上親賜爵加階有差陪位者年十
五已上並放出身武徳以來配饗功臣張巡許逺南霽
雲顔杲卿顔真卿等各子孫中與一人正員官故尚父
子儀贈太師晟太尉秀實子孫中各與一人正員五品
官及諸州府長官及京常叅官父見在未官者並與五
品致仕官及階父殁母存者與邑號父母亡殁量與追贈
陜州元從寳應功臣興元元從奉天定難功臣賜爵勲有
差亡歿者與追贈中書門下節度使東都留守度支鹽
鐵等使京兆尹觀察招討等使及神䇿神威金吾六軍將
軍大將軍英武威逺鎮國軍使隴右經略軍使節度留後
各與一子官有差其神䇿神威六軍英武軍等使並與加官
神䇿神威六軍英武威逺營左右金吾及皇城將士及縁御
樓立仗將士等賜物及爵階有差應東宫官及侍讀侍書
教授在正月二十六日以前者國已(闕/)職掌行事及冊命官
受顧命撰制詔及修冊文并寫制詔官等賜爵加階勲進
改有差蕃客等共賜物一千八百四十五匹義武軍節度下
官健在城立仗共賜物三千八百四十五匹立仗將士等量
加改轉内侍省及内坊官正諸道進奏院及奏事官賜
爵勲階有差内外五品以上文官及臺省常㕘官宜至
四考滿與轉中外逓遷量才敘用其中政績尤異須甄
升者不在此限常㕘官及諸州刺史有先得替及假百
日經喪去官未授官者並即與進擬百司及在城諸使
息利本錢粮徴放多年積成深弊内外官科錢職田等
厚薄不均兩稅及諸色榷税錢物重輕須有損益並宜委中
書門下與所司商量其利害條件以聞不得擅開糴禁錢
務令通濟諸色人中有才識兼茂明於體用者經術精深
可為師法者達於吏治可使從政者宜委常㕘官各舉
所知其在外者長吏精加訪擇具以名聞仍優禮發遣
朕當詢事考言審其才實如無人論薦者即任自詣闕
廷内外官及諸色人任上封事極言時政得失才有可
觀别當甄奬百姓九十以上版授及賜各有差仍令官
吏就家存問順孫孝子義夫節婦旌表門閭重加優恤
　　　穆宗即位赦
著大明者日也出乎震而見乎離則八紘開朗萬象昭
煥渙大號者風也發厚地而鼓羣動則氛䝉盪滌鬱伏
舒散王者如日之照臨故聖功作而庶𩔖覩如風之號
令故徳音降而兆人從朕以寡薄方兹嗣服荷天地之
眷祐承祖祧之祚運夙夜祗勵懼不克周永惟風教之
流弊甿俗之疾苦思布濟時之政宜𢎞利物之澤庶有
以導迎和氣感兹歡心宜申在宥之恩用啟自新之路
可大赦天下自元和十五年二月五日昧爽已前大辟
罪已下罪無輕重咸赦除之唯官典犯贓及故殺人者
不在免限左降官量移近處已經量移者更與量移如
復資者即任依常調選責授降資正員官者亦與追改
亡官失爵不齒者量加收敘流人及僧尼道士移𨽻者
節級放還及移近處諸色得罪人中如有先勑去縱逢
恩赦不在放還限者並與量移若曽任五品已上官者奏
待進止左降官及流人先有官者如已亡歿各還本官
自今日已前曽有痕累禁錮等一切並與洗滌永懐
罔極弓劍不留號奉終天用深哀感應縁山陵制度及
䘮儀禮物宜委中書門下及諸司長官等博詢故實務
遵禮度必誠必信副朕哀懐所縁山陵造作及橋道置
頓所須並以内庫錢充不得輙令科配百姓度支諸州
府監院從貞元八年已後至元和十年已前共計欠錢
壹百壹萬伍千玖百餘貫鹽鉄使諸監院應欠元和十三
年已前錢物除准前制䟽理外共計一百八萬八千六
百餘貫石等户部諸州府從建中三年已後至元和十三年
已前應欠在州貧窮并遭水旱逃亡百姓腹内兼連接淮西
河南賊界并燒刼散失及貸百姓錢物五十萬九百餘貫石
等京兆府從元和五年已後至十三年已前應欠諸色物共肆
十一萬九千六百餘貫石(闕/)東等州府監院百姓欠負但在官
典所由腹内者一切放免諸州府除京兆河南府外應有官庄
宅舖店碾磑茶菜園鹽畦車坊等宜割屬所管州府諸道
除邊軍營田處其軍粮既出其正税米分給其所管營田自
為軍中資用不合取百姓營田并以瘠薄地迴授百姓濃肥地
其軍中如要營田任取食粮健兒不得輒妄招召天下百姓等
自屬艱難棄其鄉井户部版籍虚繫姓名建中元年已
來改革舊制悉歸兩漢税法乆則姦弊濫生自今已後
宜准例三年一定兩税非論土著俗居但據資産差率
其擇刺史縣令宜委門下中書尚書省御史臺官有所
諳知即具聞奏如贓汚殘人當坐舉主榷税之法雖合
同遵瘡痍之餘姑欲寛假其河北鹽宜委度支與榷鹽
使審細商量具條流聞奏内外百官食料錢一倍至五
倍以上節級放免仍每經十年即内外百司各賜錢一
萬貫充本各據司額大小公事閒劇及當司貧富作等
第給付應屬諸軍諸使諸司人等在村鄉及坊市店舖經
紀者宜與百姓一例差科不得妄有影占如有違越所
司具所屬司并人名具奏如聞度支鹽鉄鹽院等所
在影占富商髙户庇入院司不伏州縣差科疲人偏苦
事轉不濟如有此色仰當日勒歸州縣諸道除正勅率
稅外不得妄托進奉擅有諸色榷率天下州府除兩稅
合送上都錢物及所司常貢外輒不得别進錢物并方
鎮得替後至城亦不得輒有進獻掖庭籍沒罪人妻女
等宜放歸親族其諸軍先擒獲吐蕃生口配在諸處者並
放歸本國願住者亦聴内外文武見任致仕官三品已
上賜爵一級四品以下加一堦諸軍將士等普恩之外
賜階爵有差二王三恪文宣王及公主縣主嗣王節級
賜與一子官及出身宗子有才行者悉以名聞奏仍委
中書門下量才敘用皇(闕/)五等已上親皇太后二等已
上親並賜階爵武徳已來配饗及第一等功臣并張巡
許逺南霽雲顔杲卿顔真卿等尚父子儀贈太師晟贈
太尉秀實子孫中與一子官有差其中有才行堪任臺
省者量才敘用中書門下并諸道節度使諸州府長官
東都留守及京常叅官諸軍使等父母祖父祖母並節
級與追贈父母存者與官封已經追贈者更與改贈興
元奉天功臣及蔡鄆立功將士普恩之外更賜勲爵亡
殁者與追贈中書門下及節度等使東都留守度支鹽
鐡使京兆尹諸州刺史等賜一子官有差在城諸軍將士節
級賞賜仍加階爵京西京北及振武天徳八道節度及
都防禦使下神䇿一十二鎮將士等共一十八萬六千
七百餘人都賜物一百八萬一千八百餘匹東宫官及
侍讀普恩之外賜爵加階仍並與進改自國哀及行事
命職事官普恩之外賜階爵及勲其受顧命撰制詔及冊
文并寫制(言/)官等特加一階賜爵一級并賜上柱國優
與進改書冊官特加一階尊親之禮既展於徽章廣愛
之恩宜申其慶賜皇太后諸親委中書門下量第等節
級優賞文武常叅官及外官職事五品已上有母者並
加邑號如已至郡太夫人國太夫人者許迴授周親縁
皇太后冊禮職事官並節級賜物天下百姓有父母髙
年者賜粟皇城内蕃客等並節級賜物今年正月二十
八日至閏正月三日宫苑諸門子守捉西内立仗將士
等量加改轉應内侍省及内坊宫正等並賜勲爵常叅
官及諸州刺史少尹赤令有先得替因病假滿百日解
官并終制未授官者及致仕官並與進擬天下諸道州
不得擅有閉糴禁錢務令通濟内外文武官及諸色人
等任上封事極言時政得失才有可觀别當甄奬應流
外色役人等賜勲有差
　　　敬宗即位優賜諸軍詔
朕以寡昧祗膺寳位載懐悼懼豈所克堪而羽衞𤓰牙
禁營司旅晝巡夜警叶力悉心自始銜哀至於踐阼忠
勤匪懈誠節用彰將圖錫賚務欲豐厚屬頻年旱歉御
府空虚如聞邊上將士至今未給衣賜永言遐慮深切
寤寐霑䘏之時所期切濟兩軍宫健各宜賜綵十匹錢
十千畿内諸鎮各賜絹十匹錢五千軍吏及城内諸軍
賞物節級有等仍於内庫更出綵絹共二百萬匹付度
支充邊軍春衣并天下州府賦稅如要蠲放者並委所
司約此數均融取濟凡百將士宜悉朕懐長慶四年正
月
　
　
　
　
　
　
　
　唐大詔令集巻二
欽定四庫全書
　唐大詔令集巻三
　　　　　　　　　　　　宋　宋敏求　編
　　帝王
　　　即位赦下
　　　　武宗即位赦
　　　　宣宗即位赦
　　　　懿宗即位赦
　　　改元上
　　　　改元貞觀詔
　　　　改元總章詔
　　　　改元𢎞道詔
　　　　改元光宅詔
　　即位赦下
　　　武宗即位赦
朕粤自蕃邸來握乾符銜哀受遺當宁興感永惟我高
祖太宗艱難創業其後列聖奕葉重光英睿相繼逮於
先帝秉文之徳光闡皇猷将洽理平甫臻仁夀顧予冲
昧叨承大統祗命若臨於泉谷思理未詳於政刑空懐
濟物之心将纉已成之業所尚者節儉所寳者忠良肆
𤯝法解網之仁厚生敷流澤之惠上慿靈祉下便物情
期中外以叶心兾遐邇而咸乂爰遵典訓特霈鴻恩諒
表政於惟新敢忘憂於馭朽可大赦天下自開成五年
二月八日昧爽已前大辟罪已下罪無輕重咸赦除之
惟十惡叛逆故殺人官典犯贓不在此限
　　　宣宗即位赦
天分四時必始發生之徳帝臨九有是先蕩滌之恩故
雷雨作而萬物滋榮慶澤行而兆人悦服皇王之典今
古所遵朕以𦕈身獲纂丕業上承宗社之眷祐下繫生
靈之安危夙夜祗勤庶臻於理永惟黎元之困賦役之
繁干戈未寧輸發尚急流移未復寃滯猶多刑獄未平
姦詐斯起進獻無度淫巧競生思思與蠲除俾從開泰将
以導迎和氣咸致歡心爰因大慶之晨式舉惟新之令
可大赦天下㑹昌六年五月
　　　懿宗即位赦
門下朕聞龍之騰天漢也則必乗風雲鼓雷電以濡六
合君之踐大位也則必敷仁惠煥號令以澤萬方是以
地不間於幽遐事罔計於輕重洪聖興而皇渥溥徳音
振而庶𩔖蘇故僣咎咸除枯沉盡起斯皆前代令典國
朝成規委轡諒戒於惠姦凝命始懐於布澤顧予寡徳
嗣纉丕圖夙夜乾惕若俯泉谷永惟我高祖太宗之艱
難締構又惟我列聖之慈儉統承思所以克紹休明𢎞
濟億兆剗末俗之弊清理化之源啟祥導和應天順物
致驩心於率土和恭已以臨民爰申在宥之恩因洽維
新之慶可大赦天下自大中十三年十月九日昧爽已
前大辟罪無輕重已發覺未發覺已結正未結正及繫
囚見徒常赦所不免者咸赦除之唯犯十惡叛逆及故
殺人官典犯贓及持杖行刼並不在此限其故殺人者
已傷未死已死更生意欲殺傷偶得免者並同已殺人法處分
又刑獄之内官吏用情推斷不平因成寃獄無問有贓
無贓不在原免之限
　　改元上
　　　改元貞觀詔
詔曰朕遐觀方冊厯選前王大道既隐至公斯革莫不
思樹風聲以隆鼎命太皇膺籙受圖功成治定鄙聖人
之餘事顧天下而窅然永言俗累高居物表爰以大寳
俯授微躬自肅奉神噐亟移灰律屬三正在旦萬國來
庭長世之術既𢎞惟新之命方始體元居正今則其時
可改武徳十年為貞觀元年
　　　　改元總章赦
朕以寡薄忝承丕緒奉二聖之遺訓跨億兆以初臨馭
朽兢懐推溝在念而上𤣥垂祐宗社降休嵗稔時和人
殷俗阜車書混一文軌大同檢玉泥金升中告禪百蠻
執贄萬國來庭朝野懽娛華夷胥悦但為郊㮒嚴配未
安太室布政敷化猶闕合宫朕所以日昃忘疲中宵
輟寢討論墳籍錯綜羣言採三代之精微探九皇之至
賾斟酌前載製造明堂棟宇方圓之規雖兼古制肆筵
陳爼之法獨運裁成宣諸内外博考詳求度其短長
兾長聞見而鴻生碩儒俱稱盡善宜命有司急及時赴
作務從折中稱朕意焉今陽和在辰景風扇物昆蟲草
木咸獲康寧朕之百姓尚多勞止恩覃恵澤與其更新
可大赦天下改乾封二年為總章元年大辟罪已下皆
赦除之
　　　改元𢎞道詔
朕以寡昧謬膺丕緒未嘗不孜孜訪道戰戰臨人馭朽
懐秋駕之危負重積春氷之懼日慎一日三十四載於今矣
何則足寒傷心人勞傷國下安即上逸時弊即君憂所
以身處九重而情周萬姓建本之懐遽切抑末之念彌
深今雖庶績已寕淳源未洽履素歸厚者遂寂寥而靡
聞徇華趨利者尚馳騖而不息顧以薄徳有謝移風永
睠羣方在予多愧况朕之綿系兆自𤣥元遠叶先規光
宣道化變率土於夀域濟含生於福林屬想華胥載勞
寤寐所兾内外寮寀各竭乃誠敦惟黎民俱崇簡質舊染薄俗咸
與惟新憑大道而開元共普天而更始宜申霈澤廣被
八紘可改永淳二年為𢎞道元年大赦天下前後責情
流人並放還老人年百嵗已上者版授下州刺史婦人
版授郡君九十已上者版授上州司馬婦人版授縣君
八十已上者版授縣令并歸莭級量賜粟帛孝子順孫
義夫節婦表其門閭終身勿事鰥寡孤獨篤疾不能自
存者量加賑給仍天下諸州置道士觀上州三所中州
二所下州一所毎觀各度七人又比天后事條深有益
於為政言近而意遠事少而功多務令崇用式遵無怠
見任内外官五品已上經四考及守五品經三考六品
已上計滿三考政用清勤状無私犯者各加一階
　　　　改元光宅赦
鸞臺朕聞上皇建極體元氣以育羣生大聖承天法陽
門而陶庶𩔖與時舒巻叶三正而推移隨道汚隆應五
幹以通變故能牢籠宇宙埏埴人靈符景運而財成契
休期以光宅昔有隋標季率土淪胥豺狼肆吞噬之災
億兆被䖍劉之酷高祖神堯皇帝披圖汾水仗鉞參墟
靡氛祲而安四維掃攙搶而清六合太宗文武聖皇帝
負日月而膺運鼓雷霆之震威蕩海夷山功浹八荒之
外救災拯溺仁霑萬域之表樂和禮洽天平地成茂績
光於䆳初鴻名冠於開闢高宗天皇大帝雲房誕睿虹
渚降靈受緑錯之禎符應朱綈之景命飛車乗毳臣軒
頊之不臣没羽浮金服禹湯之未服所以開邉服逺更
闡寓於先基冨貴寧人重増輝於前烈撫璇當宁調五
氣於明堂考瑞升中朝百神於日觀茫茫衆俗寧觀覆
燾之恩蠢蠢庶氓孰辨陶甄之力固已千年啟旦三聖
重光厯選前書無聞徃載豈謂道隆金鏡運迫鼎湖方
延翠渚之祥遽託白雲之駕以社稷之大任屬荒𦕈之
㣲躬歛奉遺言載深悲懼遂以兹菲徳開導嗣王式綜
萬幾載宣風化所賴王公卿士各竭乃誠若濟巨川實
資舟檝然自恭臨朝序已積炎凉教靡致於移風道尚
慚於變俗良以哀迷在疚荼棘纒心陵廟未安匪皇専
慮今者鳯京遥踐龍馭上升既因大禮之終宜更中區
之始朕居臨赤縣求瘼之志毎盈子育蒼生恤隠之懐
鎮切惟欲勵精為政克已化人使宗社有北辰之安區
㝢致南風之泰以斯酬眷命用此報先恩兾上不負於
尊靈下㣲申於至懇夫五行逓用列代相承欲崇其徳
先遵所尚故夏以金運乗驪而尚𤣥周以火行貴騂而
尚赤将隆母徳必欲子扶近者地不藏珍山無秘寳皇
家土徳勝氣彌彰宜從白賁之象以輔黄中之運自今
已後旗幟皆從金色仍飾之以紫畫以雜文其應合改
者所司詳依典故供奉帷幙咸用紫色自録府衛所旗
並改以皂八品已下舊服青者並改以碧其在京諸司
文官職事五品已上清官并六品七品清官並毎日入
朝之時常服袴褶諸州縣長官在公衙亦准此自餘官
朔望朝叅皆依舊其色皆依本品又鎮星之在太㣲已厯
年載著土清之美應表坤祚之元符宜同感帝以時薦
享又東都改為神都宫名太初宫但列署分司各因時而
立號建官置職咸適事以標名而今曺僚之中稱謂多
爽宜改尚書省為文昌䑓左僕射為文昌左相右僕射
為文昌右相吏部尚書為天官尚書户部尚書為地官
尚書禮部尚書為春官尚書兵部尚書為夏官尚書刑
部尚書為秋官尚書工部尚書為冬官尚書門下省改
為鸞䑓中書省改為鳯閣侍中改為納言中書令改為
内史太常寺改為司禮寺鴻臚寺改為司賔寺宗正寺
改為司屬寺光禄寺改為司膳寺太府寺改為司府寺
太僕寺改為司僕寺衛尉寺改為司衛寺大理寺改為
司刑寺司農寺依舊左右衛亦依舊左右驍衛亦為左
右武衛左右武衛為左右鷹揚衛左右威衛為左右豹韜衛
左右領軍衛為左右玉鈴衛左右金吾衛依舊其餘曺
司及官僚名未改者所司速制名奏聞又司𨽻之官監
郡之職所以巡省風俗刺舉愆違今人物殷煩區宇遐
曠而所在州縣未能澄肅可置右肅政御史䑓一司其職
員一准御史䑓専知諸州按察其舊御史䑓改左肅政
御史䑓専知在京有司及監諸軍旅并出使其諸州録
事叅軍宜依舊令在京五品已上清官毎日章善顯福
等門各一人待詔朕當親訪政道詳求得失又𤣥元帝
者皇室之源韞道徳而無為冠靈仙而不測業光衆妙
仁覃庶品豈使寳允見御宸居先毋竟無尊位可上尊號
曰先天太后宜於老君廟所敬立尊像以申誠薦又洛
州界内所有帝王之陵及自古清直之臣忠亷之佐並
令州縣就其塋域一申祭享又自武徳已來元勲佐命
或以忠鯁事主或以道徳臣君非身在有犯縁子孫絶封
者前詔雖已處分或恐仍有闕遺宜降霈澤重申前命
又徃日先朝聖武蕩定遐方日月照臨咸為郡縣皆荷
生成之惠無復遠近之殊朕矜撫之懐豈隔中外毎念
其殄嗣愍愴良深繼絶興亡實惟本志各宜求其後𦙍
立之以承享獻其諸都䕶漢官及鎮兵等並悉放還其
營奉山陵使及鹵簿使等並依别𠡠處分又兩京之所徭
賦實繁亦令所司作優量法使勞逸得所靈駕所渉千
里斯遥在路黎民莫不哀奉念其勞敝情増感惻其縁
供頓及山陵者並免今年課稅又比來諸道軍行叙勲
多濫或端居不出以貨買勲真偽相䝉深為巨蠧自今
以後所司宜明具條例務令禁斷責成斯在可不勉歟
如更有違必越法科處分又比來放出宫女已降詔書然
以在内多時咸悉願住但念其各有親屬豈可久致分
離宜准前恩即令放出又隆平日久户口滋多物務既
煩欺隐斯衆其上州三萬户已上大縣萬户已上各宜
析出别置州縣惟雍洛二州不在此限又濟時之道求
賢是務其官人及百姓等或噐標瑚璉材堪棟幹或在
職清慎或抱徳幽棲或武藝馳聲或文藻流譽宜令京
官九品已上諸州長官各舉一人咸以名薦務取得賢
之實無貽濫收之譏又前者有詔具述内外官寮備陳
行事以申勸沮但恐百官在職尚有虧違今欲重降深
恩更垂寛宥棄瑕録用罔責於前非滌罪論功必期於
後善若又不悛已過重掛踈羅當使置以嚴刑倍加其
罰思與士庶共此維新可大赦天下改文明元年為光
宅元年自九月五日昧爽已前大辟罪已下罪無輕重
已發覺未發覺已結正未結正繫囚見徒皆赦除之流
人未逹前所者放還其犯十惡官人枉法受財監臨主
守自盗所監臨刼賊殺人故殺人謀殺人反逆縁坐并軍
将臨戎挫威喪律鎮遏失所虧損師徒及常赦所不免
者並不在赦例亡官失爵量加收叙諸年八十以上各
賜粟貳石綿帛二段九十以上賜粟三石綿帛三段百
嵗已上賜粟五石綿帛五段並依舊例版授孝子順孫
義夫節婦咸表門閭鰥寡惸獨篤疾之徒不能自存者
並加賑恤亡命山澤挾蔵軍噐百日不首復罪如初敢
以赦前事相告言者以其罪罪之布告天下咸使聞知
其詔書内事有未盡者仍令所司作條例處分
　
　
　
　
　
　
　
　
　
　
　
　
　
　
　
　唐大詔令集巻三
欽定四庫全書
　唐大詔令集巻四
　　　　　　　　　　　　宋　宋敏求　編
　　帝王
　　　改元中
　　　　改元載初赦
　　　　改元開元赦
　　　　改元天寳赦
　　　　改天寳三年為載制
　　　　改元上元赦
　　　　去上元年號赦
　　　　改元永泰赦
　　　　改元大厯赦
　　改元中
　　　改元載初赦
朕聞元皇纂厯則天地以裁規大聖握圖法隂陽以施
化故能牢籠品𩔖陶鑄生靈敷景運於休期闡宏基於
光宅有隋失馭率土分崩赤縣為禾黍之塲蒼生遇塗
炭之酷我高祖神堯皇帝龍興汾晉鳯起寰區除梟獍
而安八荒剪鯨鯢而清四海太宗文武聖皇帝膺昊穹
之厯数鼓雷電之雄威服逺冠巢燧之前開邉越羲農
之際鴻名邁於三五茂績隆於徃初髙宗天皇大帝稟
雷澤之禎符降天縱之神噐湛恩所被匝乾坤覆載之
鄉至化所覃盡舟車所通之境撫璇丹極輯瑞蒼巖天
平地成淳風啟千年之運樂和禮備寳祚隆三聖之基
逖聴王猷馨聞帝載朕以虚薄䖍奉睿圖夙懐兢業不
遑寢食幸穹昊貽佑宗社延祥河薦合天之符洛出永
昌之籙時和嵗稔逺肅邇安斯皆先徳所延屢彰嘉貺
自恭臨億兆已積炎凉尚想希風未臻於至道顧循菲
徳媿切於深衷思𢎞顧托之恩再闡混元之始夫以𤣥
穹列象三辰所以麗天厚載含章五行於焉紀地易曰
三五以變錯綜其數通其變遂成天下之文極其數遂
定天下之象火水相變其卦為革彖曰天地革而四時成言
五徳更相生變革萬物故帝者改政施教明受之於天下定之
於人者也仲尼曰其或繼周者雖百代可知葢以文質相因
法度相改故矣是以伏羲髙陽有周皆以建子之月為正神
農少昊陶唐有殷皆以建丑之月為正軒轅髙辛夏后漢氏
皆以建寅之月為正後雖百代皆可知者以此雖遭遇不同
步驟殊致未有不表明軌物以章靈命之符者也我國家
創業有意乎改正朔矣所未改者葢有由焉髙祖草創百度
因循隋氏太宗緯地經天日不暇給髙宗嗣位將𢎞丕訓改
作之事屢發聖謩言猶在耳永懐無及自五帝纉統三王
馭宇或父子相承同體異徳或金木迭改應天順人故納
麓登庸粤受終於文祖干戈革命必理厯於明時然則開
元配永肇自陽來之旦統厯履端基於朔易之首孳萌發
内氣律由中品物任而昭蘇生𩔖蕩而敷革是知夏之人統
不逮殷之地正殷之地正有殊周之天統元命所苞實在兹矣
周公稽古制禮於成王之日漢髙握徳改元於武皇之代則
知文物大備未遑於上業損益之道諒屬於中平朕所以式
遵禮經奉成先志今推三統之次國家得天統當以建子月
為正考之羣藝厥義明矣宜以永昌元年十有一月為載初
元年正月十有二月改臘月來年正月改為一月自載初
元年正月一日子時已前大辟罪已下罪無輕重已發
覺未發覺已結正未結正繫囚見徒皆赦除之其叛逆
縁及子孫殺祖父母父母部曲容女奴婢殺主不在赦
限其與敬業虺冲并諸虺友或有往還其魁首已伏誅
其支黨事未發者並特從原免不得更相告言内外見
任文武九品以上職事官並賜右爵之級天下百嵗以
上老人版授下州刺史米粟五石帛十段九十以上版
授上州司馬米粟四石帛七段八十以上版授縣令逋
租懸調并丁夫雜匠衛士及有畨地等達畨及逃走應陪
畨及徴課調者並特宜免放其欠負官物及盗詐三庫
物並不在赦限鰥寡孤獨篤疾等不能存立者量加賑恤
孝子順孫義夫節婦旌表門閭終身勿事天下百姓年
二十一身為户頭者各賜右爵之級女子百户賜以牛
酒明堂役工人未被恩者付司郎𩔖例定等級奏聞十
五日内使了縁供明堂致死人其有未霑勲賜者亦宜
准例酬給今年麥不熟處及遭霜澇之處並量放庸課
州縣好加檢校勿使飢饉新年宣差科百姓稍有辛苦
亦宜量加優恤蠲其徭役所司𩔖例處分供象州軍百
姓艱辛處未得復者宜給復一年洛州軍榖徭役繁多
代朔并忻等州行軍及諸州供明堂木及銅處所司各
𩔖例節級給復皇親諸陪位未出身者量材處分已出身
者賜勲一轉富啇大賈衣服過制喪葬奢侈損廢生業
州縣相知捉搦兩京兼委金吾檢校天下百姓皆湏嫁
娶以時勿使外有曠夫内有寡女戰亡人格外贈勲兩
轉迴授朞親其子孤惸者州縣給粮安養征鎮人家口州
縣存恤勸課殷有之家助其營種勿使外人侵欺仍令
所司刋定正禮樂刪定律令格式不便於時者内外官
五品已上各舉所知九經文字集學士詳正革其訛舛
亡官失爵量加叙録長流人移别𠡠流人移貫人降授
官人反役縁逆人用當及造罪過特處分者雖未至前
所並不在赦限西府功臣及晉府子孫屈滯者量加収
叙所司奏聞亡命山澤挾蔵軍噐百日不首復罪如初敢以
赦前事相告言者以其罪罪之率土之内賜酺三日赦
書日行五百里朕又聞之人必有名者所以吐情自紀
尊事天人是故以甲以乙成湯為子孫之制有𩔖有象
申繻明徳義之由朕今懐柔百神對揚上帝三靈眷祐
萬國来庭宜膺正名之典式敷行政之躅宜朕以瞾爲名
自卦演龍圖文開鳥跡萬人以察百工以乂所以𢎞敷
政道宣明禮樂指事㑹意改易異塗轉注像形屈伸殊
制周宣博雅史籀興古篆之文尼父温良丘明述春秋
之𫝊自諸侯力争姬室寖微離為二周分成七國法律
異令田疇異畝言語異聲衣冠異制秦兼天下剗滅古
文𨽻卒屢興兵車嵗動官獄繁鶩爰創𨽻書自著秦文
肇興八體刻符兼於大篆摹印逮於殳書兩漢因之九
千餘字張敞杜鄴講學於前楊雄甄豊校理於後魏晉
以降代乏名儒穿鑿多門形聲轉繆結造新字附㑹其
情古今訛舛稍益繁布書畫無端平之體魚鳥増奔放
之容轉相倣效日滋月甚遂使後生學徒罔知所據先
王載籍從此湮沉言念澆漓情深憫悼思返上皇之化
佇移季葉之風但習俗多時良難頓改特創制一十二
字率先百辟上有依於古體下有改於新文庶保可久
之基方表還淳之意昔在包犧開木徳之運軒轅應土
行之序循環終始布在方冊莫不績著帝猷功宣皇道
方列三微之統乃膺五行之厯雖則盛比共工強踰嬴
政齊桓晉文之業大彭豕韋之美纔為霸者豈登帝籙
自炎精蕩覆王風哀思漢氏蒙塵中原離析當塗逆取
但肆兵威典午専權無聞徳化故三國鼎峙五胡幅裂
或道乖嗣徳或業匪孫謀良由取之不以樂推失之在乎
虐用者也及齊梁竊據僻在江淮周魏勃興奄宅咸洛
雖變夷從夏號令惟行於境内而智小謀大聲敎不通
於天下隋之御極陳氏猶存開皇之中纔聞混一嗣主
失道俄至分崩七八年間生人冺絶秦項之酷猶未之
半開闢已來盖未之有我國家祖宗積徳文武重光仁
風被於四表英猷冠於三代易不云乎天地之道恒乆而
不易者也仲尼曰善人為邦百年可以勝殘去殺則知
聖王久於其道而天下化成矣自魏至隋年將四百稱皇
僭帝數十餘家莫不廢王道而立私權先詐力而後仁
義勲未踰於列國徳不漸於霸圖雖復時合諸侯一匡
區域而晉武踐祚茂烈多慚於水官隋帝乗時雄圖不
逮於秦氏惟彼二君閏位况區區者豈宜當三統之數
者乎朕逖聴皇綱幽求帝典定王伯之真偽洗生人之
耳目庶叶三推之美光宣五帝之次况當布政景化維
新太初開厯上元伊始宜以發揮大寳申明厯數恢皇
家正土之符繼炎劉真火之序摛之罔極垂之無窮以
周漢之後為二王仍封舜禹成湯之裔為三恪有司求
其苖裔即加封建其周隋宜同列國其嗣使祭焉布告
遐邇咸知朕意主者施行
　　　改元開元元年大赦天下制　　　蘇頲
黄門聖人無心同於吹萬上皇有道契於明一居天下
之尊者莫大體其大以照臨成天下之務者至公順其
公以康濟故能稽昌厯考元符通於神祗格於上下鴻
名不可以深拒盛典不可以固違斯豈在予而狥於物
也朕以菲徳丕承聖訓掃除欃槍保衛宗稷内問安以
承志外聴理以推誠始自朝廷納之以軌物加於蠻貊洎
之聲教欲令跂行啄飲含齒戴髪去其夭札蠲其疵厲
毎兢兢於紫座寧自貴於黄屋而凡我羣辟顧斯兆庶
以為人謀協從天意欽若王者人所歸也帝者天之號
也歸之者以徳號之者以功然號以功成則功不可以
不表歸以徳厚則徳不可以不勵朕猥屬與能之運遂
忘冲讓之私将逮建寅之嵗首甫釋建子之天統是用
發揮景命受兹禮冊夫循名者責實謀始者慮終勉而
全之非敢自滿所以克已思政惟懐永圖懼弗勝荷用
多慙惕赦令所作其來尚矣是則奸人之幸嘗思奔馬
之喻朕但欲令其畏惡化之為善庶比屋可封豈開羅
為惠朕之此志每用形言自昨冬序頗愆農澤洎簡辰
㨂日有司備禮則上天同雲北風雨雪意者将乗廣慶
必得湛恩宜慿宥過之典以叶隨時之義可大赦天下
改先天二年為開元元年自開元元年十二月一日昧
爽以前大辟罪已下已發覺未發覺已結正未結正繫
囚見徒咸赦除之云云禮尚於儉書戒於奢朕方歸敦
朴以存勸沮至於乗輿服御及土木之功蠲除樽節貴
從簡省王公已下宜識此心将欲先自朕躬兾能化行
海内薛伯陽以凶魁之子合寘嚴刑縁尚主之恩特令
遠貶旋念從夫之禮深矜自我之出宜復舊婚再承新
命可唐州别駕員外置同正員郭元振徃立大功保䕶
於朕頃因閲武頗失軍容責情放逐将收後効可饒州
司馬員外置同正員朕聞罪不相及先王之制叔向豈
坐於凶弟展禽見稱於哲兄劉􁄉不以劉偉獲辜王導
不以王敦廢職崔滌為其兄湜搆禍每進欵誠事朕有
年心則無隠忠邪既判賞罰宜均俾踐儲卿式彰臣節
可太子僕員外置同正員國初以來宰相及實封功臣
子孫一房沈翳未承恩者令所司訪擇有才用者量加
擢用周朝酷吏來俊臣周興之徒殘害宗枝毒害良善
永言及此深所嘆恨其酷吏有身在及酷吏子孫亦令
所司勘㑹甄别處分諸軍将士有年嵗深久所由要籍
或不得選集及未叙勞効咸委軍将據實奏聞仍令所
司早勘處分及諸軍将佐搃管以上自今已後冬正束
帛一准京官例給亡命山澤挾藏軍器百日不首復罪
如初敢以赦前事相告言者以其罪罪之赦書日行五百
里布告遐邇咸使知聞主者施行
　　　改元天寳赦
古先哲王之致理也皆上順天心下稽人事時令賛發
生之徳靈符叶紀年之稱考彼前載斯為大猷恭惟烈
祖𤣥元皇帝天寳錫慶象帝之先垂裕後人重光五聖
自朕嗣守丕業洎三十年實賴宗社降靈昊穹孚祐萬
方無事六府惟修寰宇晏如庶臻於理然則乾元在上
仁覆為首皇王臨下惠化攸先恩𢎞善貸用廣滋育尊
道寳而建元暢𤣥風於不宰况屬陽和布氣獻嵗發生
宜覃在宥之恩式降惟新之澤可大赦天下改開元三
十年為天寳元年自天寳元年正月一日昧爽已前大
辟罪已下罪無輕重已發覺未發覺已結正未結正繫
囚見徒常赦所不原者咸赦除之諸色左降官并其流
人未經量移者亦與量移禁麛卵以遂生成自今已後毎
年春天下宜禁弋獵採捕如聞百姓之内或有户髙丁
多茍為規避父母見在乃别籍異居宜令州縣勘㑹其
一家之中有十丁以上者放兩丁征行賦役五丁已上
者放一丁即令同籍共居以敦風教天下侍老八十已
上者宜委州縣官毎加存問仍量賜粟帛侍丁者令其
養老孝假者矜其在喪此王政優容俾申情禮而官吏
不依令式多雜役使自今後不得復然國之急務莫若
求才頃者雖屢搜揚士庶尚慮遺逸更宜精訪以副虚
懐其前資及白身人中有儒學博通及文詞秀逸或有
軍謀越衆或武藝絶倫者委所在長官具以名薦若乃
𢎞我風化實惟方岳必佇其人以膺共理其京文武官
五品以上清資并郎官據資厯人才堪為刺史者各任
封狀自舉但文宣垂訓事必正名而黄鉞古來以金為
飾金者應五行之數有肅殺之威去金稱黄理或未當
其黄鉞宜改為金鉞副威武之義焉内外文武九品已
上各賜勲兩階前王重典在乎祭祀况屬惟新事宜昭
告五岳四凟名山大川諸靈迹及自古帝王忠臣義士
並令所司由本州縣致祭
　　　改天寳三年為載制
履端正名義取垂範體元設教在乎變通雖俗革
從宜罔不稽古朕纉復興運恭守睿圖常恐至化
猶微淳風尚薄未臻華胥之俗莫登可封之人故
未明求衣日昃忘食勵精為理思致雝和厯觀載籍
詳求前制而唐虞之際煥乎可述是用欽若舊典以叶維新
可改天寳三年為三載今春事将興陽和布澤發號施
令之日革故履新之時宜𢎞在宥之恩以助生成之化
其天下見禁囚徒應雜犯死罪者宜各降一等自餘一
切放免其十惡及造偽妖妄頭首官吏犯贓并姦盜等
􁀤政既深情難容恕不在免限凡諸郡縣仍令太守縣
令勸課農桑先處分太守縣令在任有増减户口成分
者所由司量為殿最自今已後太守縣令兼能勾當租
庸毎載加數分成者特賜以中上考如三載之内皆有
成分所司録奏超資與處分其丁户仍湏按實不得
取虚挂之名使親隣代納受其姦弊凡在黎獻實資存
恤一失生業則流庸不歸毎軫於懐深可憐憫諸色當畨
人應送資課者宜當郡縣具申尚書省勾覆如身至上
處勿更抑令納資致使徃來辛苦從閏二月至六月已
來其當上人中有單貧老弱者委郡縣長官與所由計
㑹便放營農諸軍征鎮及防人有尫羸疾病者委節度
㨂擇放歸中外庶寮勉修其職各副朕意宣布遐邇咸
使聞知(正月/一日)
　　　改元上元赦
自古哲王恭承景命莫不執象以御宇歴時以建元必
當上稽乾符下立人極者也朕承累聖之鴻緒紹大中
之寳位屬蠢孽干紀王師尚勞乾乾之心豈忘鍳昧一
物失所毎軫納隍之憂萬邦未寧深懐馭朽之懼賴上
𤣥垂福宗廟降靈百辟卿士同心戮力方兾干戈載戢
區宇乂安常勵躬於帝圖恒取則於天道屬天人叶紀
景象垂文爰遵革故之典將契維新之命義存更始庶
有應於天心澤被無私宜載覃於率土可大赦天下改
乾元三年為上元元年自上元元年閏四月十九日昧
爽已前大辟罪已下已發覺未發覺已結正未結正繫
囚見徒罪無輕重常赦所不免者咸赦除之其與逆賊
元謀及脅從受驅使懼罪而來降并潛蔵不出者已頻
處分但能歸順捨罪除元惡之外一無所問其史思明
心能改圖束手來欵亦當洗其瑕釁議以勲封内外文
武官賜爵各有差其六軍及飛龍閑廐加賜物其成都
靈武元從扈從逓加有差在外諸軍各録賞物陣亡將士
優加褒贈行人家口所在賑給定禍亂者必先於武徳
拯生靈者諒在於師貞周武創業克寧區夏惟師尚父
實佐興王况徳有可師義當禁暴稽諸古昔爰崇典禮
其太公望可追封武成王有司依文宣王置廟仍委中
書門下擇古今名將同文宣王置亞聖及十哲等享祭
之典自古帝王欽慎刑法盖以法者人之命刑者國之
權茍或失其科條固難措其手足頃或姦臣擅命中興
不修造次便行哀矜何在自今已後其有犯極刑者宜
命本司依舊三復庶平反之際人謂不寃幽明之間理
皆無濫又書稱羣望咸秩詩曰祀事孔明爰自遐代尤
崇祭祀朕深維古義必在至誠茍徳之不修神亦無據
故知精誠有感黍稷非馨而况宋璟發言固三從而可
騐漢文深誡為千載之明徴事可遵行理當變革有司
所立秘祝之法或移於嵗或移於人君人之心寧所忍
也自今已後削去此法其中祀并雜祭祀事一切並停
其諸應合祭祀列於恒典所用祭科一依古制務從减
省以副朕心又車服以庸有虞盛典威儀以等周禮舊
章徃屬承平多厯年所下至于公卿列位中外在官多
以奢僣為心流弊成俗宜命所司定王公以下車服産
業各詳古制及令式作節限聞奏自頃戎車未息殘孽
猶虞軍吏獻功務陳首級且四海之内孰非王人豈以
茍從昏迷陷在夷戮一朝授首懸彼藁街朕志存好生
憫其驅脅其諸軍所獲首級除元惡之外一切不湏𫝊
送又設官分理本在安人逓遷之政務於利物今寰瀛
之内兵革未清加以時或不登物皆湧貴軍儲是急廪
稍靡供冗官之流固甚勞弊其京閑司官等材堪釐務
者宜命守中書門下即𩔖例量資出授外官王者設教
擇賢以理廣徴巖穴用副薪槱宜令中外五品已上文
武正員官各舉賢良方正直言極諫一人武藝文才俱
堪濟理者亦任狀舉其或文乏詞䇿武非騎射但權謀
可以集事才力可以臨戎方圎可取亦任通舉並限制
到一月内奏畢自古明王聖帝名山大川並委州縣長
吏擇日致祭義夫節婦孝子順孫旌表門閭終身勿事
　　　去上元年號大赦
為人上者與衆守邦自古哲王懼其滿假聪明睿哲罔
不在躬文武聖神乃以為號顧予菲薄運屬經綸一旅
成師復其舊物聖皇納人夀域遊意道源神器之重𫝊
歸於朕獲守丕業若履春氷敢忘謙冲日益招損欲垂
範而自我亦去華而就實其乾元大聖光天文武孝感
等尊崇之稱何徳以當之以欽若昊天定時成嵗春秋
五始義在體元惟以紀年更無潤色至於漢武飾以浮
華非王者之茂典豈永代而為則三代受命正朔皆殊
周宗之王實得天統陽生元氣之本律首黄鐘之尊制
度可行叶用斯在自今已後朕號惟稱皇帝其年但號
元年去上元之號其以今年十一月為天正嵗首使建
丑建寅毎月以所建為數承天陟稽古臨人必由革故之
源方合大中之道風行㝢縣澤被無涯欽上帝之心錫
蒼生之慶可大赦天下自二年九月二十一日昧爽已
前大辟罪無輕重已發覺未發覺已結正未結正見繫
囚徒常赦所不免者咸赦除之其十惡五逆及偽造頭首
官典犯贓法實難容刑故無小並不在免限其史朝
義若能飜然改圖背逆歸順罪無所問加以勲封自乾
元元年已前開元已來應反逆連累赦慮度限所未該
及者並宜釋放有官者降資與官無官者依本色例収叙
内外官三品已上賜爵一級四品五品各加一階六品
已下賜勲兩轉成都府及靈武元從普恩之外三品已
上更賜爵一級四品五品各加一階六品以下更賜勲一轉
眷及勤勞俾其卓叙毎以田功在謹農事惟勤不有司
存何成重穀諸州等各置司田參軍一人令主農事毎
縣各置田正二人於當縣揀明閑田種者充務令勸課國
之大事郊祀為先貴其至誠不美多品黍稷雖設猶或
非馨牲牢空多未謂能享今以元𤣥孚祐至道為心將
臻太和不欲多殺禮樂殊制孝敬同歸圓丘方澤任依
恒享宗廟諸祠但臨時獻熟用懐明徳之馨庶合西隣
之祭唐虞之代肇有九州王者所都文無異制其京兆
府河南府太原府三京之號宜停其鳯翔先為西京亦
宜凖此所設諫曺欲聞諷議允副從繩之望湏成削藁
之書其諫官令毎月一上封事指陳時政得失若不舉
職事當别有處分其諸州别駕可依舊却置毎除京官
五品已上正員清望官及郎官御史諸州刺史皆令推
薦一兩人以自代仍具録行能聞奏觀其所舉以行殿
最京文武官等賜物各有差自今已後有隠欺湏勾剥
者宜勾當年若事連去年亦在通勾其隔年者不在勾
限官典隠贓在腹内不在此例其氏姓雖得之久逺有
與格諱及隠疾同聲者宜改與本族望所出大姓自逐
穏便名山大川明王聖帝所在廟祠各委州縣長官䖍
誠致祭其天下侍老先版授者更改與版授未版授者
與版授鰥寡惸獨不能存立者委刺史縣令量加賑恤
義夫節婦孝子順孫旌表門閭終身勿事赦書有所未
及者各令有司速勘㑹𩔖例條件聞奏
　　　改元永泰赦
叶五紀者建號以體元授四時者布和而順氣天心可
見人欲是從爰立大中之道式授維新之命朕嗣膺下
武獲主多方顧以薄徳承兹艱運戎師問罪今已十年
飲至䇿勲雖凶渠之授首勞師黷武豈人主之用心况
乃軍役屢興干戈靡定茫茫士庶斃於鋒鏑噫皇穹以
朕為子蒼生以朕為父至徳不能以被物精誠不能以
動天俾我生靈擠於溝壑非朕之咎誰之過歟朕所以
馭朽縣旌坐而待曙勞懐罪已之念延想安人之䇿亦
惟羣公卿士百辟庶寮咸聴朕命叶宣乃力履清白之
道還淳素之風率是黎元歸於仁夀君臣一徳何以尚
兹廼者刑政不修惠化未洽既盡財力良多抵犯静惟
哀敬實軫於懐今將大振綱維益明懲勸肇舉改元之
典𢎞敷在宥之澤可大赦天下改廣徳三年為永泰元
年自永泰元年正月一日昧爽以前大辟罪已下罪無
輕重已發覺未發覺已結正未結正繫囚見徒常赦所
不免者咸赦除之僕固懐恩戰伐有功訏謨任重不終
臣節輒肆姦凶妄誘異畨同為不軌朕惟責己情重舊
勲如能飜然來歸必從寛宥其下偏禆等因被驅馳不
獲己者及所在山谷草竊反側未安者如能束身而來
一切並無所問自廣徳元年已前天下百姓所欠負官
物一切放免在官典腹内者不在免限其百姓除正租
庸外不得更别有科率刺史縣令與朕分憂凋瘵之人
切湏撫字一夫不獲情甚納隍有能招輯逃亡平均賦
稅増多户口廣濶田疇清節有聞課効尤著者宜委所
在節度觀察具名聞奏即令按覆超資擢授其有理無
能政迹渉贓私必當重加貶奪永為殿累農政本也食
人天也方春之首重於農作除軍興至急餘一切並停
令百姓得専營農事其逃户復業及浮客情愿編附者
仰州縣長吏親就存撫特矜賦役全不濟者量貸種子
務令安集孝悌力田懐才抱器遺逸未經薦逹者各委
州府聞奏親當䇿試量能叙用應見立仗諸軍將士等
宜共賜錢五萬貫書稱咸秩詩美懐柔仰惟衆靈念兹
多祐其五岳四凟名山大川宜令所管牧宰精誠致祭
中外寮吏各揚其職無或曠官克副朕意
　　　改元大厯赦
王者欽若昊天誕受丕命莫不叶五紀而乗運稽三㣲
以體元上齊璿璣下立人極乃頒厯於惟嵗更覃恩於
率土朕嗣守洪業恭臨寳位頃時當冦難運屬干戈誓
衆興師為人除害實賴宗社降福寰宇小康用興淳朴
之風庶洽雍熈之化乾坤敷祐大庇生靈文武叶心用
力王室非朕薄徳而臻於此乃者金革所聚綿歴嵗時
征賦頗繁人猶凋瘵是用疚心疾首當宁興懐罪以在予馭
朽而貽懼毎思𢎞濟之道用拯黎元之敝月纒星昴律
中黄鍾合天正之符承日至之永祥雲在矚既當伯趙
之司惠澤布和宜順一陽之氣建元發號革故惟新俾
及履長之節用深行慶之典可大赦天下其永泰二年
宜改為大厯元年自大厯元年十二月十二日昧爽已
前大辟罪已下已發覺未發覺已結正未結正繫囚見
徒罪無輕重常赦所不免者咸赦除之長吏犯贓不在
免限夫從簡之道大易至言薄賦之規前王令範朕志
遵儉約務欲息人徴歛無期誠為勞弊天下百姓除正
租庸及諸軍器用湏外不承正勅一切不得輒有科率
國以人為本人以農為業頃因師旅征稅殷煩編户流
離田疇荒廢永言牧宰政切親人其刺史縣令宜以招
輯户口墾田多少用為殿最毎年終本道觀察節度等
使按覆聞奏如課績尤異當加超擢或政理無聞必寘
科貶逃亡失業萍泛無依特加招綏使安鄉井其逃户
復業者宜給復三年如百姓先貨賣田宅盡者宜委州
縣取逃死户田宅量丁口充給仍仰縣令親至鄉村安
存措置務從樂業以贍資粮王畿之間賦歛尤重百役
供億當甚艱辛哀哉疲人良深憫念盍徹之稅著自周
經未便於人何必行古其什一稅宜停周徵俊造漢辟
賢良垂之典籍永代作則天下有安貧樂道孝悌力田
未經薦用者委所在長官具以名聞朕當親自䇿試量
才叙用其立仗將士等宜賜物五萬匹五岳四凟名山大
川祀典攸存神理昭著宜以禮致祭
　
　
　
　
　
　
　
　
　
　唐大詔令集巻四
欽定四庫全書
　唐大詔令集巻五
　　　　　　　　　　　　宋　宋敏求　編
　　帝王
　　　改元下
　　　　改元建中𠡠
　　　　奉天改興元元年赦
　　　　改元貞元並招討河中李懐光淮西李希烈
　　　　　赦
　　　　改元元和赦
　　　　改元太和赦
　　　　改元開成赦
　　　　改元廣明赦
　　　　改元天復赦
　　　改名
　　　　武宗改名詔
　　改元下
　　　改建中元年𠡠
𠡠春秋有五色之統盖王者踰年建號體元居正上以
繼業反始下以書事布䇿示不忍有變於中年也朕以
不造銜泣在疚而三事大夫迫至公之命喻大孝之道
實奪予哀為衆所戴恐墜祖宗之遺烈不若先帝之前
訓如履薄將陷如乗奔失御濡露之感忽焉嵗初罔極
之懐瞻天靡及舊物未改常典惟新勉而從之良増感
奉其以大厯十五年改為建中元年所司准式庶恊履
端於始載符皇極之義也
　　　奉天改元建中五年為興元元年正月一日赦
門下致理興化必在推誠忘已濟人不恡改過朕嗣服
丕構君臨萬邦失守宗祧越在草莽不念率德誠莫追
於既往永言思咎期有補於將來明徴厥初以示天下
惟我烈祖邁徳庇人致俗化於和平拯生靈於塗炭重
熈積慶垂二百年伊爾卿尹洎億兆人衆代受亭育以
迄於今功存於人澤垂於後肆予小子獲纉鴻業懼徳
不嗣罔敢怠荒然以長於深宫之中暗於經國之務積
習易溺居安忘危不知稼穡之艱難不察戎役之勞苦
澤靡下䆒情不上逹事既壅隔人懐疑阻猶昧省已遂
致興戎徴師四方轉餉千里賦車籍馬逺近騷然行齎
居送衆庶勞止或一日屡交鋒刄或連年不解甲胄典
祀乏主家室靡寧死生流離怨氣凝結力役不息田萊
多荒暴令峻於誅求疲甿空於杼軸轉死溝壑離去郷
閭邑里丘墟人煙斷絶天譴於上而朕不悟人怨於下
而朕不知馴致亂階變興都邑賊臣乗隙肆逆㴞天曽
莫愧畏敢行凌逼萬品失序九廟震驚上累於祖宗下
負於黎庶痛心靦面若墜泉谷賴天地降佑人神叶謀
將相竭誠爪牙宣力屏逐大盜載張皇維將𢎞丕猷必
布新令朕晨興夕惕惟念前非乃者公卿百寮頻抗章
表猥以徽號加於朕躬固辭不獲俯遂輿議昨因内省
良用瞿然體隂陽不測之謂神與天地合徳之謂聖顧
惟淺昧非所宜當文者所以化成武者所以定亂今化
之不被亂是用興豈可更徇羣情茍膺虚美重予不徳
祗益懐慚自今以後中外所上書奏不得更稱神聖文
武之號夫人情不常繫於時化大道既隠亂獄兹豐朕
既不能𢎞道得人又不能一法齊衆茍設宻網以罹非
辜為之父母實増愧悼今上元統厯獻嵗發生宜革紀
年之號式敷在宥之澤與人更始以答天休可赦天下
改建中五年為興元元年自正月一日以前大辟罪巳
下罪無輕重已發覺未發覺已結正未結正繫囚見徒
常赦所不原者咸赦除之李希烈田恱王武俊李納等
有以忠勞任膺將相有以勲舊繼守藩維朕撫馭乖方
信誠不著致令疑懼不自保安兵興以來海内騷擾皆
由上失其方而下罹其灾朕實不君人則何罪屈已𢎞
物余何愛焉庶懐隠匿之誠以洽好生之徳李希烈田
恱王武俊李納及所管將士官吏等一切並與洗滌各
復爵禄待之如初仍即遣使諸道宣諭朱㴞雖與朱泚
連坐路逺未必同謀朕方推至誠務欲𢎞貸如能効順
亦與維新其河南河北諸軍兵馬並宜各於本道自固
封土勿相侵軼朱泚大為不道棄義滅恩反易天常盗
竊名器暴犯陵寢所不忍言獲罪祖宗朕不敢赦其應
被朱泚脅從將士官吏百姓及諸色人等有遭其煽誘
有迫於兇威茍能自新理可矜宥但官軍未到京城以
前能去逆効順及散歸本軍本道皆並從赦例原免一
切不問天下左降官即與量移近處已經量移者更與
量移流入配𨽻及罰藩鎮効力并縁罪犯與諸使驅使
官兼别𠡠於州縣安置及得罪人家口未許歸者一切
放還應先有痕累禁錮及反逆縁坐承前恩赦不該者
並宜洗雪亡官失爵放歸勿□量加收叙未復資者更與
進叙諸色降黜配𨽻人中有才能著聞者特加録用勿
拘常例將士等或百戰摧敵萬里勤王捍固金城驅除
大憝濟危難者其節著復社稷者其業崇我圖爾功特
加彛典錫名減賦永永無窮並賜名奉天定難功臣身
有過犯逓減罪三等子孫有過犯減罪二等本户有差
徭使役一切蠲除其功臣雖已后身老病患不在軍旅
當分粮賜並宜全給身亡之后十年内仍囘給家口其
有實食封者子孫繼代無絶其餘收録及功賞條件待
收京日並依去年十月七日十一月四日勅處分諸道
諸軍將士等久勤捍禦累著功勲方鎮克寧惟爾之績
應在行營者並超三資與官仍賜勲三轉其累加勲爵仍
許囬受周親内外文武三品已上賜爵一級四品已下
各加一階仍並賜勲兩轉見危致命先哲攸貴掩骼埋
胔禮經所先雖效用之或殊在惻隠而何間諸道將士
有死王事者各委所在州縣給逓送赴本管官為葬祭
其有因戰陣殺戮及捕獲伏辜暴骨原野者亦委所在
逐近便殯𦵏應縁流貶犯罪未收𦵏者並許其家口各
據本官品以禮收𦵏自頃軍旅所給賦役繁興吏因為
姦人不堪命咨嗟怨苦道路無聊汔可小康與之休息
其墊陌及稅間架竹木茶漆𣙜鐵等諸色名目悉宜停
罷京畿之内屬此冦戎攻刼燒焚靡有寧室王師仰給
人以重勞特宜減放今年夏稅之半朕以兇醜犯闕遽
用于征爰度近郊息駕兹邑供儲克辦師旅攸寧式當
褒旌以志予過其奉天宜升為赤縣百姓並給復五年
尚徳者教化之所先求賢者邦家之大本永言兹道夢
想勞懐而澆薄之風趨競不息幽棲之士寂寞無聞盖
誠所未孚故求之不至天下有隠居行義才徳髙逺晦
迹丘園不求聞逹者委所在長吏具名聞奏朕當備禮
邀致諸色人中有賢良方正能直言極諌及博通墳典
逹於教化並識洞韜畧堪任將帥者委常叅官及所在
長吏聞薦天下孤老及鰥寡惸獨不能自活者並委州
縣長吏量加優恤其有年九十以上者刺史縣令就門
存問義夫節婦孝子順孫旌表門閭終身勿事大兵之
后内外耗竭貶食省用宜自朕躬朕當節夫乗輿之服御絶
宫室之華餙率已師儉為天下先諸道貢獻自非供宗
廟軍國之用一切並停應内外官有冗貟及百司不急
之費委中書門下即啇量條件停減聞奏布恩行賞抑
惟舊章今以餘孽未平帑蔵空竭有乖慶賜深愧於懐
赦書有所未該者委所司𩔖例條奏敢以赦前事相言
告者以其罪罪之亡命山澤挟蔵軍器百日不首復罪如
初赦書日行五百里告布遐邇咸使聞知
　　　貞元元年正月改元并招討河中李懐光淮西
　　　　李希烈赦
門下王者體元立極欽若乎天地纉承統業嚴奉乎祖
宗所以敬事修誠務本敦孝尊其上以御其下謹其身
而訓於人百神允懐庶兆永賴國之大典莫重於斯朕
燭理不明違道招損往遭大難臨陷都國天地宗祧曠
而莫主是欽若嚴奉之義缺矣朕甚懼焉洎再復京師
遽將告謝有司以人力耗斁禮物廢墮日居月諸嵗聿
云暮卜其近日甫在上春齋心永懐坐以待曙而百辟
卿士抗表上言咸謂人心未寧不足以盡敬冦盗猶在
不可以告功迫於羣情俯抑誠願郊廟孔邇瞻言莫從
悼心慚顔胡寧自處重以和平未洽灾沴荐臻去嵗旱
蝗兩河為甚人流不息師出靡居加之以徴求因之以
荒饉困窮餒殍轉死丘墟而又闗輔之間冬無積雪土
膏未發宿麥不滋詳思咎徴其失安在豈兵戎之后餘
祲尚在將獄犴之中深寃未息且河中淮右逆將阻兵
汚脅齊人陷之死地雖欲自雪厥路無由抱義銜寃足
傷和氣此皆由朕寡徳播灾於人為之父母實用愧恥
今𤣥隂已謝春日載陽勾萌畢申幽蟄咸震思與海内
同心自新布澤更元用符天意宜改興元二年為貞元
元年自正月一日昧爽已前大辟罪已下已發覺未發
覺已結正未結正繫囚見徒罪無輕重咸赦除之
　　　改元元和赦
朕聞明王之以孝理也必先之以莊敬由一人之至德
鼓四表之歡心臻於太和以育庶𩔖則下知禁而不犯
上措刑而不用斯道不逺𢎞之在予朕以寡昧嗣守丕
業荷累聖之洪休稟太上之嚴訓夙夜寅畏不敢荒寧
承顔而退有萬幾問寢而下臨四海䖍奉惟眷施於兆
人皇王以來孰有斯慶端本之化自予躬行搃百行之
源刑四方之理推恩以覆育廣敬以昭事王者要道朕
亦庶乎則日月之燭臨可以率俾昆蚑之涵養期於不
夭是必家至日見而後化洽刑清圖始所難慎終斯勉
猶恐下愚之人因循陷辟官司之長教道未明迫於饑
寒遂愆禮節詿誤之罔顧失政之多途哀矜之懐雖得
情而勿喜思與公卿大夫及士庶勵翼循省以圖將來
且因體元之始覃此維新之澤上報於君父下念於蒼
生頒慶紀年鴻恩斯洽可大赦天下改永貞二年為元
和元年正月二日昧爽已前大辟罪已下常赦所不原
者咸赦除之京畿諸縣今年青苗錢及𣙜酒錢並
宜放免地稅率每年量放二升淮江荆襄等十州管内
水旱所損四十七州減放米六十萬石稅錢六十萬貫
内外文武見任致仕官神䇿六軍諸道將士等各賜爵
加勲有差武徳以來功臣子孫與官及出身文武常叅
官觀察節度團練經畧刺史六軍大將等父母亡殁與
封贈官至徳以來任宰相與封贈及諡陜州奉天元從
功臣普恩外更賜爵中書門下及外使宰相宜與一子官
七品東宫官並與改官其撰冊文官等與一子官及勲
爵有差天下百姓髙年者賜米帛羊酒國子監祭酒司
業及學官並先取朝廷有徳望學識者充東都國子監
諸管舘共置學生百貟應天下州府每年所稅地子數
内宜十分取二均充常平倉及義倉仍各逐處當穏便
收貯以時糶糴務在救人
　　　太和改元赦
朕聞古先哲王之為理也修已以安百姓恤刑以矜庶
獄端立政以謹始𢎞厚澤以體仁推其心以及於物誠
其中而化於外和氣斯洽休徴以臻故兵革不試而四
海寧疵癘不作而三靈泰我有唐祖武祖文光宅天下
列聖承統遂康區中漸濡丕冒掩軼前載𢎞兹道以騰
英聲煥大文以耀中古惟此鴻業屬於冲人荷無疆之
丕構託於兆人之上晝惕宵儆惄焉如疚抑惟宗社儲
休神祗恊力克靖内難恢復皇綱思布和以立極爰正
風於更始因體元紀號之典舉肆𤯝覃恩之命昭我恤
隠與人維新可大赦天下改寳厯三年為太和元年正
月十三日昧爽以前大辟罪已下罪無輕重已發覺未
發覺已結正未結正見繫囚徒常赦所不免者並除之
惟十惡五逆及故殺人官典犯入已贓不在免限左降
官量移近處已經量移者更與量移其合復資者五品
已上中書門下速與處分六品已下任從常例選丁憂
去任在憂未赴貶所者服滿日亦與量移如故舊在上
都任經本司陳狀不必更待州府申請流貶中縱勅不
許量移者及言終身勿齒者亦與依例處分亡官失爵
各與收叙痕累禁錮並從洗滌其沿去年十二月十八
日坐累流𨽻者不在此限應沿上陵制度及䘮儀禮物
宜委中書門下及諸司長官愽詢故實務遵禮度必信
必誠副朕哀懐所沿山陵造作及橋道致頓所並以内
庫錢物充用如不足以度支户部錢充京兆府今年夏
稅青苖量放一半太皇太后第二等已上親大行皇帝
皇太后第一等親委中書門下量材叙用九廟子孫陪
位者各加兩階仍據始封毎王後與一人出身委宗正卿
檢尋圖譜取一房最沉翳者充數具名聞奏内外文武
官及諸色人任上封事極言得失無有隠諱天下諸色
人中有賢良方正能直言極諌者及經學優深可為師
法詳閑吏理逹於教化軍謀宏逺堪任將帥者常参官
及州牧郡守各舉所知無人舉者亦聴自舉並限來年
正月到上都今年正月上皇太后尊號及撰即位寳冊
文承㫖宣制等官各與一子正員七品官江王府官去
年十二月已前在任者並與進改其去年十二月九日
立功將士普恩之外三品已上更賜爵一級四品已下
更加一階其赴難將軍軍使兵馬使都虞候將士等各
與改轉名銜聞奏
　　　開成改元赦
朕以寡昧祗奉昌圖兢業為心不敢自怠庶乎播祖宗
之光烈致區宇之康平推誠不疑惟才是用豈謂奸宄
背德宗社將危中外叶謀咸加顯戮知人則哲雖在帝
以猶難罪已興懐誠為君之不易緬慙上理良用惕然
是用因元正御正殿首明罪已乃布鴻恩王守澄累朝
掌任久握禁兵陳力雖多僣誤難掩交通雜𩔖引進姦
邪専弄威權蠧害時政鄭注李訓引見竊恩二三舊臣
誣陷非罪誠於寡昧抑其有由遂使姦惡搆連禍起前
殿王涯賈餗舒元輿李訓宰輔股肱叶謀不軌王璠郭
行餘節將在京率兵上殿羅立言李孝本紀綱䑓府深
入領徒韓約誘金吾衛兵立成向背魏逄驛騎來往鄭
注自出成師將相通謀情狀咸具上天降祐氛祲已消
討其本因以正刑辟王守澄既已云亡難議深責特進
已上官爵及實封並宜削奪釁已終於既往恩宜覃於
有截可大赦天下宜改太和十年為開成元年自正月
一日昧爽以前大辟罪已下罪無輕重常赦所不免者
咸赦除之其左降官量移復資及才用足稱者中書門
下處分流貶人中元勅不許量移及終身勿齒者並與
量移其去年因沿朋黨連累并十一月二十一日坐罪
流貶者不在此限其身亡伏法者委所在州府量給棺
殮任所親收葬制服其户部度支鹽鐵應有諸色欠負
太和五年以前者並放免諸道賀正端午誕降賀冬進
奉起今權停三年其錢充紐放百姓兩稅所在除藥物
口味茶果外不得輙有進獻百司及諸道應宣索製造
一物以上並停三年京畿百姓兩稅已降凡一嵗之内
徴取者并百官職田並全放一年其京兆府一年所支
用錢物斛斗等並勒鹽鐵以開成元年直進綾絹充還
同州河中絳州去年旱歉賦稅不登宜放開成元年夏
青苖錢同州賜雜榖六萬河中絳州共賜十萬石委度
支户部見貯粟麦充賜三省九列御史䑓選黜陟使十
人視問風俗進賢退不肖興行新制務令通俗天下鎮
戎文武帯憲官者解補進退並須奏聞其邊州令置譯
語學官常令教習以逹異意内外文武官及諸色人任
上封事極言得失有補時政者必加升擢待以不次其
有藏器待時終身岩穴竒節特行可激風俗者委常叅
官及所在長吏各以名聞文武之道合而兼濟勲臣子
弟有能修詞務學應進士明經及通諸科者委有司先
加奬引河朔節將以州縣歸國者張茂昭田𢎞正程權
各與一子官子弟堪任使者委中書門下量加引用應内外
文武官進階加爵有差
　　　改元廣明詔
朕祗膺寳命嗣守丕祧夙夜一心勤勞八載實欲驅黎
元於仁夀致華夏以升平而國歩猶艱羣生寡遂災迍
荐起冦孽仍臻竊弄干戈連攻郡邑雖輸降欵未息狂
謀江左淮南瘡痍既甚湖湘荆漢耕織屢空言念疲羸
良深軫惻我心未濟天道何如賴近者嚴勑師徒稍聞
勝㨗皆列聖之潜祐寧菲徳以言功屬節變三陽日當
嵗首仍御正殿爰命改元况及發生是宜在宥繼業守
文之主握圖御宇之君必自正月吉辰發號施令所以
垂千載之懿範固百代之洪基莫不由斯道也可改乾
符七年為廣明元年
　　　改元天復赦
門下三階彗孛暫移宸極之尊兩耀暗昏始表忠正之
救朕臨御寡德妖孽殊常䝉塵於便殿之中受制於逆
臣之手奪璽捩指備肆侵凌挟刄碪胸㡬罹酷毒閉闗
行偽則公卿不在其謀懸牓見誣則黎庶不堪其詐害
我骨肉殺我嬪嬙悖惡㴞天古今未有側陋甞膽幽害
下宫皇穹降悔禍之靈將相竭同心之德鳳翔節度使
尚書令岐王茂貞鎮於右輔首激剛腸有食失七筯之
驚有車及蒲胥之怒闗内之沉㡬貫日剛納衛兵夷門
之忠憤凌雲顯懲邸吏三藩唱義四海恊詞咸以宻謀
咨於正相於是禁軍之内三傑挺生上𤣥假以良時髙
廟付其英斷月正元日新正吉辰質明而逆首梟懸中
旦而兇渠剖裂共申匡復皆著功庸尋下詔書逓行賞
典而茂貞既平國難来覲天庭驅武旅而簞食争迎駐
皇都而秋毫不犯推殊功以薦同志留愛姪而董雄師
繼筠能稟規程肅清輦轂人神洽慶華裔偕來亦既十
旬暨於初夏朕以脱於幽辱復正宸嚴重守寳圖不改
舊物上媿於列聖下慙於兆人思𢎞蕩穢之恩仍革紀
年之號庶明有罪皆在朕躬可大赦天下改光化四年
為天復元年四月十五日昧爽已前大辟罪已下罪無
輕重已發覺未發覺巳結正未結正繫囚見徒常赦所
不原者咸赦除之惟十惡五逆屠牛鑄錢合造毒藥故
殺人及持杖行刼者官典犯正入巳贓兼以踰濫身名
冐優官秩及刑獄之内官吏用情致成寃濫不問有贓
無贓並不在原免之限其劉季述王仲先王彦範薛齊
握同謀凶逆徒黨支屬追宥未到者不在赦原之例其
踈逺親屬素不通連衆知良善一切不問其左降官非
與十一月五日交渉者並與量移元𠡠不在量移者亦
與量移已經量移者更與量移近處其情非蠧政心不
挟邪曽經兩度量移者便與復資委中書門下酌量處
分流人及降流者與移近處如巳收叙者量才叙用其
左降官與流人巳逹貶所者或至亡殁家口欲還及須
歸葬者任從便如孀㓜孤窮不能自濟者則委所在州
府量與優恤發遣先有官者各還本官上帝降靈將安
丕祚中朝多難爰有純臣登好爵以報殊庸尋行令典
錫嘉名而溥大慶用表洪勲静海軍節度使檢校太保
平章事李□昭嶺南西道節度使檢校司徒平章事李
繼誨寧逺軍節度使檢校司徒平章事李彦弼並早叅
禁衛累著勲勤生知忠孝之源洞識君臣之義齊心瀝
血果成復國之功左袒一呼遂定安劉之業叔姪繼先
臣之烈彦弼稟大父之規據其大勲曠古難比宜加美
稱以播無窮繼昭繼誨彦弼宜賜號扶傾濟難忠烈功
臣各加實封一百户六軍將士並賜號竭忠定難功臣
應接前左右神䇿及諸軍并鳳翔興德兩道立仗兵士
等各委所司准例各與優賞以報勤勞宰臣司空崔允
揮涕入朝含酸􁍤事防切發於超翔之際但勉謀於譚
誼之間明大直若屈之機見反經合道之旨忠□愛我
奮不顧家始則裂帛為誓合契禁軍班列之臣忠良景
附再安宗社寧愧古賢雖已疇庸未為報德宜賜囬天
興祚平難功臣并加實封一百户仍圖形凌煙閣功著
定傾名髙死難永言風烈詎廢賞延故尚父子儀贈太
師晟贈太尉秀實贈太保瑊贈司徒杲卿贈太師真卿
張廵許逺南霽雲等家有主祭祀本房子孫中每家各
與一子九品正貟官功格一時賞延後嗣既配廟廷之
享仍𫝊棨㦸之門所以勵仗節於千秋勸能臣於百代
况新誅叛黨尤景英風武徳貞觀以來歴朝配享功臣
及安金蔵等宜委中書門下各捜訪本房主祭子孫第
其勲䕃量其人才各與叙用其有進狀叙陳者委所司
磨勘不得令有僣濫闗畿不守先帝西廵惟我輔臣首
圖義計而故收復京城西面行營諸軍都統鄜夏節度
使李思恭揚威北鄙决勝東橋佐鄭畋匡復之謀倅岐
陽統制之命提戈奮勇運䇿摧兇終成逐雀之功顯就
囬鑾之計逮予初位尚洽嘉謀追瞩崇勲宜膺廟食其
鄭畋已有别𠡠處分其李思恭宜委中書門下特與加
賻仍配享僖宗皇帝廟廷故西面行營副都統涇陽原
節度使程宗楚故收復京城行營都統行軍司馬前朔
方軍節度使唐𢎞夫各持將節來佐台旌争鋒而深入
王城力屈而銜寃冦壘莫覩歸元之貌空留不朽之勲
言念竭忠更隆茂典宜委中書門下並與追贈故南面
招討使天平軍節度使曺全政頃當强敵克振竒勲彎
弧百戰於陣前奪槊横飛於馬上天時莫救壯氣空存
宜從超等之褒用勸百夫之特委中書門下優與嘉贈
有客之詩前經具載繼絶之義歴代所先言念於此豈
忘舊典介公酅公各與一子九品正貟官其二王三恪
後各委有司准舊制修建夫匡國之臣殁身無悔所祈
後代雪彼沉寃太和七年故宰相王涯已下二十七家
並見䧟逆名本䝉宻旨遂令忠憤終被寃誣六十餘年
幽魂無訴宜加恩霈用慰泉扄宜並與洗雪各復官資
如有子孫在人家隠蔵者任自詣闕及州府投狀如非
虚謬則與量材叙用故鎮海軍節度使李順節頃嵗姦
邪亂政慨慷不平偶洩蔵謀遂罹横禍仍遭誣搆被以
罪名雖已行昭雪之文未降褒崇之命宜申縟禮以慰
忠魂委中書門下優與追贈寢園之内充奉之間夙夜
兢憂應有遺闕其諸陵䑓令委中書門下切加選用仍
令所司給與優料叚丁栢子不得别有役使功須陵料
以待栽殖其每年奉陵諸縣差配芟刈人夫不少殊不
切用徒為勞擾自今以後但每年芟薙之時委京兆府
於本縣苖稅錢數内酌量功價及於陵令遣自和崔人
夫委拜陵官常加檢㸃其下宫宇舍委宗正卿京兆尹
差官縣司同加檢㸃修餙務致尊嚴維城之重本支之
良叙敦是先渥恩當厚其宗室子孫自興德行在及光
化元年所放出身及合許非時而叅選者並委本司准
舊例處分施行切令詳實不得致令踰濫仍令吏部切
加磨勘修集之人辛勤可閔訪聞旅食動必逾年皆是
吏曺及門下省因循致兹留滯始於磨勘逺至進黄自
冬渉春不得了絶自今委中書門下切提舉吏部一事
已上並須准舊例程限不得致有淹延自兵興以來吏
道全削辦已及期者或衆人恤者幾希遂使桑柘日摧
荆榛嵗茂將救黎元之命宜求撫字之仁應兩京畿赤
縣委中書門下切加選擇務在得人諸州府縣令録宣
三道不得輕有注受切須審以才材畿内編人久罹兵
革雖連年豐稔而尚困艱貧念彼瘡痍宜加惻隠應光
化元年二年三年秋夏稅合輸納屬府州縣及諸州斛
斗草錢等所有逋懸並宜放免不得輙令官吏尚有追
徴其去年秋所欠即不在此限郊圻之内兵革以來言
念凋殘固宜矜憫差徭人役須羅撓人在司局中之人
又宜集事其京兆府每月合差赴飛龍掌閑雖是輪差
諸縣不免長撓疲人宜令府司於苖稅錢内每月據所
差人數目每人支錢送付飛龍司仰自和雇人夫充役
途路所先通商是切闗畿之地横賦非宜致物價之益
髙自商徒之難濟令鹽鐵司及兩神䇿軍先有兩市雜
稅並令停罷自今以後畿内軍鎮不得擅於要路及市
井漂渡妄置率稅雜物及牛馬猪羊之𩔖其有違犯者
有人紏告以枉法贓論之鎮縣節度級及諸津渡訪聞
每年興欺百姓廣有邀求致令滯停切念兩軍京兆府
差人覺察顯行痛斷都市之内屋宇未多聞浮造之人
常須更出地課將期招葺宜有指揮應諸坊於公私地
内浮造屋宇每月地課不得更有收徴甸服生靈正當
彫瘵太倉輸納務在均平儻容厚歛之姦頗失憂人之
意自今後太倉所納斛斗仰司農卿准舊例坐掌校量
之際切在奉公不得先任吏人抑屈百姓且朝廷舊
制止有榷酒䘮亂以來遂行賣麯本自度營利近年兼
借兩軍畿甸之人皆言不便所宜徇衆不廢贍軍起今
年五月以後京畿内任自制造私麯仰度支京兆府依
舊例於酒店量户大小逐月納𣙜沽錢仍酌量隨月依
前借軍諸司充諸色支用其兩軍元造麹制下後便勒
逐斤減價六月三十日以前貨賣官麯其私不得更貨
賣至七月一日以後不得更賣官麹之限爰自亂離殆
將二紀闗畿之内掠奪頗多遂令黔首之徒或被丹書
之辱睠兹寃抑須杜姦宄舊務買賣奴婢皆須南市署
出公劵仍經本縣長吏引檢正身謂之過賤及問父母
見在處分明立文劵并闗牒太府寺兵戈以來條法廢
壊良家血屬流落他門既逺家郷或遭典賣州府曽不
尋勘豪猾得恣欺凌自此准京兆府並依往例處分兩
市立正印委所司追納毁棄改給朱記行用其𫝊典賣
奴婢如勘問本非賤人見有骨肉證驗可據其賣主并
牙人等節級科决其被抑壓之人便還於本家委御史
䑓切加察定其天下州府如有此色亦仰本道觀察防
禦刺史各行條制務絶沉寃堯懸諌鼓禹拜昌言在明
哲之尚然實古今之所重况乍祛䝉昧希欽和平思蹇
諤而若療朝饑雖激訐而亦不加罪諌官舉職須務濟
時其文武常叅官素懐術業者任上封章極言得失必
當召見親問所陳其有才識幽深事禆時政者加職升
擢或蔵器俟時隠於岩谷者委文武朝官所在州縣以
行實聞薦舉衆目者實資於綱領搃庶務者必究乎本
根將尋沿革之宜諒繫張弛之道其有事不稽古官不
易方欲正濫原須遵故實應有諸司法廢制墜多時未
復舊規者自今後宜委諸司各檢舉條録聞奏委中書
門下詳酌處分漢徴極諌晁董陳理亂之端晉䇿能言
詵立貢闕遺之政乃登道廣請舉公平誠在得人以匡
不逮應天下諸色人中有賢良方正能直言極諌博通
墳典逹於教化軍謀宏逺政術詳明者文武常叅官及
諸道節度觀察等使具姓名聞奏薦至十一月到京朕
當親臨策試擇其可否施行鮐背燕毛禮經所重即驗
頌繫漢詔所矜克存尚齒之規免致遺年之誚天下髙
年鰥寡八十以上委所在長吏切加安恤其有不幸者
量與葬送仍存撫孤裔嗚呼文王羑里克建周邦太甲
桐居用興殷道朕不敢忘大甸之辱公侯宜奬成萬代
之功進忠賢以啟政途黜邪佞以懲覆轍庶乎上下共
保我髙祖太宗之洪基
　　改名
　　　武宗改名詔
門下王者照臨萬㝢名豈尚於難知敬順五行理宜避
於刑剋徴諸前史義實炳然昔大漢之興洛旁去水所
都名號猶乃避之况我國家運昌土德豈可常以王氣
勝於君名所以憲宗皇帝繼明之初實以捨水必存冥
數叶於貞祥漢宣帝柔服北夷恢𢎞祖業功徳之盛侔
於周宣御厯十年乃復美稱朕逺推漢主之事近稟聖
祖之謀爰擇佳名式遵令典庶承天意永保鴻休宜改
名為炎仍令所司擇日分命宰臣告天地宗廟其舊名
中外表章不得更有廽避布告逺邇咸使聞知主者施
行(㑹昌六年二/月十二日)
臣聞運行之道實本於維新稱謂之尊必資於前兆此
天人相與之明厯數隂隲之祥恭惟烈光布在方䇿伏
惟仁聖文武章天成功神德明道皇帝陛下仁深九有
道冠三無紹列聖而垂休奄百王而邁德六氣雖序重
之以調均五音雖和資之以損益使刑刻自消於聖厯
隂陽未遂於洪爐亦猶周樂去金以享大年之兆漢都
罷水用洪繼代之光此皆九廟之靈兆人之慶臣等官
叨近宻職奉絲綸抃躍之誠倍萬常品謹奉制如右請
奉制付外施行
　
　
　
　
　
　
　
　唐大詔令集巻五
欽定四庫全書
　唐大詔令集巻六
　　　　　　　　　　　　宋　宋敏求　編
　　帝主
　　　尊號批荅
　　　　先天二年不允上尊號
　　　　依王公等請上尊號制
　　　　荅朝集使蔣欽緒等
　　　　荅侍中裴光庭等
　　　　荅再請表
　　　　荅三請表
　　　　肅宗荅右僕射裴冕
　　　　太上皇荅皇帝上尊號誥
　　　　太上皇冄荅皇帝上尊號及讓大聖字誥
　　　　太上皇三荅上尊號並辭大聖字誥
　　　　太上皇荅上尊號并大聖字誥
　　　　太上皇允上尊號誥
　　　　寳應二年上尊號荅詔
　　　　荅第二表
　　　　荅第三表
　　　　荅百寮請復尊號
　　　　永貞元年荅宰相上尊號
　　　　元和二年荅宰臣請冊尊號第三表
　　　　元和十四年荅南百官上尊號
　　　　荅宰相請冊尊號第三表
　　　　荅第四表
　　　　長慶元年荅宰相上尊號
　　　　荅第二表
　　　　荅第三表
　　　　荅第四表
　　　　寳厯元年荅宰臣上尊號第四表
　　　　太和六年荅中書門下上尊號
　　　　㑹昌四年荅宰相上尊號第五表
　　　　大中元年荅百僚上尊號第三表
　　　　大中三年荅宰相上尊號
　　　　咸通十年荅上尊號第四表
　　　　光啓元年荅上尊號
　　　　答第三表詔
　　尊號批答
　　　先天二年不允上尊號
用觀上古之主惟稱帝王一字秦漢以來乃兼皇帝朕以
薄徳嗣守寳圗乾乾厲惕懼不克堪豈自崇飾以招譴咎
雖迫公卿之請終負平生之心所請加尊號甚無謂也
　　　依王公請上尊號制　　　　　　　蘇頲
門下朕聞天授命者為天所予人歸徳者為人之主故
崇髙有莫大之尊司牧有非常之號葢承天敘而立人
極也我唐丕業冠開闢之初朕以𦕈身託元元之上紹
休聖緒欽若昌圗戢多難而極綴旒蕩羣兇而夷觸柱
下安區宇上戴君親朝廷以乂家國以治斯又叶天心
而從人願也太上皇釋海内之重負官公私之逺情以
朕功宣提劔運膺當璧爰奉睿謀摠親庶政日慎一日
問安以慶於三朝為子為臣順色靡遑於五讓䖍共若
厲寢興是祗賴遐邇宅心戎夷内面奠敦風於寛大思
致俗於仁夀而王公卿士獻書草議陳帝王之籙考天
人之符廼以鴻名加於菲德然則徇至公之議難以私
拒當至誠之請不可詞奪渉川罔濟當宁興懐敬遂禱
祈益増寅畏所請上尊號曰開元神武皇帝者宜依有
司可㳙日練辰䖍告郊廟詳諸舊典備禮進冊布告天
下咸使聞知主者施行(先天二年十/一月十五日)
　　　荅朝集使蔣欽緒等上尊號(開元聖/神文武)
禮貴正名法無虚美朕以薄德嗣守丕圖常恐不逮安
敢自足今羣岳稱引衆善勞加榮號聞之増惕奚可當
仁惟聖與文焉得輕議况太宗睿宗俱稱聖謚予末小
子安敢同之宜斷來表(開元二/十六年)
　　　荅侍中裴光庭等同前初表
卿等思致君堯舜欲加號聖文朕内省虚懐安敢當此
又太宗睿祖皆有聖謨纂承祖號安敢同稱幸體朕懐
宜斷來表
　　　荅再請表
聖文之名稱號所極卿等致君堯舜亦宜導以冲撝超
駕前王彌増夕惕豈朕好譽之心内致自矜之色外形
招此假詞以相虚美静思反照撫事求心詩云我心匪
石不可轉也幸悉所守即斷來章
　　　荅三請表
惟聖與文洪名極稱内省虚缺安敢冐承匪石之心已
具前荅方與卿等上調元氣下遂蒼生致削浮華化歸
敦樸升崇髙之號去滿假之端勉建皇極以迎天祐悉
此至言宜斷來表
　　　肅宗荅右僕射裴冕上尊號
朕以𦕈身敬承明命兩遭狂徒擾亂宗社不寧稟上皇
至聖之謀當仗鉞秉旄之任六師一振殘孽無遺上皇
厭彼代紛棄兹人事萬邦之重畀付朕躬𫝊授寳符乃
加徽號朕再三固讓實増□俛恭膺典䇿感慶良深覧
卿等來章倍加祗懼依卿等所請(至德二年/十二月)
　　　太上皇荅皇帝上尊號誥
昊穹垂祐宗社發祥爾徃在齠年素彰岐嶷洎乎問寢日
増孝敬吾久勤庶務常奉至真特好冲虚尋將付託爾
以華戎鋭士搆定神州功乃格天徳惟邁古是用援兹
國寳加夫大號典章𢎞集喜慰盈懐實惟道企前王何
必志在讓禮克承丕業以副至公即斷來表
　　　太上皇再荅皇帝上尊號誥
三朝問禮五讓丕圖用殷后之師載勘牧野同周王之
歩來入鎬京美暎縑緗功侔造化命之守器加以鴻名
歸景運而有融當樂推而難拒予棲神道要養志真元
邦家乂寧自多愉恱
　　　太上皇荅皇帝上尊號并讓大聖字號
天地肇啟皇王聿興故三王垂御圖之迹典墳著牧人
之要爰立邦家其來尚矣予承百王之遐運繼五聖之
丕業亭育區宇寵綏蠻夷罔不率從多歴年祀頃者姦
臣煽禍中原搆釁汝睿略懸於兩曜鴻勲格於九天終
古莫儔上天是賴故加之大聖建以崇名用膺多福何
所與讓予夙逹古妙逺寄真宰凝神澹泊足可自怡至
於宗廟陵原常展慶矣郊禋豫動固陳儀焉方期仙於
上境已遺榮於中域汝欲歸尊於父實在因心爰及朝
臣亦同懇願且無為於冲漠又何取於徽名宜悉此懐
用全至道耳矣
　　　太上皇再荅上尊號并辭大聖字誥
古者華胥大庭神農黄帝淳俗歸於太素正真契於無
為雖不累煩纓亦崇其稱號吾久尋𤣥㫖逺襲仙宗既
欣襄野之遊更樂瑶池之宴倐然自逸豈在尊名爾親
率百寮至於再請則蒸蒸之孝實冠於當今而蕩蕩之
德獨慙於上古頻覧章表懇志難違汝寳命維新鴻勲
允集用加大聖之號克副昊天之心若承命無渝萬國
同歡於翼戴儻固辭不巳吾亦有未膺乎冊典勿為名
讓宜恊至公朝野之情固多榮幸也
　　　太上皇三答上尊號并辭大聖字誥
道髙者必𫝊其迹德著者必享其名汝廓净妖氛載安
社稷萬靈式叙豈非大乎兩儀交㤗豈非聖乎吾所以
親受寳符自題徽號寧惟對於列辟諒已聞於率土渙
汗之出理不可收締言之行事必有在將固撝謙之道
是違億兆之情天地神祗未以為當宜膺景命即斷來
章
　　　太上皇允上尊號詔
汝孝以奉親明以御宇上從君父之命下狥黎元之
請既𢎞茂實爰副洪名千后攸髙百王是式循環章奏
嘉慰可知予思每集虚心恒遺照方契真宗之㫖豈云
稱號之榮汝就養無違歸尊有恪再獻從龜之吉復當
乙巳之辰已備典章當依來請
　　　寳應二年上尊號荅詔
朕嗣守洪名欽承丕搆克清多難奄甸萬方聖靈在天
𤣥德敷祐南面恭已朕何有焉巨猾削平非予之武言
念海内生人至艱兵鋒猶虞暴骨未掩日旰忘食宵分
疚懐遽稱成功良謂虚美𤣥宫甫畢豈期即及改元寳
位至尊何以更言加號宰相之任職在匡弼進勸之詞
深所不取
　　　荅第二表詔
朕内省德薄在於人上紹髙祖太宗之天下承上皇先
聖之丕業惕然南面常懼君難豈因樂推亦自光大况
山陵甫爾濡露増懐㝢縣凋殘薫風未暢遽行古制虚
受鴻名是用繹思未宜獻可五始之義誠在體元三年
之道以其無改所陳徽號亦有舊章若更尊崇得非自
聖股肱輔弼惟欲致君空動誠請之詞未副昌言之理
　　　荅第三表詔
年叶五紀成嵗以授時君臨萬邦向明而聴政體元不
潤其色處實不為其賔朕若昔大猷允懐㳟已務於簡
易豈曰崇髙常深負荷之憂敢忘祖宗之烈卿等搃括
羣議昭升舊章周爰典籍之文鈎校天人之理對揚耿
命進勸皇圖請踰年而改元益正位以加號敢廢春秋
之義用諧啓沃之心敬允乃誠良多慙德
　　　批百寮請復尊號表
三省來章彌用兢惕再崇大號何以當之前者示懐盖
非冲讓尚勞敦請豈所宜然卿等博學古今列於朝右
思𢎞獻替共致太和豈以虚名重予不德再三循省増
恧於懐想爾深𠂻勿更陳請(貞元/六年)
　　　批荅宰臣請上尊號
伏以髙祖太宗接千載之統垂無疆之休太上皇承九
聖之烈傳莫大之慶嗣徳纉業允文允武𢎞帝堯之欽
明宗𤣥元之清净付朕天下頤神保和至道光於唐虞
至仁合於天地卿等䖍述休德祗獻鴻名循省再三允
符朕意朕獲守寳位丕承睿訓雖䖍恭寅畏不敢怠遑
而澤未洽於羣生理未臻於皇極遽言徽號何以當之
雖嘉乃誠難遂來請其上獻太上皇尊號宜依所奏凡
百卿士當體至懐
　　　批荅宰臣請再冊尊號第三表
朕獲承丕緒以撫萬邦照臨無日月之明膏潤無江漢
之浸常恐吉蠲雖備未享於天心教道雖勤未諧於人
欲諒慙匪德敢議鴻名而宰臣羣公宗后庶尹上引祖
宗之丕矩下述黎獻之誠心誡子以處㤗而思勞告予
以愛名而務實陳以懇迫至於再三先典不可以固違
羣情不可以屢阻與其守讓而繁飾不若納規而徇公
遽抑至懐勉從來請顧惟不稱兢惕殊深(元和二年十/二月二十二)
(日/)
　　　荅南省請上尊號表
朕纂嗣洪業託於王公之上常恐渉道猶淺燭理未明
夙夜祗畏罔敢寧逸至於法天象以垂制順人心而平
亂立刑辟而不峻興禮教而不倦簡黜澆薄延納忠直
思濟於道保合太和今寰海削平載弢弓矢皆賴輔弼
之臣盡規於朝廟將帥之畧宣力於邦家循省表章請
崇徽號武功文德揚美於予用愧於懐何以及此尚以
昆夷未服邊鄙猶虞不敢允從宜即斷表(元和十/四年)
　　　荅宰臣請冊尊號第三表
昔我祖宗每崇徽號皆以道侔天地澤被生靈故請之
不疑而受之不愧是謂典禮鴻光赫然朕以寡昧祗承
寳位䖍恭惕厲不敢荒寧常懼禮化未敷非以自尊為
意若蕩清冦孽修舉政刑此乃中外英賢叶心所致復
於前疏亦已言之卿等善則稱君過陳功德表章三至
益愧於懐豈大體之必然何懇言之不已沉吟終日未
果允從
　　　荅第四表
建崇名加大號必自盛德而因全功茍非其時難以擬
議朕紹十聖之統緒遵百代之憲章冕而事天憂勤不
暇乃者忠臣敦化良將䇿勲有冦難而必蕩必平用兵
戈而不蝗不旱此乃多士叶力成此小康豈予一人獨
運而致卿等四陳章疏每瀝肺肝表士庶之誠心徴朝
廷之故實願餙虚美皆為過談諭而復來勢不可止雖
重煩典禮殊不自安而深念奏陳亦當從允勉依所請
良用愧懐(元和十四年/六月七日)
　　　批宰臣請上尊號表
朕以菲徳初承大寳嚴恭夙夜修已臨人燭理未明舉
政多闕雖克展郊禋之禮或未稱瑞應之符而俗尚凋
訛人未康乂所患德之未立不患名之不尊至於北狄
求和西戎即叙南越投戈而率化東夷繼踵而來王不
候七旬之期自銷積紀之弊此皆祖宗垂祐公卿叶賛
之力也朕何有焉遽議虚名深愧未稱卿等志思將順
誠切忠君宜體至懐勿徇虚美(長慶元/年四月)
　　　批宰臣請上尊號第二表　　　　元稹
朕聞天職生植聖職教化天職舉則四時行聖職修則
萬方理然而天不以行四時而為德故蕩蕩無名聖不
以理萬物而為功故謙謙不宰顧朕小子獲承丕圖上
賴祖宗之靈下託股肱之力先定鎮冀次來幽燕皆吾
日月之所照臨車書之所轍迹失之則有以自愧得之
則何足以自多况今四方雖清物力方困六戎雖伏邊
備尚勞百吏雖存官守多曠萬目雖設紀律未張有此四
者不敢遑寧思與卿等夙夜俾乂卿宜為我提振大法
修明政經讋竄戎狄康阜黎庶四者既理名焉用哉朕
方以臯夔之務委卿卿宜以堯舜之事教朕驟加徽號
深恥近名循省表章難徇來請(長慶元/年四月)
　　　批宰臣請上尊號第三表　　　　　元稹
昔齊桓議封禪管仲驟諌其未宜晉武平江東何曽深
惟其逺馭彼二臣者居安思危之志明有犯無隠之誠
切也况朕寡德謬膺昌期賴先帝削平之威䝉列聖寖
漬之澤聿來燕翼克静華夷既無德而有威實以祥而
為懼卿所宜朝夕納誨警子荒寧雖休勿休日慎一日
而乃過為溢美頻上鴻名諒多丹赤之誠殊非藥石之
愛汝為予礪為朕揣摩汝為予舟為朕康濟强我懿號
不若致我為有道之君加我虚尊不若致我於無過之
地宜罷來請用副乃懐
　　　批宰臣請上尊號第四表　　　　　元稹
朕以元月正日祗見於九廟對越於上𤣥千官在前萬乗
居後覩聲名文物之盛望城社宫闕之尊尚念髙祖太
宗艱難於營制德宗憲宗殷勤於纉復懼不克荷以羞
前人寅畏嚴恭或兾無過而燕趙底定戎獯和寧實惟
列聖之休安敢自大其德左右輔弼庶尹師長猥以鴻
名願加薄德三詔執事抑而未行物議逾堅予𠂻未信
四陳章表備列古今且曰告䖍之時寧忘繼志問安之
下胡不畏心事有切於顯榮理難從於固執於戯允恭
克讓既見奪於羣情克已為仁庶自勤於三省勉依來
奏深用愧懐(長慶元年/五月某日)
　　　荅宰臣上尊號第四表
前上三章皆有報㫖推本帝王之道研究天人之際可
謂盡矣能無諒哉朕辭愈堅來奏愈懇考蓍龜之意酌
卿士之心義貴從人事難狥志然體未濟之象警慎將
然復大畜之文模法往行虞舜勤民以恭巳文王事主
而小心自厲則鍳乎殷湯盤銘持盈則戒乎周廟欹器
還珠却馬使無愧於前賢菲食罷䑓兾有示於來世率
是道也庶無悔乎勉遂羣心祗循祖訓敬允誠請愧惕
良深(寳厯元年/四月三日)
　　　荅中書門下上尊號
朕以菲德纂承睿圖業業乾乾懼不克荷是用發天地
無私之道以成化象日月無私之照以燭幽慕唐堯虞
舜之為君繼貞觀開元之致理朕以夕惕宵興不遑暇
逸兾將昭復聖哲保綏華夷至於鴻名尤不輕議尚未
審度豈可屬心卿等台鉉重臣翼宣元化宜匡朕志臻
於緝熈今隂雪傷和尚資寛宥乃以文武至德加於朕
躬省視奏章難從虚美宜斷來表深諒予懐(大和六年/正月七日)
　　　批荅宰臣上尊號第五表
前覧四表報皆一詞可謂君臣之義至矣天人之理盡
矣朕辭益固卿請益堅誠獻可之不移奈虚美而難處
山雖崇而降地易象明言海雖大而下川𤣥元深㫖文
王以小心事帝虞舜以恭已臨民盤銘取勵於殷湯欹
器戒盈於周廟皆以畏惕而自警不聞滿足而虚尊卿
等以塞北平戎山東殄冦韜兵偃武鎛㦸為農郊天之
年瑞雪清路冊號之夏嘉雨滅災毁摩足壊法之刑蕩
并冦亂常之暴此皆上𤣥厭禍宗社儲休至於刑政克
明文武具舉年登適臻其氣順俗阜實自於官修内承
宰輔之謀外盡藩侯之力余雖垂拱且有何功况増鴻
徽尤非稱德既頻推美何以當之然體貴從人事難狥
志祗循前訓允遂羣情殊不自安諒非縱欲勉爾所請
深用愧懐(㑹昌四年/十月七日)
　　　荅百僚請加尊號第三表
朕獲承丕緒奄有萬方憂物之心常懐惕厲荷天之力
漸至敉寜此中外元僚文武庶政咸有一德以匡冲人
而卿等猥以鴻名加於菲薄拜章瀝懇至於再三伏念
自列聖以來何甞無今日之請然率不能讓者上慰宗
廟之靈下迫羣臣之願粤予小子豈敢久勞卿士之心
哉敬允乃誠良深自愧所乞宜依(大中元/年十月)
　　　荅宰臣請御丹鳯樓上尊號
勅㫖没陷河隍百有餘嵗中原封界咫尺戎疆累聖含
容久勞征戍伏思元和中將攄宿憤常欲經營屬誅鋤
叛臣未暇收復今則恭行先志克就前功不逺徴兵不
勞財力二州之外兼得七闗又取維州粗成邊業尚以
息民解甲未收山外諸州且以肆𤯝申恩所以頒示天
下其御樓依所乞(大中三年十一/月二十五日)
　　　荅宰臣曺確等請加尊號第四表詔
夫功合天者稱皇德合地者稱帝皇帝二者朕已享之
况孤寡不榖之名靡遵於𤣥祖明皇孝德之號久慕於
冲人業業兢兢惟懼不稱南蠻未讋師旅尤屯東冦雖
平瘡痍尚大方將罪已曷敢矜功卿等修德鋭於臯陶
恥君不如堯舜鋪陳故事増飾洪名謙恭愈堅表章疊
至對揚之際忠懇彌彰弘我以奉先勉我以從衆亦念
乙酉之嵗堅請不逾今復固違似矜小讓名實不副朕
當不敢荒寧始終相成卿等勤於獻替勉爾來請深用
愧懐(咸通十年/十月十日)
　　　荅宰臣蕭遘等上尊號
朕猥以寡徳丕承耿光宵旰雖勤兵戈繼作困生靈於
豺豕委宫闕於榛蕪罪已則深噬臍何及尚賴天地悔
禍祖宗降靈内之則公卿大臣外之則方伯元老上憑
眷祐下憫蒸黎允叶一心克濟四海廓妖氛於㝢縣剗
戎壘於郊圻雖復舊都匪遑髙枕嗚呼大恥才雪羣生
未蘇文武典章墜無半在威權法制行亦幾何土疆徒
繫於地官征賦罕歸於國帑肅恭常祀尤在正辭昭格
上𤣥寧容溢美卿等同匡艱運當識深𠂻加以虚名斯
為不急歩驟錙銖之際自有至公照臨顯晦之間寧資
外奬當勤納誨宜斷來章(光啟元年/五月某日)
　　　荅第三表詔
朕以寡昧嗣守丕圖思臻太和不敢寧處干戈載戢稼
穡少登禮樂中興聲教遂被是用郊上𤣥以報本解宻
網以緩刑豈非九廟降靈羣賢叶力共賛薄德致兹少
康永惟𦕈躬實懼虚餙卿等上稽天意下採人謡旁訪
典謨俾奉明訓以為天地之道既不讓於强名皇王之
心宜屈已而從物累貢殷勤至於再四雖鑿井耕田未
及勲華之理而樂推欣服難違億兆之情既狥衆詞終
疑溢美勉爾來請深用愧懐
　
　
　
　
　
　
　唐大詔令集巻六
欽定四庫全書
　唐大詔令集巻七
　　　　　　　　　　　　宋　宋敏求　編
　　帝王
　　　尊號冊文上
　　　　應天神龍皇帝冊文
　　　　開元神武皇帝冊文
　　　　開元天寳聖文神武應道皇帝冊文
　　　　開元天地大寳聖文神武應道皇帝冊文
　　　　太上皇加光天文武大聖孝感皇帝冊文
　　　　睿聖文武皇帝冊文
　　　　元和聖文神武法天應道皇帝冊文
　　尊號冊文上
　　　應天神龍皇帝冊文
維神龍三年嵗次丁未九月丙申朔五日庚子具官某
及文武羣臣等謹昧死再拜稽首奉冊言爰自厥初肇
興司牧皇矣撫極蒸哉察道莫不因時適變改物殊徽
推五運而陟崇髙歩三㣲而應厯數天地人皇之稱立
始别洪荒唐虞夏帝之君尊漸詳文質姬水以椎輪發
號烈山以斲耒増祥然後仁被徳宣功昭業逺歴訪前
古兹為舊式大唐受乾坤之勝命當㝢縣之謳歌奄有
黎庶遂光宸象應天皇帝陛下垂旒御宇截海披圖承
四業之休光握三靈之寳契虞舜蒸蒸之德永錫羣方
周文翼翼之心其凝庶績驅齊人於仁夀致雅俗於醇
醲六府咸修五戎不用航海梯山之客奉贄輸琛耕田
鑿井之夫擊壤鼓腹中外静謐表裏雍熈而孽子㴞天
亂臣干紀謀同觸瑟禍劇弄兵不虞之災忽生於肘腋
無象之鍳獨憤於神祗於時凶䜿逼樓聖君憑檻威靈
下濟覺封豕之周惶醜逆上瞻見神龍之輔翼寳仗以
億千之衛天儀成丈六之容衆瑞共臨羣妖大駭盡迷
方而夫據咸奪氣而忘精顧盼而斬馘轝屍指麾而氷
消霧釋雖復草為兵甲秦師驚蒋帝之神樹作藩屏釋
主屈魔王之衆虵軀之變媧后蛟影之隨漢髙未足以
匹此竒徴方斯偉應自非冥符幽賛睿感?通何以承
波若之䕶持享髙明之福助昔者伏牛之主遂號犧皇
名鳥之君仍題鳯紀法身用馬鳴成道上士以龍德為
仙敢托元符爰資故實謹上尊號曰應天神龍皇帝鴻
猷載肇昌厯惟新庶以仰順乾心俯從人欲天長地久
更隆四大之尊名玉振金聲恒為百王之稱首盛矣美
矣皇哉唐哉臣某等誠歡誠喜頓首死罪死罪再拜以
聞
　　　開元神武皇帝冊文　　　　　　蘇頲
維先天二年嵗次癸丑十一月辛酉朔二十八日戊子
攝太尉臣某等六千五百一十四人言臣聞厥初生人
首出庶物物不自理惟后所以康乂后不自尊惟人所
以歸往古先哲后安人育物表功崇號不可辭也皇矣
上帝臨於巨唐降氤氲垂耿光重熈而累盛至太皇而
授聖皇臣等敢稽首而言曰曩者景龍之末長虵縱禍
陛下慮宗社之墜提劔夷之則因親以尊主問者朝有賊
臣天罰大憝陛下拯邦家之難援旗剿之則錯枉以舉
直戮不及嗣惡惟其身思與王公卿士等下逮元元揚
闓澤而布和氣臣又聞之軒夢華胥堯期姑射未有一
其道而順太皇之心文王昭事武王纉緒未有一其時
而居聖人之位褰裳釋重至公也端扆嚮明至孝也使
九族惇叙百工允釐東西南北砥礪聲教彼靈有四招
翠黄而可乗我寳有三指珠玉而不御然猶發揮禮樂
馳騖典墳論思獻納進善從諌日慎於一日矣上指天
意下考人謀卓哉恊元符而鑠靈命而已夫開者泰也
罔弗亨元者善也罔弗利神者聖也罔弗通武者威也
罔弗服臣等不勝大願昧死上尊號曰開元神武皇帝
謹上玉冊玉璽臣等誠惶誠恐死罪死罪謹上
　　　開元天寳聖文神武應道皇帝冊文
維天寳七載嵗次戊子五月庚午朔十三日壬午攝太
尉銀青光禄大夫守刑部尚書兼京兆尹上柱國潁川
郡開國公臣蕃昊及文武百僚等謹稽首奉開元天寳
聖文神武皇帝陛下臣聞惟道至大王者均其名惟天
丕應聖人光其徳陛下𢎞啟𤣥宗紹開皇運淳化既洽
勞謙有恒每滌覽真經䖍心明祀將以荅三靈之睠命
為萬姓而祈福故得玉芝敷白魚見卿雲降仙𫝊對揚
之休必有不可讓者也於是公卿宗子耆艾法流詣闕
奏章願増徽號至於再至於三伏奉甲戍詔曰禎祥者
所以合天人鴻名者所以彰德業今封章繼至誠請甚
勤敬膺神休允荅人望臣等不勝大慶謹上加尊號曰
開元天寳聖文神武應道皇帝伏惟開闢之功簡易之
德與道同運體乾無極
　　　開元天地大寳聖文神武應道皇帝冊文
維天寳八載嵗次已丑閏六月癸亥朔五日丁夘攝太
尉開府儀同三司行尚書左僕射兼右相吏部尚書崇
𤣥舘大學士集賢院學士修國史上柱國晉國公臣林
甫特進行左相兼兵部尚書崇𤣥舘大學士太清宫太
㣲宫使上柱國臣希烈及文武百官正議大夫檢校禮
部尚書上柱國清河縣開國男賜𬗋金魚袋臣崔翹等
謹再拜稽首奉冊開元天寳聖文神武應道皇帝陛下
臣聞自昔帝王與道同功者道寳降焉與天合德者天
命彰焉陛下功冠九皇徳包三古而猶朝乾夕惕朝禮
上清復𤣥化之雍熈致蒼生於仁夀故昊穹眷命烈祖
垂休玉芝再産於宸居瑶圃懸記於仁洞混成㣲㫖允
屬聖躬陛下推美廣孝克崇祖宗之禮羣臣以公議納
忠庶叶承天之意乃有卿雲散彩瑞日重輪對揚大號
固不可辭讓者也於是公卿宗子耆艾法流顒然詣闕
奉章陳請陛下猶懐謙冲之德至於再至於三伏奉景
辰詔曰隂隲既啟公議屢陳惟懐永圖敬依來請臣等
不勝大慶謹上加尊號曰開元天寳聖文神武應道皇
帝伏惟覆載之功廣大之業丕膺鴻烈寳祚無疆也
　　　太上皇加光天文武大聖孝感皇帝冊文
維至德三載嵗次已亥正月甲戍朔五日戊寅太上皇
若曰古之握乾符建皇極社稷不可無主帝王惟有歸
往堯禪舜舜禪禹畏天命也啟嗣禹武嗣文從人望也
革命易姓舉至公於國纂戎繼統用不私於親斯美大
矣朕承五聖之丕業宅萬國而為君膺時撫運載將四
紀夢帝與齡實受多福曷甞不䖍恭至道亭育羣生早
厭黄屋之勤每懐𬗋霄之馭惟父知子我有元良惟君
安人久思付託皇帝天縱睿哲日躋孝敬率性之至通
於神明財成之道冠於宇宙朕往以蕭牆之難克保宗
社故先帝禆予以主鬯頃者中原之禍期輯邦家我於
是命爾以仗鉞當經綸雲雷之際櫛沐風雨之時思契
宿心累有成命而義不奉詔謙不踰尊至於再三明兹
懇讓洎即戎致討觀兵朔漠驅馭豪傑用服乃功於明
辟天亦集大命於爾躬推之至公終陟元后夫名以制
義器以昭德今羣公卿士咸旅於庭明聴朕言敷厥成
訓於戯奄有四海克康兆人光天之業也經綸天地勘
定禍亂文武之功也雄圖英筭大聖也保國安親孝感
也今加徽號於皇帝曰光天文武大聖孝感皇帝授𫝊
國寳符受命寳符各一上副於天中契於神下叶於人三
者朕無愧焉永保累聖之鴻緒對一人之休命朕將訪
道峒山追蹤汾水超然金闕之上終以玉京之逰不其
至哉良願畢矣宜令所司擇日即行冊禮
　　　睿聖文武皇帝冊文　　　　　李吉甫
維元和三年嵗次戊子正月癸未朔十一日癸巳攝太
尉銀青光禄大夫守兵部尚書兼御史大夫上柱國趙
郡開國公臣李巽及文武官五千七百九十四人等言
臣聞自天𤣥而升地黄其凝皇王之道堯舜首出故典
謨述焉自堯及唐厯紀三千致理之君不過十數升平
之運不至五百天人之交際不其難歟我唐運之興昌
期是膺四海一統十聖丕承以至於皇帝則君十一而
年二百矣歴考前代丁於斯時皆王澤已竭君明寖替
未若我后之惟新厥命我唐之中興厥祚顧視周漢不
其蔑歟伏惟皇帝陛下紹太宗之英武禀德宗順宗之
寅畏乾乾翼翼若不滿志故愛於文母順色之孝也睦
於兄弟因心之友也崇讜議察邇言去疑謀杜讒説俾
王道正直砥為夷塗發前聖之韞匱披人文之光耀而
氣有沴者反時為妖若黎崇之不恪苖人之逆命或誕
敷文告或震疊武功聖造不疾而速非陛下疇能之然
後奉四表之歡心搃百神之受職蠲祀於清廟嚴禋於
上𤣥天地察而神祗著矣臣聞之君人者謙遜静慤則
天應之以福故休祥出焉慈和愛育則人應之以誠故
鼓舞從焉王者因人心稽天意天下俱應而徽號加焉
至公之道不可辭也臣等所以勤勤懇懇至於再至於
三願奉鴻徽以彰休徳陛下猶三揖而五讓之久而罔
已始降俞詔於是百辟卿士洎四方侯衛之臣上言曰
陛下誕睿聖之姿膺㑹昌之期經天地之謂文禁暴亂
之謂武臣等不勝大願謹奉玉冊玉寳上尊號曰睿聖
文武皇帝惟陛下懋一德勤萬邦干禄百福垂唐之無
疆
　　　元和聖文神武法天應道皇帝冊文　崔羣
維元和十四年嵗次已亥七月丁丑朔十三日巳丑攝
太尉金𬗋光禄大夫檢校司空兼太子少保上柱國鄭
國公食邑三千户臣綬及文武官五千七百一十八人
等言臣聞惟天恵人惟元后作人父母大寳曰位至公
者名帝皇尊稱肇自三五其義尚矣堯舜禹湯文武成
康垂於典籍為萬代法非名歟殷有天下武丁大其業
周有天下宣王嗣其訓在漢七葉亦稱盛强中興之美
與我不𩔖皇唐統天二百有二載祖宗崇光四海一家
禮文憲章矩矱大備元符昌厯畀付有在洎我后之握
圖也齊心於穆清垂意於大寧文昭武烈冠今邁古始
負固不若者莫匪顛踣輸忠來附者克保蕃祉天寳之
季孽臣干紀靈誅亟掃餘氛未弭兵不得戢六十五年
於兹矣元和致理思櫜弓矢睿謀前定所嚮風靡兩河
既清泰階砥平戴白之老欣感出涕不其盛歟伏惟睿
聖文武皇帝陛下徳配天地明並日月嚴薦於宗廟盡
敬於郊禋孝通於神祗仁浃於動植内睦於九族外懐
於四夷乙夜觀書日昃聴政恤刑懋賞劭農勸學歴選
列辟英聲茂實其何以加焉日者淄青不恭告讓罔悛
任下推誠出師徂征玉壘金陵之遐阻懸瓠營丘之險
域或肆於都市或懸於藁街其餘𤨏細盖不足紀上以
攄列聖之憤下以叶千齡之慶然後闢四門貞百度㑹
㝢縣之玉帛旅梯航之貢篚咸曰不圖貞觀開元之化
復覩於今日矣陛下勞謙祗畏不自暇逸讓德於上天
推功於羣臣訪闕政修墜典不以龜龍為瑞以賢俊為
瑞不以珠玉為寳以慈儉為寳卓哉煌煌信可假𤣥穹
而蟠厚載者巳是宜尊徽名膺顯號以光於典冊以順
於人心以荅於天意不可辭也臣又聞之居安思危納
諌從下逺讒慝旌讜直愛養黎庶敦尚樸素斯皆髙祖
太宗順宗之遺訓也而陛下躬行之造次必於是寤寐
必於是實萬姓之福無疆之休僉曰功成而禮不崇德
廣而名未稱臣子之罪也於是百辟卿士藩衛耆耄稽
首上言至於四三陛下深秉謙冲詔諭往復不得已而
從之伏以紀年之盛冠於大號厥有舊典書不云乎乃
聖乃神乃武乃文𫝊曰惟天為大惟堯則之則法也王
者昭事上帝取法於天道德經曰天法道道生一唯上
聖至德兼則利物行清净自然之道為能應之臣等不
勝大慶謹奉玉冊玉寳上尊號曰元和聖文神武法天
應道皇帝伏惟陛下景福是膺如日之昇雖休勿休翼
翼兢兢對越鴻名丕赫成能萬夀百祥罔不豐登天祚
聖唐惟聖丕承臣綬等誠歡誠躍頓首頓首謹上
　
　
　
　
　
　
　唐大詔令集巻七
欽定四庫全書
　唐大詔令集巻八
　　　　　　　　　　　　宋　宋敏求　編
　　帝王
　　　尊號冊文下
　　　　文武孝德皇帝冊文
　　　　文武大聖廣孝皇帝冊文
　　　　仁聖文武至神大孝皇帝冊文
　　　　仁聖文武章天成功神德明道大孝皇帝冊
　　　　　文
　　　　應乾聖夀太上皇冊文
　　尊號冊文下
　　　文武孝徳皇帝冊文
維長慶元年嵗次辛丑七月乙未朔十八日壬子金𬗋
光禄大夫檢校司空兼太子少保上柱國鄭國公食邑
三千户嚴綬文武官六千二百七十七人等言臣聞天
以萬物付聖人聖人本天意而保乂之惟犧農先天而
貞惟軒轅奉天而行惟堯舜法天而明莫不絪緼粹精
昭建鴻名以至於夏殷周漢謙儉服義仁愛忠利亦著
稱謂代濟其美當隋之末我髙祖神堯皇帝救拯焚溺
應天立極蕩氛昏揚凱澤父教而母育恩德髙肌骨維
天寳季嵗賊臣紊常塵起幽陵毒流四方累聖含𢎞視
人如傷餘枿勢滋専土擅强憲宗因天時順人心舉武
經明大刑連㧞堅險顛踣同惡冥冥沉沉猶恃榛穢干
戈不得息者綿六十七祀逮我后之御厯紹太宗之求
賢審官舉直錯枉體𤣥宗之尊師敬道清静致理法肅
宗之循名求實刑賞用中廣德宗之亭毒含容博採虚
受而後展嚴於配天夷思於法宫從物無私推誠至公
霈矣乎廣受寂然乎感通神武不殺而天下㑹同昔少
康祀夏聿修皇祖之訓周武繼統務廣文王之聲爰洎
宣王克服蠻荆勞來安集洎漢光武既平隴蜀聴政忘
寐伏惟皇帝陛下以至聖之姿誕啟昌運重明之業紹
開中興豈無避違從風恱化而自革豈無氛翳大明昇
中而自除皇澤暢於九圍文命敷於萬國則向之數王
何足稱哉尚復孜孜庶本不遑勞謙日昃講道求賢議
獄恤刑去讒進直以利物勤人為政本以檢身戒懼為
化先自誠而明日慎一日是以天道惟新於景命𤣥德
亟聞於四方億兆咸曰大哉君心復曰懋哉君功降延
禧之主揚仁夀之風恢帝圖廓皇綱崇鴻名顯無疆不
然者何以荅上靈之眷命乎何以恵庶氓之懇望乎於
是垂白之老緇黄之衆與侯甸藩衛之士守闕稽顙日
以上請臣等所以勤勤懇懇敢固以言陛下猶堅秉撝
揖至於三四不得已而降前詔於是百辟卿士考天人
之意稽典禮之義進而言曰陛下崇儒問道恭黙致化
文之明也保大安乂感懐夷夏武之彰也嚴恭寅畏博
愛廣敬孝之大也宣慈恵和忠恕利物德之盛也臣等
不勝大願謹上玉冊玉寳上尊號曰文武孝德皇帝伏
惟陛下敬天之錫昭聖之功髙明有嚴慎德無窮赫赫
融融與天比崇臣綬等誠歡誠懼稽首頓首
　　　文武大聖廣孝皇帝冊文　　　李逢吉
維寳厯元年嵗次乙巳四月甲戌朔二十日癸巳攝太
尉銀青光禄大夫檢校右僕射兼太子少師上柱國天
水郡開國公食邑二千户臣趙宗儒及文武官六千五
百四十一人等言臣聞自古王者之御極也必上奉乎
天地丕承乎廟祧法天地所以宅八紘嚴宗祧所以垂
萬葉非休聲震越不足以齊燾載非尊稱超卓不足以
光祖宗則名實之際不可誣也肇自上古質文未具號
兼三五事本嬴劉其後正閏相承南北更王僉事因襲
而罔圖旌别茍鴻猷既洽徽數莫申貽諸裔昆靡所稱
謂抑當時臣子之罪非所謂納君於善者皇唐列聖備
有典常髙宗而降代享丕號以至於𤣥宗之治平肅宗
之盪定德宗之烈文憲宗之戡剪先聖之克荷重熈累
盛震邁古昔未有不由斯者巳伏惟皇帝陛下濬哲自
天寛仁在躬聖齡方富睿德咸稱行懋於朱邸聲飛於
青宫始踐祚而虞舜之大孝聞焉既郊天而文王之小
心著焉竭愛敬於西宫示儀型於四海慎簡名傅優寵
直言自嗣位以來百度維新九圍式叙邊烽罔不罷屬
國罔不來靈化有肸嚮之助風雨無伏愆之候至𤣥至
賾可勝道哉由是百辟羣司耆儒碩士文武臣庶緇黄
㓜艾殊形一心異聲同辭隳肝瀝膽奉上徽稱其誠至
矣吾皇猶惕然三讓不得已而俞焉斯謙尊而光卑而
不可踰者也夫經緯天地曰文則二儀交泰矣克定禍
亂曰武則八蠻順軌矣格於上下非聖歟通乎神靈非
孝歟臣等恭考庶言强名聖德不勝大願謹奉玉冊玉
寳上尊號曰文武大聖廣孝皇帝伏惟陛下祗上帝之
眷命荷累聖之儲休外順四夷内從百辟時承昌運昭
受鴻名然後躬大易不巳之義思禮經日新之㫖鍳拜
休之至誠考無過之格言以緝熈庶績重其文以斥去
羣邪盛其武以日逹四聰載大其聖以慎守九廟益廣
其孝克儉克勤有初有終所踈者佞所近者忠畋逰必
省獻替必從無忘我髙祖太宗之丕烈以永家邦臣宗
儒等誠歡誠懼頓首頓首謹上
　　　仁聖文武至神大孝皇帝册文　李徳裕
維㑹昌二年嵗次壬戍四月乙丑朔十四日戊寅攝太
尉光禄大夫守司空兼門下侍郎同中書門下平章事
臣德裕銀青光禄大夫守尚書左僕射兼門下侍郎同
中書門下平章事臣夷行金𬗋光禄大夫守尚書右僕
射兼中書侍郎同中書臣珙銀青光禄大夫守中書侍
郎同中書門下平章事臣紳及文武百官金𬗋光禄大
夫檢校司徒兼太子太保臣僧孺等六千五百七十四
人等言臣聞羲皇首太古之號成湯顯聖武之稱我髙
祖皇王是憲尊名若古詒厥丕訓為子孫之法豈不善
始善述哉矧乃巨唐受命繼體天業理運將至大君以
興昊穹所以開至聖也曩者明兩未定帝華不協捨允
𫝊聖深惟至公先后所以昭天命也亦猶堯發於唐侯文
興于代邸神明之祚不其難乎伏惟皇帝陛下清明博
鬯光耿四海𤣥德莫隣天休大賚日角見表志氣如神
爰初定命正心理物如辰居其極而天下無邪矣由是
昭德塞違尊賢逺佞禹不自滿成不敢康罔逰於田不
邇於色自閨閫以施王教由家道而刑國風去比周核
名實攬權綱擇聖紀修舊典協誠質扢嘉壇欵太一進
正臣以端治表禮故老以求讜言逺無蔽獄近無留令
祈𤣥祖而膏雨降祀靈嶽而嘉榖登省刑罰而蓬孛消
發倉廩而螽螟息去嵗龍旂承祀大輅親郊捧玉瓉而
一獻光靈來格振金石而六變魄寳昭臨然猶古訓是學
緝熈於道天文炳煥雲漢其章温恭敬遜承太任之教
和樂愷悌洽戚藩之心徳風偃於羣黎威霆動於絶域
又以敬養不逮於長樂昭配未升於禰宫每懐嗣徽蒸
蒸而慕所以奉若慈訓對越兩儀因心立制永錫其教
寛底剭之罪興惻隠之心廽霜收電為之反汗及單于
慕義景附朔邊耀徳戢兵謙臨是受至於備文物展國
容莫不先甲而布甘澤丁辰而廓隂翳和景晏温卿靄
絪緼斯所謂神祗之心應矣天人之際交矣於是服冕
之士戴鶡之倫暨藩衛邦伯黄髪台背不謀而進曰陛
下𤣥黙天晬輝光日新大矣孝熈四極爰臻誠宜玉版
温潤鏤鴻名之德神寳焜耀薦萬斯之年丕天大典不可
辭也陛下猶謙退固拒至於三四羣臣不巳乃曰俞哉
夫徧覆包含之謂仁極深研幾之謂聖憲度著明之謂
文蠻夷震叠之謂武感而遂通之謂神無思不服之謂
孝臣等不勝大願謹奉玉冊玉寳上尊號曰仁聖文武
至神大孝皇帝伏惟陛下乾徤不息謙尊而光樂戒其
躭禽戒其荒夀乃侔於殷宗俗乃厚於成康貽燕後昆
受福無疆臣德裕等誠歡誠懼頓首頓首謹言
　　　仁聖文武章天成功神德明道大孝皇帝冊文
維㑹昌五年嵗次乙丑正月巳酉朔一日己酉夫守太尉兼
門下平章事臣德裕光禄大夫守尚書右僕射兼門下
侍郎同中書平章事臣悰朝議大夫檢校尚書右僕射
兼中書侍郎同中書門下平章事臣李讓夷朝議大夫
守中書郎中兼户部尚書同中書門下平章事臣崔鉉
及文武百官大中大夫守太常卿臣孫簡等六千一百
二人等言臣等聞在昔周宣獫狁内侵四牡薄伐以定
王國則詩人大其功暨乎漢宣北夷乖亂呼韓慕義郅
支逺遁則簡冊著其美惟此二代稱為中興間者開成
之末星孛如雲螟飛蔽天先帝戚之黎人懼焉乃授至
聖遺大投艱迄兹成功厥有㝠數伏惟仁聖文武至神
大孝皇帝表應龍翼粹含乾剛神全而正氣凝宇定而
天光發智燭千里動必察㣲心鏡萬機物來斯應於是
五材用四維張建中和之極綴前聖之綱重樞機修法
制刑御家之理無出梱之言銷讒邪逺奸佞斥背公之
黨退好徑之人内嚴體貌増堂階之峻外絶締交去輔
車之勢古所謂受命於天惟舜獨也已又曰一心定萬
物服惟陛下得之曩者北狄矜功耗蠧中國種𩔖盤牙
根柢封殖異術胏附縞衣如荼朋邪作蠱浸滛宇内倒
懸不解百有餘年既而龍祠湮滅擕國欵塞質帝女蹙
漢疆有狼顧平城之心鯨吞盛樂之志爰命梟將搴旗
刈㫋兵鏖穹廬火烈荆榛颺罽幙碎轒輼六驘遯逃貴
主生還剗滅妖迹剿除醜𩔖故名王結髪冠帯入臣堅昆
稽首鞮譯來獻而又奸臣放命二紀陸梁據太行之固
下窺洛邑通故絳之道旁睨近闗樹其遺蘖以竊兵柄
議者僉曰精甲十萬積榖十年泉魚不察湯網宜懸陛
下雄斷霆聲羣疑氷釋揚清風以掃雲鼓迅雷以破山
任馮異則㧞天井而震上黨仗吳漢則發突騎而傾邯
鄲壺闗失嶮山東奪魄屬有戍邊叛將竊發參墟人心
揺蕩異議放肆陛下臨朝而言曰二冦獲罪於天予所
不捨未三旬而定晉陽纔期年而滅潞子不以金購狶
將多降不勞師克粤首馳報非至德感物孰能臻此乎
由是台宰百辟藩屏將帥上言曰成伐東夷而肅慎來
賀景剪七國而王室乃安莫不始於武功終致刑措將
以禋上帝薦祖宗宜受鴻命以荅𤣥貺陛下猶謙而五
讓之勤請罔已乃屈已以俞之雲漢為章所以昭法度
也神明其德所以成教化也巍乎有功帝堯之則也勤
於大道𤣥祖之訓也臣等不勝大願謹奉玉冊玉寳上
尊號曰仁聖文武章天成功神德明道大孝皇帝伏惟
陛下不有其名以保其成不德其功以成其盈享殷宗
之福致周道之平熈我王度玉振金聲臣徳裕等誠歡
誠躍頓首頓首謹言
　　　應乾聖夀太上皇冊文　　　　張𢎞靖
維永貞二年嵗次丙戌正月丙寅朔皇帝臣某稽首再
拜奉冊言臣聞上聖𤣥邈超乎希夷强名之極猶存乎
言象豈足以表無為之化光不宰之功然稱謂所施簡
冊攸著涵泳德澤感於精誠願奉鴻徽有以自竭伏惟
太上皇陛下道侔𤣥元業纂皇極膺千載之休厯承九
聖之耿光宣昭化元發揚大號政有敦本示儉慶有格
天漏泉恩翔春風仁育羣品而成功不處褰裳去之付
神器於冲人想汾陽之髙蹈體堯之德與神同符其動
也天其静也地巍巍事表無徳而言焉顧兹寡昧屬膺
大寳懼忝𫝊歸之業莫申繼述之志夙夜兢畏惟懐永
圖今天下幸安皆睿訓所被而未極徽號孰報君親是
以台臣庶官文武之列抗疏於内方伯藩守億兆之衆
同詞於外請因夀厯以播鴻名臣不勝大願謹上尊號
曰應乾聖夀太上皇當三朝獻夀之辰應五紀啟元之
始光膺徽稱允叶神休斯天下之慶也臣稽首再拜
　
　
　
　
　
　
　
　
　
　唐大詔令集巻八
欽定四庫全書
　唐大詔令集巻九
　　　　　　　　　　　　宋　宋敏求　編
　　帝王
　　　冊尊號赦上
　　　　開元二十七年冊尊號赦
　　　　天寳七載冊尊號赦
　　　　天寳八載冊尊號赦
　　　　天寳十三載冊尊號赦
　　　　乾元元年冊太上皇尊號赦
　　　　廣德元年冊尊號赦
　　冊尊號赦上
　　　開元二十七年冊尊號赦
勑古之執大象建皇極者必籍彞訓而受鴻名所以應
乎天而順乎人也朕嗣守丕業二十七年受命之初既
膺明號尚多祗懼已謂崇髙公卿宗子緇黄耆艾披誠
瀝懇詣闕上言僉以為乃聖乃文祖宗大業恭惟纉服
必在欽承顧以休名施於薄德抑而不許凡已十年爰
迨於今又陳八請上迫奉先之義下稽從衆之言將存
至公不可固拒以今日敬依大號曰開元聖文神武皇
帝勉從典冊良増感懼維新之號既不私於朕躬非常
之澤宜普覃於率土可大赦天下自開元二十七年二
月七日牓牒昧爽已前大辟罪已下罪無輕重已發覺
未發覺已結正未結正繫囚見徒常赦所不免者咸赦
除之自開元以來諸色逋負痕累人等咸從洗滌令許
自新所司更不須以此為累其有别勅停官及亡失爵
者放歸不齒之𩔖量加叙恤左遷官及諸色流人並稍
量移近處朕每念黎甿常恐失所求其困乏必在及時
比來諸州或有損處所在賑給例逼春農比及奏報又
淹時月既無救於懸絶亦何成於恵養自今以後每年
至秋收後即宜遣使分道宣慰仍與採訪使及州縣相
知廵檢百姓間或有乏絶不自支濟者應須蠲放及賑
給便量事處置訖奏聞天下百姓宜放今年地稅古者
三載考績黜陟幽明允叶大猷以勸天下比來諸道所
通善狀但優仕進之軰與為調選之資責實循名或乖
古義自今以後諸道使更不須通善狀每至三年朕當
自擇使臣觀察風俗有清白政理著聞者當别擢用宗
廟致敬必先於如在神人所依無取於非族深惟至理
用切因心其應縁太廟五享宜於宗子及嗣郡王中揀
有德望者令攝三公行事其異姓官吏不須令攝其草
澤間有殊才異行文堪經國為衆所推如不求聞逹者
所由州長官以禮徴送皇太子璵男宜並封授官邠王
守禮寧王憲各與一子三品官其内外文武三品以上
賜爵一級四品以下各加一階長公主及嗣郡王各與
一子官郡主縣主各放一子出身二王後及諸方蕃客
宜各賜物諸致仕官量與進改依前致仕天下耆老百
嵗已下版授下州刺史婦人版授郡君賜粟五石綿帛
五叚九十已上版授上州司馬婦人版授縣君賜粟三
石綿帛三叚八十以上版授縣令婦人版授郷君賜粟
兩石綿帛兩叚京城父老等宜共賜物三千叚僧道等
賜物一萬匹天下觀寺每六齋日宜轉讀經典懲惡勸
善以闡大教率土之内賜酺三日
　　　天寳七載冊尊號赦
惟天法道惟后奉天既合德以降符必執象以明本則
上𤣥眷命有以丕承大寳鴻名斯為公義朕纉宗社之
重揚文武之烈克勤匪懈服道齊心允廸兹猷聿求至
理日慎一日三紀於兹屬區夏太寧靈祗集貺而公卿
宗子耆艾法流僉曰玉芝白魚神日瑞景天之應也敦
信興禮務本崇儒人之應也化洽而風俗休寧氣和而
疵厲不作天啟道運不可讓也上荅元符願増徽號披
誠詣闕累上封章至請逾勤懇詞難奪以今日敬膺典冊
曰開元天寳聖文神武應道皇帝式副人神感懼交集
宜廣恩於善貸俾叶度於維新可大赦天下自天寳七
載五月十三日昧爽已前大辟罪巳下罪無輕重已發
覺未發覺已結正未結正繫囚見徒常赦所不免者咸
赦除之其左降官及流移配𨽻安置罰鎮効力之𩔖並
稍與量移亡官失爵放歸不齒及諸色被停與替非衰
老疾病者宜所司量加收叙人和年登休運斯屬輕徭
省賦恵政攸先將洽小康必𢎞厚貸其天下百姓來載
租庸並宜放免及諸色勾徴等亦一切放免自古帝王
建邦受命必敬先代以修舊章周備禮文既存三恪之
位漢從損益惟立二王之後自兹已降且復因循將廣
繼絶之恩式𢎞復古之道宜於後魏子孫中簡擇諸屬
灼然相承者一人委所司勘實淮酅公介公例定為三
恪陵廟所奉典職維崇事雖更於有司任豈循於恒秩
其宗正卿與太常卿同品其少卿及丞亦宜准此又上
古之君存諸號氏雖事先書契而道著皇王緬懐厥初
寧忘咸秩其三皇以前帝王宜於京城共置一廟仍與
三皇五帝廟相近以時致祭自古受統之主創業之君
皆經濟艱難戡定禍亂雖道謝於往古乃功施於生人
用率典章亦崇禋祀其厯代帝王發跡之處未有祠宇
者宜令所由郡縣置一廟以時享祭仍取當時將相德
業可稱者二人配祭仍並以圖畫立像如先有祠宇未
霑享祭者亦宜准此式閭表墓追賢紀善事有勸於當
時義無隔於異代其忠臣義士孝婦烈女史籍所載德
行彌髙者所在亦置一祠宇量事致祭古者郷有塾黨
有序所以明尊卑之儀正長㓜之序風化之道義在於
兹先置郷學務令敦勸如聞郡縣之間不時訓誘閭巷
之内多虧禮節致使言詞鄙䙝少長相凌有㸃清猷何
成雅俗自今以後宜令郡縣長官申明條式切加訓導
如有禮儀興行及綱紀不立者委採訪使明為褒貶具
狀聞奏道教之設風俗之源必在𢎞門以敦風俗須列
四經之科冠九流之首雖及門求道頗有其人而覩奥
窮㣲罕聞逹者豈専精難就為勸奬未𢎞天下諸色人
中有通明道德經及南華等四經任於所在自舉各委
長官考試申送其崇𤣥生出身自今以後每至選日宜減
於常例一選以為留放朕每以道元有屬思竭精誠經
教所存豈忘崇奉且從其道者師其人行其教者尊其
禮晉瑯琊王公府舍人楊真人䕶軍長史許真人丹陽
上計掾許真人皆道著妙門感通𤣥闕降髙真之跡為
上清之宗後漢張天師教達元和徳宗太一正一之道幽
賛生靈梁中散大夫貞白陶先生髙尚塵表博逹𤣥㣲
綜緝真經𫝊禆後學並令有司審定子孫將有封植以
隆真嗣天師冊為太師貞白冊贈太保其天下有洞宫
山各置天壇祠宇每處度道士五人并取近山三十户
蠲免租稅差科永供灑掃諸郡有自古得道昇仙之處
雖令醮祭猶慮未周宜每處度道士三人其靈迹殊尤
功應逺大者度三人永修香火其茅山𬗋陽觀取側近
百姓二百户太平崇元二觀各一百户並蠲免租稅差
科長充修葺洒掃應天下靈山仙迹並宜禁斷樵採弋
獵如聞山林學道之士每被搜尋且法之防邪本有所
以至於宿宵妖訛亡命聚衆誘陷愚人故令禁斷郡縣
遂一槩迫逐至學道者不得安居自今以後審知清潔
更不得恐動以廢修行其五岳四凟名山大川各令本
郡長官致祭朕刻意真經䖍誠至道兾憑𤣥佑永錫黔
黎每朝禮三清則宵衣忘寢或齋戒一室則蔬食屬厭
不以勤躬為倦務以徇物為心况於宰殺尤加惻隠自
今以後天下每月十齋日不得輙有宰殺聞閭閻之間
例有私社皆殺生命以資宴集仁者之心有所不忍亦
宜禁斷且因親設教式本於人倫自葉流根必逮於榮
養内外文武職事官有五品已上其父祖見在而無官
者各授一官仍聴致仕其祖母見在准母例處分京官
五品已上正貟官如父母已殁未有官者亦宜追贈所
司勘㑹即與處分睦親之義因心不忘前開府儀同三
司竇􁛇頃以容納㣲人頗虧典憲永懐舅氏追感渭陽
宜申國恩再復榮秩可開府儀同三司仍放優閑不須
朝㑹王澤無私豈殊於中外天瑞有慶頻屬於京輦寛
大之典則已溥覃恵施之恩特申曲被其京城父老宜
各賜物十叚七十以上仍授本縣令其妻版授縣君六
十已上版授本縣丞天下侍老百嵗已上版授上郡太
守婦人版授郡君九十巳上版授上郡司馬婦人版授
縣君八十已上版授縣令婦人版授郷君仍並量賜酒
麺内外見任文武官九品已上宜各賜勲兩轉其京文
武官見在京及致仕並陪位官諸方通表使及月畨官
等一品賜物一百匹二品三品並八十匹四品五品五
十匹六品七品三十匹八品九品二十叚兩京留守各
八十匹其節度使採訪使并諸官稱充使未廽並同在
京例賜物貴妃楊氏禀性柔和因心忠孝克恭克慎蹈
禮循詩加以勤志𤣥宗叶成嚴奉率勵宫掖以廸闗睢
宜賜物三千匹嬪御等賜物有差太真觀雖先度人住
持尚少宜更度道士七人太子璵賜物二千匹慶王琮
已下各有差率土之内賜酺三日
　　　天寳八載冊尊號赦
自昔皇王受祚必降於元符天人恊心乃章於大號朕
纉承𤣥緒䖍奉睿圖何甞不精意真宗勵心庶政幸以
邊隅底定風雨時若人和嵗稔且洽於雍熈極瑞殊祥
荐臻於昭應故得玉芝再産秘牒𤣥通斯皆至道降休
先聖儲祉菲德曷以克當是用祗薦崇名永揚鴻烈而
羣公百辟援義比事誠請不巳固辭不獲以今日敬膺
典冊曰開元天地大寳聖文神武應道皇帝徽章載茂
寅畏増深宜因稽古之典式布維新之澤可大赦天下
自天寳八載閏六月五日昧爽已前大辟罪已下罪無
輕重巳發覺未發覺巳結正未結正繫囚見徒常赦所
不免者咸赦除之朕永惟風俗之本漸兾返樸至於𢎞
貸之名亦思復古天下百姓丈夫為户頭者宜各賜爵
一級征鎮之役其來自久雖存素備諒在變通頃者用
兵盖非獲巳今西戎摧殄北敵歸降南蠻東夷咸皆稽
顙亦可謂四海無事萬里廓清減戍息人思𢎞善貸其
諸軍鎮兵非切要可均減者宜令本道節度與所司商量
處置聞奏其百姓有頻經征鎮者已後差㸃之次不在
取限髙年給侍本屬存養因時定式務廣仁恩其天下
百姓丈夫七十五巳上婦人七十巳上宜各給中男一
人充侍仍任自簡擇至八十已上依常式處分唐虞省刑
畫冠不犯秦漢制法密網唯煩理亂之間得失斯在朕
長想逺古務崇敦樸刑期不濫政叶無為豈惟守於平
邦庶有臻於大道頃者詳諸條目巳從簡易至於結斷
尚慮深刻所貴從寛示其知禁宜令中書門下與刑部
大理法官審更詳定法律之間有所非便者具條目奏
禘祫之禮以存序位質文之變盖取隨時國家系本仙
宗業承聖祖重熈累盛既錫無疆之休合享祭神宜𢎞
不易之典自今毎遇禘祫並於太清宫聖祖前設位序
正上以明陟配之禮欽若𤣥宗下以盡䖍恭之誠無違
至道比來每縁禘祫時享則停事雖通於從宜禮或虧
於必備自今已後每縁禘祫其時享無廢又奉先追逺
禮惟昭德崇福展敬義在因心自今已後獻祖宣皇帝
宣莊皇后忌日宜令京城一日設齋太祖景皇帝景烈皇
后代祖元皇帝元貞皇后忌日京城三日行道𤣥宗妙
本實備徽言垂範𫝊學時宏至化朕所以發求道之使
逺令搜訪因聴政之餘親加尋閲既刋譌謬爰正簡編
必在闡揚以敦風教今内出一切道經宜令崇𤣥舘即
繕寫分送諸道採訪使令管内諸郡轉寫其官本便留
採訪郡太一觀持讀聖人垂訓盖先乎道學者崇本必
有其師丈宣王與聖祖同時俱為教首雖考言比德理
在難明而問經序禮跡彰親授思廣在三之義用崇得
一之尊宜於太清太㣲宫聖祖前更立文宣王像與四
真人列侍左右且道降真符天有成命蔵之於密則取
固名山彰之以𩔖則發祥星洞况靈仙所集宜表殊休
太白山可封為神應公所由四時祭祀其金星洞改為嘉
祥洞所管華陽縣改為真符縣仍於洞所置一祠宇仙
人䑓下置一觀兩京并十道於一大郡亦宜各置一觀
仍並以真符玉芝為名每觀度道士七人修持香火户
部侍郎兼御史中丞王珙以才受委以忠奉上頃命精
求𤣥論克叶神心宜旌廼誠俾正章綬特與三品其李
渾等四人既親𫝊真誥因獲元符當有甄明用旌福應
宜令中書門下量其所能具狀聞奏當别處分夫九州
之鎮實著禮經三代之典必崇望秩事既屬於報功義
有𢎞於錫命其九州鎮山除入諸岳外宜並封公仍各
置祠宇如先有祠宇者量更増修以時致祭其五岳四
瀆雖載常祀儲慶發祥當申昭報宜令所在長官各陳
祭禮名山大川亦量事致祭天下侍老並量賜酒麺内
外見任文武官職事官三品已上賜爵一級四品已下
各加一階其京文武官見在居京諸色陪位官通表使
等賜帛有差率土之内賜酺三日
　　　天寳十三載冊尊號赦
王者事天明事地察修身慎行孝德彰矣故風化天下
和睦興焉致敬宗廟祖考來格是則禮莫大於嚴享孝
莫大於揚名有以通於神明有以光於四海朕承真之
道纉聖之業欽若先訓惟懐永圖寳儉寳慈無為而理
自南自北有截來威五教聿興家服仁孝四靈感應物
必純誠百郡公卿萬方夷夏僉奉𤣥貺徴長發於真源
屢薦鴻名願昭彰於至德封章守闕至于再三加以聖
祖錫符𤣥中啓廸天心垂裕榮光降臨敢不丕承固執
冲讓乃展因心之義以𢎞推尊之典䖍上冊禮齋肅思
誠入室僾然敢忘於目出户而聴庶幾有聞揚美諡於
無疆展永懐於罔極典從拜後禮既尊先式副羣心允
成古義以今日敬膺典冊曰開元天地大寳聖文神武證
道孝德皇帝大號載崇祗若増懼宜因布和之時式𢎞
在宥之澤可大赦天下自天寳十三載二月九日昧爽
已前大辟罪巳下罪無輕重巳發覺未發覺已結正未
結正繫囚見徒常赦所不免者咸赦除之官人犯入已
贓不可更令却上後不須為累其左降官並稍量移
近處其反逆縁坐流配諸色宜與量移其王珙李林甫
柴崇耀阿布思等並寄任非輕包蔵特甚原情議法深
所難容况日月未淹罪坐尤重即從寛宥何以懲肅應
縁親累流配者並不在該及之限左降官承前遭憂皆
不得離任孝行之道所未𢎞通情禮之間深可哀恤如
有此𩔖宜並放歸仍申省計至服滿之日准法處分自
今以後編入常式其中有非反逆縁坐及情理切害有
父母老年不任相隨無昆弟養者許停官歸侍及有身已
衰老先罹譴責情願停官者委本道採訪簡擇具名牒
中書門下然後放還鰥寡惸獨乏絶者量加賑給三載
黜陟百王令典殿最之迹廉問攸歸欲更别遣使臣慮
有煩擾今嵗宜委本道採訪使具官人善惡奏聞以申
勸沮自臨御以來四十餘年棫樸延想寤寐求賢林藪
無遺旌招不絶猶慮昇平巳久學業増多至於徴求或
遺僻陋其博通墳典洞曉𤣥經清白著聞詞藻宏麗軍
謀出衆武藝絶倫者任於所在自舉仍委郡縣長官精
加詮擇必取才實相副者奏聞朕崇尊先謚霜露増感
於以孝思無忘錫𩔖其内外見任官階俱是三品已上
父未有五品官及無官已亡殁者宜各贈五品及母無
邑號者亦與追贈其見任四品五品清官官階是五品
已上者亡父母先無官號者亦准此追贈且厚其風俗
五教之㫖聿興賁於丘園十翼之風斯在其士庶間有
衆推孝悌累代義居髙尚確然隠遁巖穴者委採訪使
博聞訪薦其孝義之人已經旌表雍睦無易純至有終
著美郷閭深可嘉尚各賜勲兩轉以彰德行天下侍老
百嵗已上版授本郡太守婦人版授郡夫人各賜綿帛
五叚粟三石八十已上版授縣令婦人版授縣君令各
賜帛兩叚粟兩石太清宫闕聖賢仙居頻降休徴屢貽啟
廸不有優異豈表殊常其本宫道士宜各賜物三十叚
道門威儀王虚貞賜物五十叚陪位大德各賜物二十
叚因心推崇増上美謚惟官統職必在正名今以太常
尊事宗廟安可列署為名禮不逼尊情期逹敬五陵署改
為䑓其獻陵䑓等五令及丞並昇一階以彰崇奉五岳
四凟及名山大川并靈迹之處先賢祠廟各委郡縣長
官致祭其有陵墓祠宇頽毁者量事修葺亞獻皇太子
賜物一千叚終獻榮王琬賜物五百叚其餘各賜階爵
有差其郡守縣令職在親人必務公勤用康黎庶凡所
推擇皆竭乃誠寵錫之間須甄異等普恩之外太守等
並賜爵一級縣令賜勲兩轉庶期勉勵以表朕心其京
文武官一品賜物一百匹二品八十匹三品七十匹四
品五品五十匹六品七品各三十匹八品九品各二十
匹東京北京留守節度採訪使並京官准𠡠出使未囬
者所賜物並同見在例左相陳希烈純粹之道載穆朝
廷文儒之風式瞻師表且叶和時令翊賛昇平柔嘉其
德克壯元老與一子五品官賜物五百匹攝太尉奠瓉
上冊書寳冊讀冊右相楊國忠當朝正色百寮紀綱勵
節遺身三階柱石况發揮孝理潤色鴻猷金玉王度典
禮増緝不有殊等何用為勸宜與一子三品仍與一子
五品官更賜物五百叚左僕射安禄山以貞一之心搃
文武之任出清北落入賛南宫既押登歌又揮寳冊與
一子官賜物四百匹攝太尉張均太清宫祠及修儀注
等使普恩之外又賜物一百匹武德功臣貞觀初宰輔
等緬想忠義感㑹風雲用集大勲肇興王業其有子孫
零落冠冕陵夷無任官者宜令所司勘責依資與一人
京官唐初功臣績叅締構録勞念舊每寘於懐普恩之
外宜放一子出身如已出身所司依資與一官率土之
内賜酺三日
　　　乾元元年冊太上皇尊號赦
古者父有天下𫝊歸於子子有天下尊歸於父有國所
以繼統立身莫若揚親其義逺矣我太上至道聖
皇天帝惟皇降𠂻敷佑於上允文允武乃聖乃神道合
乎乾坤德明乎日月粤若増崇九廟廵謁五陵天子之
孝也嚴禋二郊升中東嶽聖人之表也制禮作樂闡學
明刑帝皇之業也勘定多難懐柔百蠻覇王之功也於
是乎為而不宰成而勿居神超象外之光心契合漠之
境釋負于小子俾承於丕構討伐叛逆綏懐四方豈朕
之能皆聖皇之訓也頃者親授寳符載錫美稱顧朕不
德何以克荷君父之命若登於天祖宗之緒恐墜於地
一昨與羣公百僚庶尹衆士圖惟帝載欽若聖謩自古
以來百王垂統文明濬哲孝友寛仁豈有如我開元之
盛也乃稽大典上徽號曰太上至道聖皇天帝累日陳
請不䝉許納至於數四今兹俯從允膺天休克副人望
朕迫嚴旨曲被殊私迎春之初承奉嘉命聖皇所賜曰
光天文武大聖廣孝皇帝名以制義亦為實賔卑不踰
尊是昭物則恭惟聖造何敢當仁初以洪業載昌有虧
公議復以大聖二字深僣皇猷讓非飾詞言必形泣承順顔
色而宸睠不囬祗膺寵光乃夕惕増勵今惟新景命禮
洽於尊親誕受徽章敬在於順上發生萬物行慶其時
孚佑兆人緩刑斯在宜𢎞沛澤以布陽和可大赦天下改
至德三載為乾元元年自二月五日已前大辟已下罪
無輕重常赦所不免者咸赦除之其兩京文武官應三
司先推勘者本罪中逓減一等處分其合放者三司具
條件奏聞自開元以來將相大臣非反逆及犯名教枉
法贓罪者流死許其家人以禮收𦵏其䧟在賊境為其
殺戮未經追贈者據本官追贈公主及嗣王郡王郡主
縣主等已上親被逆賊殺害者各與子孫一人官使瘞
蔵失骸骨者令招魂葬身殁王事者三品已上各與追
贈仍各與一子官五品已上一子出身六品已下量事
追贈其元從聖皇天帝至成都府之武官五品已上宜
與一子官六品以下超資進改聖皇至成都府後到官
及靈州寧州首末扈從三品已上與一子官五品已上
放一子出身情願廽授周親及近親者亦聴六品已下
量與轉改鳯翔府已歸順前者普恩外加一階車駕出
城後任官?蔵不仕逆賊即與處分開元功臣普恩外
賜爵一級身亡殁者與子孫一人加一階其諸道節度
下將士三品已上與一子官六品已上放一子出身六
品已下量與轉改勲業髙者各委本使奏聞諸道留後
將士普恩外賜勲三轉自開元以來宰輔之家不為逆
賊所汚者與子一人官自賊䧟兩京文武常叅官及諸
州刺史有絶脰仰藥不事叛人為衆所知者量加優贈
有脱身賊庭妻子被屠戮者委所在勘㑹聞奏其天下
孝義門各與一子官委採訪使具名聞奏量文武處分
其左降官非反逆縁坐及犯惡逆名教枉法强盜贓如
有親年八十已上及疾患在床枕者不堪扶持更無兄
弟者許其停官終養其流人亦准此自今以後應以毉
術入仕者同明法例處分其天下百姓今年租庸並放
免其百司及府縣諸色雜供各宜減半其雜役非切要
者一切並停其天下州縣有遭逆賊攻擊堅守不下竟
以獲全其官人百姓中有誠効灼然為衆所知者宜令
本道使按驗奏聞據狀迹酬其官賞身亡殁者重加褒
贈有父母存者仍與一官及邑號無父母者與一子官
有一家丁壯盡被屠害者其父母妻子仍令州縣以官
物賑恤并量造屋宇使得安存其州因城䧟被殺戮者
殘毁者委本道使勘責取實各量免其三二年租賦自
冦逆以來有匹夫匹婦節義可稱者並旌表其閭墓其
流亡户復業者委本道使與刺史勾當賑給並與種子
犂牛仍免三年租賦内外文武官三品以上各賜爵一
級四品以上及四方通表使各加一階五品已下有父
殁者各賜勲兩轉其刺史上佐録事叅軍縣令委中書
門下速於諸色人中精加訪擇補擬判司丞已下宜令
所由先於兩京有潛蔵不事逆賊及故託疾病官中簡
擇資考深才堪者詮注續發遣皇五等已上親及九廟
子孫有才學政理委宗正等簡擇聞薦其有任偽官及
掌兵馬軍將能即來還各還本官仍别優賞其左降官
諸色流移配𨽻安置罰鎮効力之𩔖亡官失爵解退後
放歸田里及安禄山支黨縁坐不在免限李林甫王鉷
楊國忠等一房去年十二月十五日制後所犯並准前
制處分
　　　廣德元年冊尊號赦
惟髙祖太宗敷大德於天下覆載之内湛恩茂育累聖
同道康乂兆人寳位重光深其德澤被服漸漬洽於生
靈者百五十年之間兵不作而刑將措矣自冦虐横厲
山東不開釁起渠魁毒流區宇三軍七萃之士豪傑忠
良之徒制在風波遭其驅刼由是干戈不息狂賊實煩
哀我人斯並罹灾患憫兹有犯無罪萬方朕上戴皇天
下臨黔首奉先聖之成命集一切之大勲元惡既除羣
生思乂是欲鏡清六合綱决八紘庶齊大道之時克復
太平之理至化猶欝兵嚴初解百辟卿士中外重臣並
進昌言請上徽號曰寳應元聖文武孝皇帝朕渉道日
寡慙德良多恐阻樂推之心自増神器之重俯膺典冊
敬受鴻名便欲謁報昊天展事郊廟又以孟秋多稼垂
及西成王畿之間人實勞止輟兹大禮式候𤣥冬切為
踰年改元之制纉承鴻業敢廢舊章博採羣公之議乃
貞協用之紀其寳應二年改為廣德元年爰屬履端乃
𢎞肆𤯝救兹湯火俾雲行而雨施滌其瑕穢將玉振而
金聲宜廣更始之恩用明嚮勸之福可大赦天下自廣
德元年七月十一日昧爽已前大辟罪已下罪無輕重
已發覺未發覺已結正未結正見繫囚徒常赦所不免
者咸赦除之左降官即量移近處亡官失爵各與收叙
諸色流人罰鎮効力安置配𨽻等一切放還其安禄山
史朝義親族應在諸道一切原免並無所問天下所有
諸色結聚羌渾党項等但能悔過自陳各歸生業一切
並捨其罪其中有頭首能勸率並束手來者並加官賞
仍令本道防禦使本管刺史縣令分明曉諭所有到者
各録奏諸道百姓逋租懸調及一切欠負官物等自寳
應元年十二月三十日已前並放免一户之中有三丁
放一丁庸調地稅依舊每畆稅二升天下男子宜二十
五成丁五十五入老應徴租稅刺史縣令等據見在户
徴科其逃亡死絶者不得虚擲隣保河北百姓復三年
應是囬紇行營經厯處免今年租稅内外文武三品已
上賜爵一級四品已下加一階各賜勲兩轉天下兵馬
元帥雍王智謀夙成忠孝純至恭行討伐親總元戎撫
外藩以仁訓羣帥以義班師獻㨗勲茂武成宜兼尚書
令加實封二千户廽紇可汗冊為頡咄登宻施舍俱縁
英義建功毗伽可汗可敦冊為娑墨光親麗華毗伽可
敦可汗可敦及左右殺内外宰相已下共加實封二萬
户令御史大夫王翊持節就衙帳禮冊左右殺胡禄都
督並封為王諸部督並封國公河北副元帥懐恩宜兼
太保仍與一子二品官一子四品官并階更加實封五
百户河南副元帥光弼與一子三品官并階加實封三
百户幽州節度懐仙與一子三品官并階加實封二百
户李抱玉郭英乂辛雲京侯希逸田神功孫志直白孝
德令狐彰並各與一子三品官并階加實封二百户李
寳臣薛嵩田承嗣張獻誠等各與一子五品官并階加
實封二百户魚朝恩寄崇師律程元振勲髙佐命各加
實封二百户仍與一子五品官并階僕固瑒髙彦崇渾
日進李建義李光逸楊崇先李懐光張如岳白元光温
如雅拓䟦澄泌髙暉盧欽友成惟良曺楚玉等各與一
子五品官加實封一百户仍各賜鉄劵以名蔵太廟畫
像於凌煙之閣并冦難已來將相勲業髙者其名籍圖
畫亦准此子儀與一子三品官并階加實封二百户苖
晉卿劉晏裴遵慶元載各與一子四品官并階加實封
一百户儀王及彭王已下男未有官者並准舊例與官
及封永穆并長樂已下長公主及郡縣主嗣王等各與
一子官皇親五品已上諸親三等已上各與一子出身
二王後各與一子官諸道節度使及立功將士其父見
在無官者依子文武與官已殁者追贈陣亡將士襲父
官爵河南河北有懐材抱器安貞守節素在丘園不仕
為衆所知委所在長官具名聞薦應援偽官等□昭洗
矜才宥過宜有甄㧞委所由勘㑹本官名銜資厯聞奏
量才處分文武正貟常叅官并諸州刺史父母無官邑
號者宜與致仕官及邑號贈者更與改贈刺史縣令已
後改轉刺史三年為限縣令四年為限貟外及攝試官
一切不得釐務諌官每月一上封事無所廽避河北偽
度僧尼道士女冠並與改正度天下刑獄須大理正卿
斷刑部詳覆不得中書門下便即處分諸色人中有孝
悌力田經術通博文詞雅麗政理優長本州各以名薦
　
　
　
　
　
　
　
　
　
　
　
　
　
　唐大詔令集巻九
欽定四庫全書
　唐大詔令集巻十
　　　　　　　　　　　　宋　宋敏求　編
　　帝王
　　　冊尊號赦下
　　　　元和十四年冊尊號赦
　　　　長慶元年冊尊號赦
　　　　寳厯元年冊尊號赦
　　　　㑹昌元年冊尊號赦
　　　　㑹昌五年冊尊號赦
　　　　大中二年冊尊號赦
　　　　乾符四年冊尊號德音
　　　痊復
　　　　太上皇康復詔
　　　　疾愈德音
　　　　太和八年疾愈德音
　　　咸通八年痊復救䘏百姓僧尼勑
　　冊尊號赦下
　　　元和十四年冊尊號赦
朕聞惟人戴后因事必極於推尊惟辟奉天有善必歸
於讓德式敷景化以荅𤣥功居有勞謙之思進多滿假
之懼緬自逺古何甞不由是而致理焉朕獲纉睿圖祗
膺神器上奉大祭下安羣生恭已臨軒兢懐馭朽志欲
周於四海念常切於一夫旰食宵興惟恐失墜運屬休
泰時丁小康方隅廓清氛祲銷盪斯乃上荷乾坤之垂
祐宗社之降靈下賴卿士之協心戎臣之宣力端拱嚮
道推誠任能豈予寡昧用集丕績况至化猶欝勤憂未
寧而中外諸臣文武多士累陳懇疏並進昌言願獻鴻
名以増虚美抑衆心而率籲轉切顧眇身而内愧靡安
乃撰吉辰爰受典冊禋告於清廟䖍聞於昊天當兹盛
儀夕惕増勵於戯朕自御極再加景號在徽章而孔備
諒浮實而多慙宜因行慶之辰誕布惟新之澤與物咸
遂永孚於休可大赦天下自元和十四年七月十三日
昧爽已前大辟罪巳下咸赦除之惟故殺人及官典犯
贓不在此限左降官量移近處已經量移者更與量移
如復資者即任便赴選集亡官失爵放歸不齒者量力
收叙前資見任官因瑕累未經録用并左降官事情可
恕才行足稱者宜簡㧞奬用淄青舊管内官吏等將士
百姓等縱有跡同惡逆掛渉流言事在往時一切不問
京畿今年秋稅青苖及𣙜酒錢每貫量放四百文從元
和五年至十年已前諸縣百姓欠負錢物斛斗等委京
兆府踈理減放淮南浙江東道宣歙江南西道湖南福
建山東南道荆南等九道今年秋稅錢合上供者每貫
量與減放度支鹽鐵户部應有逋懸並委本司踈理具
可放數聞奏比來州縣並不定户貧富變易遂成不均
前後頻有制勅長吏不盡遵守今宜三年一定必使均
平内外文武見任及致仕各官三品已上賜爵一級四
品已下加一階仍賜勲兩轉神䇿六軍金吾皇城威逺
諸道將士經淮西淄青兩度立功者更賜勲兩轉二王
三恪及文宣公神䇿六軍金吾皇城威逺等諸軍應在
城内蕃客並節級賜物侍中韓𢎞讀冊官崔羣讀寳
官皇甫鏄並各加一階已至三品者賜爵二級撰冊文
官崔羣與一子正貟官其餘應職掌行事加階賜勲有
差故尚父子儀贈太尉秀實及張廵許逺南霽雲顔真
卿杲卿子孫各與官及出身寳應興元功臣各賜勲爵
天下諸色人有賢良方正能直言極諌博通墳典逹於
教化軍謀宏逺堪任將帥詳明政術可以理人者委内
外官各舉所知當親自䇿試中書門下選黜陟使分廵
天下百姓髙年者頒賜有差
　　　長慶元年冊尊號赦　　　　　元稹
我髙祖太宗化隋為唐奄宅區夏包舉四海全付子孫
其何事哉彼昬盈而我勞劬也明皇承之能大其業六
戎八蠻罔不貢奉由是庶尹弛政庶吏弛刑視人不勤
視盗不謹燕冦勃起洞無籓籬六十有七年兵革大試
其何事哉據易安而怠漸萌也逮我聖父勤身披攘斬斷誅
除天下略定曽是幽冀賜予懷來荷賴皇靈丕訓不墜環嵗之
内二方平寧粤予何功時帝之力而卿大夫猥以大號加予𦕈
身讓於四三益甚其請皇太后始聞其事歡然慰心慈㫖丕
臨臣誠上迫祗受典禮懔乎予懷尚念昔者七十二君莫不升
中慶成自以為堯舜莫已若也然而不為堯舜之行者來
代無𫝊焉朕嘗推是為心不欲名浮于實今卿大夫謂我為文
武孝徳矣其將何道以匡予予其業業兢兢日慎一日慕
陶堯虞舜之行以自勉思文武憲章之道以自勤予茍
不思無忘納誨於戯溢美之名既不克讓潤物之澤夫
何愛焉可大赦天下自長慶元年七月十八日昩爽已
前罪無輕重咸赦除之惟故殺人并官典犯贓不在此
限應左降官及流人未經量移者宜與量移近處有左
降官流人本因犯贓得罪者宜依今年正月三日制處
分京畿諸縣及度支鹽鐵户部負欠各疎理放免有差
應經戰陣之處所在州縣收瘞遺骸仍量事與槥櫝兼
以禮致祭李師道吳元濟自絶於天並從誅滅念其祖
父甞事先朝墳墓所在並不得令人擅有毁廢愛人本
於省賦雖在必輕國用出於地財又安可闕今淮蔡并
山東率三十餘州約數千里頒賜或踰於鉅萬給復有
至於連年應河北等州給復限滿處置宜委所在長吏
審詳墾田并桑見定數均輸稅賦兼濟公私每定稅訖
具所増加申奏其諸道定户宜委觀察使刺史必加審
實務使均平京兆府亦宜准此其百司職田在京畿諸縣
者訪聞本地多被所由侵隠抑令貧户佃食蒿荒百姓
流亡半在於此宜委京兆府勘㑹均配務使公平其京
兆百姓屬諸軍諸使者宜令各具挾名勑下京兆府一
户之内除已屬軍使餘父兄子弟據令式年幾合入色
役者並令京兆府明立籍簿普同百姓一例差遣頻年
已有制勑處分委京兆府舉明舊章條件聞奏刑獄所
繫理道最切如聞比來多有稽滯一拘囹圄動變炎涼
自今以後宜令御史䑓切加訪察每季差御史廵囚事
涉情故或斷結不當有失政刑具事由聞奏其天下州
縣並委御史臺并出使郎官御史兼諸道巡院切加察
訪近邊所置和糴皆給實價如聞頃來積弊頗甚美利
盡歸於主掌善價不及于村閭或虚招以奉於强家或
廣僦用資於游客若不嚴約弊何可除宜委度支精擇
京西京北應供粮軍并和糴院官并營田水陸運使切
加訪察仍作條疏檢轄速具奏聞應停諸道年終勾并
不許刺史上使并録事叅軍不得擅離本州委御史臺
切加糾舉内外文武見任并致仕官賜官爵有差神䇿
六軍金吾威逺皇城將士普恩之外各賜勲三轉大長
公主公主嗣王郡主縣主神䇿六軍金吾威逺皇城等
諸軍將士統軍以下兼將士等長行立仗及守本軍本
營者各賜物有差鴻臚禮賔院應在城内蕃客等並節
級賜物隂山貴女來迓天孫㑹王明庭克觀盛典念吾
妹之將逺於禮賔而宜加其逥紇公主别有賜物攝侍
中讀寶户部侍郎平章事杜元頴中書侍郎平章事崔
植各加一階撰冊文官與一子正員官奉冊奉寶綬書
玉冊書寶官各加兩階進寶綬進冊中進中嚴外辨禮
習儀賛導押冊押寶綬舁寶冊官各加一階其餘應職
掌行事官并寫制書官太常修撰儀注禮官并内定行
事中使三品已上各賜爵一級四品已下加一階仍並
賜勲兩轉鐫造玉冊并填金事造寶裝寶官等各賜五
十段尊師重傅有國常經李逢吉韋綬薛倣丁公著等
普恩之外各加一階如已至三品四品者賜爵一級天
下百姓九十已上者委所在長吏量加存䘏孝子順孫
義夫節婦先以旌表者亦量加優恤五岳四瀆名山大
川并自古聖帝明王忠臣烈士各令所在以禮致祭
　　　寶厯元年冊尊號赦
門下朕聞奉天地之大統必酌於人心荷祖宗之誡訓
必㕘於國典顧惟𦕈身守任重器道未能被物徳不足
蓄身賴于宗公碩老輔導承弼享祧奉鬯熏燎告𤣥履
厯正元敷施大號庶萬方咸若四表穆然皇祖披攘之
基列聖焦勞之業恬焉而有泰焉而居晝以度心夜以
省已其何徳以堪之方將法乾以行徤體咸而致和執
冲以固髙守約以持滿而文武百辟章奏四上以為人
心不可以曲讓國典不可以矯違亦用慰於太皇太后
皇太后之意屈而後俞諒非獲已豈不以子非生知欲
以徽稱懿號誘掖勸慕之乎將使循名而勉其實力實
而應其名乎然則予方且以為韋絃方且以為箴誥懋
於皇極庶無尤違是宜與物同利惟新大澤可大赦天
下自寶厯元年四月二十二日昧爽已前大辟罪已下
已發覺未發覺已結正未結正擊囚見徒罪無輕重咸
赦除之惟故殺人及官典犯贓不在此限
　　　㑹昌二年冊尊號赦
門下昔我髙祖太宗始造區夏闢乾坤以覆載掲日月
以照臨盛徳耿光格于上下昊天有成命我二后受之
列聖丕圗光大其緒文綏武靖奕葉連枝逮予纉修罔
敢失墜誠欲追蹤往昔貽範將来陶末俗於至和返太
樸於已散而道不足以居域中之大文不足以成天下
之化恭己南面夙興夕思遐想古理歉然予懷至於嗣
嵗豐穰寰海康静妖沴滅息華夷大同兹實鑒祐自天
匡救在下諒非己出安敢自多而三台百辟陳忠瀝懇
加我大號其何以堪謂予守文宜述先志抑而不行者
三請確而不拔者羣誠豈貪在己之名姑念從人之欲
祗膺典冊良深惕厲於戲顔子匹夫也猶曰舜何人也
矧有其位行其教化而不思齊其道也尚念交修俾克
用乂今維夏長養之時動植之物莫不自遂思有以導
迎和氣生活吾民是用稽犧爻之作解法虞書之肆赦
推恩宥過與物同休可大赦天下自㑹昌二年四月二
十三日昧爽已前大辟罪已下已發覺未發覺已結正
未結正繋囚見徒罪無輕重咸赦除之惟犯十惡叛逆
已上故殺人及官典犯贓不在此限
　　　㑹昌五年冊尊號赦
門下王者事帝必嚴禋祀之容臣下歸功爰極推崇之
義既膺顯號式展盛儀因時布和順嵗更始前聖垂範
逮予是遵矧以𦕈身幸逢昌運雖履冰惟懼而涉道未
周繄我輔臣洎兹列岳内盡交修之志外分共理之憂
乃者敵衆乖離部族欵附收帝子於氊裘之所致名王
為冠帶之臣堅昆來朝不逺萬里蠻貊向化克同九州
重以上黨狂童竊襲叛迹問罪之師既集元兇之首遂
梟廓清亂風洗滌汚俗翦逆弁而故都底定竄摩尼而
壊法永除由是退惡進賢化行令舉刑奸贓之吏破黷
貨之家此皆宗社降靈助成時政豈朕涼徳獨擅厥功
而中外諸臣文武多士累陳懇疏再舉鴻名辭不獲從
被此虚美是用䖍告清廟明禋上𤣥煙燎所升靈貺如
答既展郊禮重申國經宜因行慶之辰誕布維新之令
同我景福永孚於休可大赦天下自㑹昌五年正月三
日昧爽已前大辟罪已下罪無輕重已發覺未發覺已
結正未結正繫囚見徒常赦所不免者咸赦除之
　　　大中二年冊尊號赦
門下我國家披皇圗以立極執文象以升中睿嗣神宗
重熈累盛逮予稽古考聖紹復中興洗滌宿氛廓開昌
運天命不易賜予元符荷祖宗之耿光致寰瀛之小㤗
干戈載戢風雨順時北狄來賔西戎効欵豈予菲薄汔
此肅清皆中外元寮文武多士同心協賛而使之然益
用兢慙以戒盈滿而乃累陳丹懇願上鴻名牢讓不從
瀝陳彌切於戲昔賢有云舜何人也我何人也茍或讓
之不遂予亦敢不思齊今百執事謂予曰聖敬敢忘湯
武日躋之詩謂予曰文思敢忘放勲欽明之典謂予曰
和武敢忘保大之功謂予曰光孝敢忘繼志之義以是
自勉庶無悔焉浮實之名既不獲已乘春之澤當務惟
新可大赦天下自大中二年正月三日昧爽已前大辟
罪已下已發覺未發覺已結正未結正繫囚見徒罪無
輕重咸赦除之惟犯十惡五逆已上故殺人及官典犯
贓不在此限
　　　乾符四年冊尊號徳音
天地運無私之道以遂羣生帝王宏在宥之仁是章含
垢得不廣沾沛澤昭洽寰區爰施解網之恩用布垂衣
之化朕君臨大寶子育含靈前嵗中外臣僚藩方將帥
獻我徽號詢於典章雖云前赦不遥既受鴻名咸施慶
澤禀列聖之法嗣致兆人之勸康然以赦宥恐頻變通
宜審權停舊典再及新春每念貶降遐荒遷流裔土傾
心望闕延頸祈哀繫於朕懷常深惻憫宜順陽和之候
追行盪滌之恩自乾符四年正月五日已前京畿及天
下州府大辟罪已下見禁囚徒各委長吏逓減二等限
五日決遣唯十惡五逆故殺人及官典犯入已贓持刀
行刼合造毒藥不在此限於戲朕居億兆之上於今四
年兢兢業業如履冰馭朽茍有闕教道可致時雍未嘗
不更自勞心尤思致理况允契羣臣之望欽承列聖之
規特降鴻恩獲遵彞典今則已覃惠澤俾洽生成復遇
陽春同均煦育宣布中外深體朕懷
　　痊復
　　　太上皇康復詔
書不云乎一人有慶兆民賴之朕䖍奉大安愛敬崇極
永言之養祇慄斯在近日聖躬違豫寢膳有虧憂懼在
懷不遑寧處博求醫術備盡蠲療祈告明靈具陳懇篤
上𤣥降福遂䝉昭祐應時康愈萬福咸宜喜幸之隆實
兼家國思班愷樂洽于卿士然而尚齒崇孝徳教所先
饗餼是加義超常等諸州都督刺史及文武官人老人
八十已上并孝子旌表門閭者並宜節級賜物以申饗
宴庶使萬國之内同此歡心施於四海皆知朕意(貞觀/四年)
(七/月)
　　　疾愈徳音
朕遐思三古旁考百王邁徳彰仁在於兢慎故詩稱翼
翼易羡乾乾惟此之格言豈忘於終日况天地之仁莫
先於利物朕乃者膳飲非適興居不時風霜所侵遘厲
瘧疾賴上𤣥降鑒列聖垂休尋克有瘳至於安節深慙
慎徳重切貽憂爰因康復之初式表兢勤之至况江淮
旱歉滑鄆水灾方念恤人寧忘約已應縁御服及器用
在淮南浙西宣歙等道各供進者并端午降誕常例進
獻等一切權停其諸道每年准㫖條合貢者委度支商
量疏理如非切要渉於冗廢者一切停進夫適情恱目
肆巧雕文翫好雖充農桑實蠧朕將齋服省用每念黎
元應諸道除常貢外不得别進翫好之物近日諸道多
奏祥瑞且休徴所感靈跡所昭必騐祥經應𤣥化自今
已後除合准式申奏外餘一切不得妄有進獻虚為煩
費卑宫菲食常遵大禹之心馳騁畋遊每奉𤣥元之誡
朕勞思惜費恭念好生將欲濟人期於尅己每日供御
及供宫内食料等一物已上各委本司商量節減仍具
所收費用數速分析聞奏當付度支管計以添充經用
五坊鷹狗之𩔖量留充備蒐狩之外一切盡放其淮南
等道當臨遣使臣别有處分於戲天鑒在上敢不嚴恭
人視在下敢不兢畏既騐有喜之兆永懐無逸之規凡
在中外宜表朕意(長慶二/年二月)
　　　大和八年疾愈徳音
朕祗若天命纉承睿圗正統紀以清庶方序彞倫以貞
百度慄慄寅畏於兹九年雖儉已飭躬推誠育物懼有
未至不遑安寧屬節氣交時疾恙攖體列聖垂祐涉旬
復初既上慶於兩宫宜覃恩於兆姓庶與寰宇同兹福
祥自大和八年二月九日昩爽已前天下應犯死罪降
徒流已下罪逓減一等唯官典犯贓及諸色人所由破
用官物故殺人十惡等罪不在此限左降官流人宜准
去年八月十九日勅即與處分為政之要必在去煩厚
下之恩莫先已責應度支户部鹽鉄積欠錢物或囚繫
多年資産已盡或本身淪没展轉攤徴簿書之中虚有
名數囹圄之下常積滯寃言念于兹所當矜恤其度支
户部鹽鐵應有懸欠委本司具可徴放數條流聞奏不
得容有奸濫在京諸司使食利錢已納利計五倍已上
者本利並放其有攤徴保人納利計兩倍已上者其本
利亦放免京邑之内本無㩁酤屬貞元用兵之後費用
稍廣始定店户等第令其納𣙜况萬方所聚私釀至多
禁令既不可施搉利自無所入徒立課額殊非惠人其
長安萬年兩縣見徴搉錢一萬五千一貫八百文若先
欠者並宜放免其搉酒錢起今亦宜停比者滄冦干紀
稽誅數年諸道興師累獻戎捷時方討叛難議釋縲免
死戍邊已有恩貸今滄州一道久被朝章念其懷土之
心必有向隅之嘆俾之遂性用洽優恩其諸道所送滄
州將健配流及邊鎮營田役使者並委本道據見在人
放歸本管如有已効軍職及自有生業不願去者亦任
便住董昌齡自邕州累平溪洞兵威所向首惡皆擒言
念蒼生無非赤子况在荒徼尢當撫循其溪洞如有未
歸附者向後非因侵擾更不用進討仍加存撫各使懷
安所獲黄洞百姓並分配側近州縣令自營生不得没
為奴婢將賞充給如元是奴婢者即任充賞南海蕃舶
本以慕化而來固在接以恩仁使其感恱如聞比年長
吏多務徴求嗟怨之聲達於殊俗况朕方寶勤儉豈愛
遐琛深慮逺人未安率稅猶重思有矜恤以示綏懷其
嶺南福建及揚州蕃客宜委節度觀察使除舶脚收市
進奉外任其來徃自為交易不得重加率稅天下諸州
府如有寃滯未申宜委御史臺及出使郎官察訪聞奏
朕百靈所祐獲遂痊和䖍奉神休敢忘昭報其五岳四
凟天下名山大川各委所在長吏致祭仍加豐潔以副
精誠朕以寡徳上承丕搆宗社流慶𤣥穹叶靈微恙愆
和旋就康復渥澤恩及于人瘼敬戒先自於朕躬俾我
華夷共歡富夀中外臣庶宜體予懷
　　　咸通八年痊復救恤百姓僧尼勅
勅朕俾寒暑致疾綿滯經時今旬朔之間寢膳已復䝉
天地保祐宗社寵靈既疾痛之有瘳念被羸之無告為
之父母得不憫傷慮赦令之或頻則奸人之得計倘恩
惠之逺布兾窮氓之稍蘇應天下百姓僧尼道士女冠
等有年七十已上疾病癥痼委頓牀榻者宜各賜絹兩
匹在軍旅行陣經敵傷害手足眼目不能營生亦各賜
絹兩匹應州縣病坊貧皃多處賜米十石或數少處即
七石五石三石其病坊據元勅各有本利錢委所在刺
史錄事㕘軍縣令糺勘兼差有道行僧人専勾當三年
一替如遇風雪之時病者不能求丐即取本坊利錢市
米為粥均給饑乏如疾病可救即與市藥理療其所用
絹米等且以户部屬省錢物充速具申奏候如定數即
以藩鎮所進賀疾愈物支還所司此勅到仰所在州縣
寫錄勅牓於州縣門并坊市村閭要路其州縣所給䘏
絹米恐下吏之所隠欺仍委刺史縣令設法頒布不得
令不到本身所在給䘏之後一一分析聞奏俾令速濟
疾病稱朕意焉(咸通八年十/一月六日)
　
　
　
　
　唐大詔令集巻十
欽定四庫全書
　唐大詔令集巻十一
　　　　　　　　　　　　宋　宋敏求　編
　　帝王
　　　遺詔上
　　　　神堯遺詔
　　　　太宗遺詔
　　　　天帝遺詔
　　　　肅宗遺詔
　　　　代宗遺詔
　　　　徳宗遺詔
　　　　憲宗遺詔
　　　　穆宗遺詔
　　遺詔上
　　　神堯遺詔
嗚呼夫受命終畢人之大倫修短之所共同聖賢之所不
免朕徃逢喪亂思濟黎元櫛風沐雨東征西伐克平宇
内從此樂推遂膺景命恭承寳厯但䝉犯矢石覊乗戎
旅久厭干戈常思閑逸是以拂衣髙謝歸老櫟陽爰委
萬機屬之才子所授得人遐邇寧輯四海清宴八表來
庭養志怡神於今十載但去秋已來夙疾咸發自爾彌
留至於大漸皓首歸全斯何恨矣洮頮慿几略陳素志
朕毎覽漢文遺詔慇懃嘆焉以為當今之世咸嘉生而
惡死厚𦵏而破業重服以傷生吾甚不取且朕既不徳
無以佐百姓今崩又使重服久臨以罹寒暑之數以重
吾之不徳謂天下何吏民令到出臨三日皆釋服無禁
嫁娶飲酒食肉此豈非深逹天命哀矜百姓者歟又魏
文終制亦有可取朕雖徳愧古人豈忘景行屬纊之後
三日便殮文武官人三品已下三日朝晡哭臨十五舉
音事訖便出四品已上臨於朝堂殿中當臨者非朝夕
臨時無得擅哭其方鎮岳牧在任官人各於治所舉哀
三日且今王師四討軍機急速小殮既竟嗣子宜於别
所視事軍國大事不得停闕尋常閒務任之有司其服
輕重悉從漢制以日易月於事為宜其園陵制度務從
儉約斟酌漢魏以為規矩百辟卿士孝子忠臣送徃事
居勿違朕意焉(貞觀九年/五月六日)
　　　太宗遺詔
夫天命之重緑錯奉其圗書天子之尊赤縣先其司牧
而功兼造化橋山之樹已隂業致昇平蒼梧之駕方逺
至於平冦亂安黎元灑洪災攘大患黄帝之五十三戰
商湯之二十七征以此申威曽何足筭昔者亂階斯永
禍鍾隋季罄宇凝氛曀昏辰象綿區作梗揺蕩江河朕
拂衣於舞象之年袖劍於斬蛇之地雖復妖千王莾戮
首輗車兇百蚩尤釁尸軍鼔垂文暢於炎野餘勇澄於
斗極前王不闢之土悉請衣冠前史不載之鄉並為州
縣再維地軸更張乾絡禮義溢於寰瀛菽粟同於水火
破舟船於靈沼收干戈於武庫辛李衛霍之將咸分土
宇縉紳廊廟之材共垂帶綬至於比屋黎元闗河遺老
或贏金帛或賚倉儲朕於天下士大夫可謂無負矣朕
於天下蒼生可謂安養矣自櫛風沐雨遂成弭沴憂勞
庶政更起沉疴况乃漢苦周勤禹偏堯腊以矜百姓之
所致也道存物徃人理同歸掩乎𤣥泉夫亦何恨矣皇
太子某大孝通神自天生徳累經監撫熟逹機務凡厥
百僚羣公卿士送徃事居無違朕意属纊之後七日便
殯宗社存焉不可無主皇太子即於柩前即皇帝位依
周漢舊制軍國大事不可停闕尋常閑務任之有司文
武官人三品已上並三日朝晡哭臨十五舉音事畢便
出四品已下臨於朝堂其殿中當臨者非朝夕臨無得
擅哭諸王為都督刺史任者並來奔喪濮王萊王不在
來限其方鎮岳牧在任官人各於任所舉哀三日其服
紀輕重宜依漢制以日易月園陵制度務從儉約昔者
霸陵不掘則朕意焉遼東行事並停太原元從人見在
者各賜勲官一級諸營作土木之功並宜停斷(貞觀二/十三年)
(五/月)
　　　天帝遺詔
朕聞皇極者天下之至公神器者域中之大寳自非乾
坤幽贊厯数在躬則鳯邸不易而臨龍圖難可輙御所
以榮河緑錯彰得一之符温洛丹書著通三之表𬗟稽
前古期道同歸朕之聖祖神宗降皇虹而稟樞電乗時
撫運逢海沸而屬山鳴濡足横流極蒼生之已溺援手
四岳救赤縣之將焚重稱九寰止麟鬬而清日月再安
八極息龍戰而蕩風波自彼迄今六十六載黎元無𤇺
柝之警區㝢恣耕鑿之歡育子長孫擊壤鼓腹遐邇交
㤗誰之力歟朕以𦕈身嗣膺鴻緒欽若穹昊肅雍清廟
顧諟明命載廸彞倫嘉與賢士大夫勵精為政朂已想
蛟氷之懼為善慕雞鳴之懃幸戎夏乂安中外禔福亘
月竁以覃正朔匝日域而混車書端拱無虞垂衣有截
其天意也豈人事乎毎導俗匡時既𢎞之以禮讓恤刑
薄罰復躋之於仁夀聞九農之或爽則虧膳以共其憂
見一物之有違則撤樂以同其慼斯亦備諸耳目非假
一二言也憂勤之至庶有感於明靈亭育之懐謂無負
於黔庶永言薄徳遘疾彌留徃屬先聖初崩遂以哀毁
染疾久嬰風瘵疚與年侵近者以來忽焉大漸翌日之
瘳難冀賜年之福罕再但存亡者人之晦明生死者物
之朝夕常情所滯唯聖能通脱屣萬方無足多恨皇太
子哲握褒履已敦敏徇齊早著天人之範夙表皇帝之
噐凡百王公卿佐各竭乃誠敬保元子克隆大業光我
七百之基副兹億兆之願既終之後七日便殯天下至
大宗社至重執契承祧不可暫曠皇太子可於柩前即
皇帝位其服紀輕重宜依漢制以日易月於事為宜園
陵制度務從節儉軍國大事有不决者兼取天后進止
諸王各封一百户公主加五十户内外文武九品已上
各加一階三品已下賜爵一級永徽以來入軍年五十
者並放出軍天下百姓年五十者皆免課役廢萬全芳
桂等宫(𢎞道元年十/二月四日)
　　　肅宗遺詔
𠡠帝王享國天命有常大厯𫝊歸皇綱無易朕幸以凉
徳繼承宗祀在常樂問安之日屬元兇開釁之初南奉
聖皇北集戎事賴將相同徳社稷降靈爰發五原成師
一旅丕圖克振華夏乂寧旰昃之心每勤思於兆庶晨
昏之禮嘗不匱於庭闈而天禍上延神心未悔正當金
革罹此凶災遂遘膏肓惟幾大漸及兹理命獲著誓言
庶安國以保人豈嘉生而惡死審以大計屬於公卿皇
太子豫仁孝元良聪明齊聖佐成大業能事神祗朕既
彌留可守宗社宜令所司當日具禮於柩前即皇帝位
應縁朕喪事制度並准聖皇遺詔其諸道節度使都督
刺史等並不湏赴哀又為兵革未寧郵驛艱弊一切不
湏専使奉慰朕執喪在疚不食葷羶所設饋奠皆湏如
在有違本意神亦不歆其祭祀之禮一切不得宰殺且
國儲非廣虛費稍多宫掖之間湏有釐革所有三宫内
人宜量事减省及至徳已來籍没家口非切要者並與
放出諸王院内亦宜准此其文武官僚合湏褒賞天下
百姓宜在優矜毎當變易之時皆下惟新之命並委皇
帝節級處分嗚呼股肱勲臣敬保元子事居送徃諒在
於兹宣示萬邦宜從朕意(寳應元年四/月十八日)
　　　代宗遺詔
朕以𦕈身祗奉鴻業不能光宣大訓嘉靖萬邦奉祖宗
重熈之徳答公卿寅亮之勤旰食宵衣痛心疾首嗚呼
天地之理死生常數疾既大漸彌留日臻惟懐永圖嗣
守丕業皇太子元良繼明睿哲齊聖宜陟元后保守宗
祧宜令所司當日具禮於柩前即皇帝位仍以司徒兼
中書令汾陽郡王子儀攝冡宰其喪儀及山陵制度務
從儉約並不得以金銀錦綵為飾天下節度觀察團練
等使刺史等並不湏赴哀祭祀之禮亦從節儉其三宫
内人宜令量事减省諸王院亦宜准此其天下人吏勅
到後出臨三日皆釋服無禁婚娶祠祀酒肉其宫殿中
當臨者朝夕各十五舉音禮固從宜喪不可久皇帝宜
三日而聴政十三日小祥二十五日大祥二十七日而
釋服獲奉宗廟之靈永終天禄所痛不得與佐命勲賢
庶尹卿士顧命永訣以託萬方内外腹心之臣文武忠
良之士敬保元子以安家邦嗚呼其聴朕命(大厯十四/年五月)
　　　徳宗遺詔
朕承八聖之休徳荷上天之眷祐嗣守丕訓不敢荒寧
賴宗廟之靈羣后之力戡定大難以康兆人嚴恭寅畏
二十有七載今天降疾不興不寤是用審訓宜聴朕言
皇太子誦元良繼明睿哲齊聖孝友和惠恭敬温文必
能覲祖宗之耿光紹邦家之大業宜於柩前即皇帝位
嗚呼朕常奉聖祖𤣥元清静之教勵精至道保合太和
毎忘已以愛人豈嘉生而惡死咨爾將相卿士方伯連
帥其敬保元子永綏萬邦各有叶心同底於道無廢我
高祖太宗之休命諸道節度使觀察防禦等使及諸州
刺史等膺鎮守之任有軍旅之事所寄尤重不可暫曠
不湏赴喪以日易月之制宜遵舊典文武官等朝晡哭
臨十五舉音朕毎覽漢史至孝文薄葬之詔未嘗不嘆
息嘉尚緬慕其風園陵制度務從儉約百辟卿士孝子
忠臣送徃事居無違朕意(貞元二十/二年正月)
　　　憲宗遺詔
朕以薄徳嗣膺寳祚執珪璧以奉九廟垂衣裳以臨萬
邦十有六年於兹矣賴天地敷祐宗社降靈内有百辟
多士外有州牧方伯文武並用忠賢叶心以弼予一人
以康彼兆庶戡剪羣慝廓清九圍方保和平共登仁夀
而萬務所逼六氣咸侵遘疾有加至於大漸用申顧命
式合典謨皇太子恒天縱睿哲日躋誠敬惟孝惟友克
寛克仁必能承祖宗之丕訓守邦家之鴻業宜令所司
具禮於柩前即皇帝位仍以司徒兼中書令𢎞攝冡宰
應諸道節度觀察防禦等使及諸州刺史寄任尤切並
不湏赴哀皇帝易月之制皆依舊典文武官等朝晡哭
臨十五舉音其喪儀及山陵制度務從儉約嗚呼始終
常禮奚可甚哀漢文至言朕所遵慕咨爾將相洎中外
腹心爪牙之臣其敬保元子惟懐永圖以纉我高祖太
宗之耿光毋廢朕命(元和十五/年正月)
　　　穆宗遺詔
𠡠朕以𦕈身嗣守丕構雖勤求理道不敢荒寧而保慎
或乖遘兹厲疾賴上𤣥垂祐宗社降靈洎中外庶臣克
輔寡徳服餌頥養踰於周星而陽氣熇煩宿恙暴作頃
刻之際至於彌留伊死生之理必有其分顧託有所予
何恨焉皇太子湛睿哲温恭孝友明敏自膺儲貳休徳
日新必能嗣於耿光紹我先業宜令所司備禮於柩前
即皇帝位咨爾卿士洎方伯連帥敬輔元子永綏萬邦
宜叶乃心用底於道宜令門下侍郎平章事李逢吉攝
冡宰諸道節度觀察防禦等使及諸州刺史守鎮任重
戎旅事殷並不湏赴喪易月之制宜遵舊典文武官等
朝晡哭臨十五舉音山陵制度務從儉約無禁婚嫁祭
祀飲酒食肉其醫官等念其勤瘁亦可矜憐並不湏加
罪宜便釋放將相卿士中外臣寮送徃事居無違朕意
(長慶四/年正月)
　
　
　
　
　
　
　
　
　
　
　
　
　
　
　
　唐大詔令集巻十一
欽定四庫全書
　唐大詔令集巻十二
　　　　　　　　　　　　宋　宋敏求　編
　　帝王
　　　遺詔下
　　　　　文宗遺詔
　　　　　武宗遺詔
　　　　　宣宗遺詔
　　　　　懿宗遺詔
　　　　　僖宗遺詔
　　　　遺誥
　　　　　睿宗遺誥
　　　　　明皇遺誥
　　　　　順宗遺誥
　　　遺詔下
　　　　文宗遺詔
勑朕以寡昧祗承丕業慕貞觀之至化希開元之中興
十有五年勤勞宵旰雖俗未臻於仁夀而物或近於乂
寧斯乃羣后叶心豈朕獨致自謂勵精未已治平可期
誠不感通宿疾重遘藥石無補至於彌留惟懐懿圖宜
有顧託是用審訓其聴予言皇太弟瀍睿哲明裕孝友
温文忠正寛仁博逹周敏必能紹祖宗之休烈闡皇王
之令猷宜於柩前即皇帝位仍以門下侍郎平章事楊
嗣復攝冡宰軍國務殷豈可久曠以日易月宜遵舊章
皇帝三日而聴政二十七日釋服天下節度觀察防禦
等使及監軍諸州刺史職守非輕並不得離任赴哀天
下人吏百姓告哀後出臨三日皆釋服無禁婚嫁祠祀飲
酒食肉釋服之後無禁舉樂文武官等朝晡臨時皆十
五舉音宫中當臨者非時毋得擅哭漢文薄葬朕實慕
之奉營山陵務從儉約勿以金銀錦綵縁飾䘮具醫術
之徒夙夜勞苦深可矜念不須加罪仙韶樂官放歸本
司五坊鷹犬並宜解放嗚呼生死常期今古無異予素
知逹何足甚哀咨爾將相卿士内外腹心爪牙之臣其
敬保我太弟輯寧邦家成朕素懐克底於道布告遐邇
咸使聞知(開成五/年正月)
　　　武宗遺詔
朕以寡德祗守丕業恭臨萬宇迨兹七年夙夜憂勤聿
修大政剗除黠冦通欵堅昆誅稹至闗擒弁并部去摩
尼壊法革釋氏邪風免蠧生人式兹正教漸移時俗庶
及和平撫育黎元兾成理道行化逾切親政益勤寒暑
所侵厥疾斯遘藥石無補以至大漸皇太叔叔父之親
賢長之順天資睿哲聖敬日躋光揚祖宗善繼休烈而
能内睦九族外臨萬機德可以寧庶邦仁可以安百姓
朕之推擇無愧神明付託得人顧復何恨宜令所司具
禮柩前即皇帝位仍令太尉平章事德裕攝冡宰軍國
事重不可暫闕以日易月抑惟舊章皇帝三日而聴政
二十七日而釋服天下節度觀察防禦使監軍諸州刺
史職守非輕並不得擅離任赴哀天下人吏百姓告哀
後出臨三日皆釋服無禁婚嫁祠祀飲酒食肉釋服之
後無禁舉樂文武官朝晡臨時十五舉音宫中當臨者
非時無得擅哭漢文薄葬甞所慕之營奉山陵備從儉
約勿以金銀錦綵縁飾䘮具醫人陸行周奪章服及官
與趙全素任從所適醫官郭𤣥已下三人釋放依前翰
林收管五坊鷹犬除留備蒐狩外並解放噫生也有歸
人之大數修短定分天理惟常雖古聖賢無能免者在
乎守其道而知其終全其義而歸其正節哀順變存者
不至於傷生委化觀空逝者無勞於哀痛素逹此理何
足興嗟咨爾元老大臣内外庶位敬奉皇帝保寧邦家
布告遐邇咸使知悉(㑹昌六/年三月)
　　　宣宗遺詔
詔曰死生之理修短之期古往今來是其常也爰以宗
祧所繫嗣續有歸眷彼臣僚宜申顧託我先朝憲宗昭
文彰武大聖孝皇帝承十聖之基構翼翼為心平五道
之冦讎孜孜不怠雖長慶促運寳厯生奸文宗揚其耿
光武宗付朕鴻業自臨億兆十有四年每思偃武修文
庶幾聖德要道賴諸良弼罄乎嘉猷或陳無逸之篇或
進勿休之説東后畢覲西旅繼來克復河湟拓疆三千
里外告成宗廟雪恥二百年間僅稱太平咸曰丕變顧
朕寡昧何以堪之今也天命靡常冥數先定與我之齡
雖盡卜世之年甚長趣彼若歸遇天命而非天釋然何
慮貽厥孫而有謀皇太子漼羽翼早成春秋已盛既膺
主鬯克荷承祧宜於柩前即位仍以門下侍郎平章事
令狐綯攝冡宰軍國務殷豈可以久曠以日易月宜遵
舊制皇帝三日而聴政二十七日而釋服天下節度觀
察防禦等使及監軍諸州刺史職守非輕並不得離任
赴哀天下人吏百姓告哀後出臨三日皆釋服無禁婚
嫁祠祀飲酒食肉釋服之後無禁舉樂文武官等朝晡
臨時皆十五舉音宫中當臨者非時無得擅哭前漢與
後魏二文俱從薄葬朕甚慕之營奉山陵稍減常制勿
以金銀錦綵縁飾䘮具醫術之徒夙夜勞苦深可矜念
不須理問五坊鷹犬並令解放咨爾内外將相爪牙腹
心之臣其敬保我令子緝寧我邦家成朕素懐克底於
道布告遐邇咸使聞知(大中十三/年八月)
　　　懿宗遺詔
朕祗事九廟君臨四海夕惕如厲宵分靡寧必求政化
之源思建大中之道至於懐柔夷貊偃戢干戈皆以德
綏亦自馴致兾清静之為理庶治平之可臻自秋以來
忽爾嬰疾坐朝既闕踰旬未瘳六疾斯侵萬幾多曠醫
和無騐以至彌留嗚呼數哉有窮聖賢之所必明於斯
言是為逹節載申顧命式叶典謨皇太子權勾當軍國
事性稟寛和生知忠孝德包􁧬哲聖表徇齊必能揚祖
宗之重光荷邦家之丕構宜令所司具禮於柩前即皇
帝位以司空門下侍郎平章事韋保衡攝冡宰軍國
務殷豈可久曠以日易月之制行之自古皇帝宜三日
而聴政二十七日釋服諸道節度觀察防禦團練等使
及監軍諸州刺史委寄至重並不得離任赴哀文武常
叅官朝晡臨時十五舉音宫中當臨者非時不得擅哭
天下人吏百姓告哀後出臨三日皆釋服勿禁食肉飲
酒婚姻祭祀釋服之後無禁舉樂薄葬之禮宜遵漢魏
之文其山陵制度切在儉約並不得以金銀錦綉文飾
䘮具五坊鷹犬等除蒐狩外餘並解放其醫官叚璲趙
玘符䖍林馬伋等並釋放咨爾將相卿士中外臣僚竭
力盡忠匡予令嗣送往事居無違朕志布告遐邇咸使
聞知(咸通十四/年七月)
　　　僖宗遺詔
門下朕以冲𦕈祗荷鴻基每惟祖宗之締構艱難念中
外之始終匡輔常同馭朽豈忘納隍而乃重去廟朝兩
違陵寢始則黄巢犯闕後則朱玫敷天險阻道望蒼黄
播越唯思罪已但念勞人宗社降靈妖氛尋盪六龍囘
轡萬乗還宫方將陳玉帛以充庭㑹蠻夷而向闕寧期
殷憂成疹宵旰奪神走羣望而靡徴希勿藥而罔効臣
僚愛我攻療無遺曽未小瘳以至大漸嗚呼修短定分
古今常期著在格言斯為逹理是用降兹訓誓祗聴朕
言皇太弟知軍國事聴政明敏孝友天資聪明神助龍
顔表異日角標竒居大麓而風雨不迷輔中興而山河
備厯寛𢎞及物清明在躬必能保守宗祧奉承天地内
撫百姓外鎮四夷實億兆之念同固威靈而是屬付託
無恨予復何憂宜令所司備禮於柩前即皇帝位仍以
太保兼侍郎韋昭度攝冡宰軍國事重不可暫闕以
日易月抑惟舊章皇帝三日而聴政十三日小祥二十五日
大祥二十七日釋服天下莭度觀察防禦䓁使使監軍諸州刺史
守職非輕並不得離任赴哀應天下人吏百姓告哀後
出臨三日皆釋服無禁婚嫁祠祀飲酒食肉釋服之後
無禁舉樂文武官朝晡臨時十五舉音宫中當臨者非
時不得擅哭五坊鷹犬除備蒐狩外餘並解放醫官及
伎術人等晝夜勞苦知無不為宜各安存勿或加罪噫
朕念兵革以來耕農久廢尤傷畿甸莫不流亡豈堪復
土之規獨昧吊人之㫖且累朝遺制畢及山陵以漢文
薄𦵏之詞為列聖循常之命約錦繡金銀之飾禁奢華
雕麗之工皆例作空文而並違先㫖今者流離若是痛
毒堪悲仗百姓即百姓一空捐國用則國用無取不可
踵從前之計度困此日之生靈俾朕厚顔下見先帝應
縁山陵事務宜令中外商量比從來毎事十分各减六
七桐棺瓦器朕所慕之况在合晨勿欺大夜咨爾股肱
重臣内外文武爪牙之士腹心之徒合志同心輔予令
弟布告天下咸使聞知(文徳元/年三月)
　　　睿宗遺誥　　　　　　　　　　蘇頲
誥朕聞古之建皇極承大序者雖創業垂統則至公之
器固不可違而居常待終則必定之期固不可易况朕
以薄徳累承聖緒常願致虚守靖用遂其真至於崇髙
富貴本非所重故三為天下推三以天下讓盖從人之
欲方御於萬邦知子既明復𫝊於七廟爰命皇帝寄之
司牧觀其體自舜禹以成厥政則朕飄然汾水無負於
時何嘗不問寢以侍膳候顔而順色孝已逹於神明愛
已兼於君父成朕之志何慶如斯然朕頃感舊疾倏焉
大漸聖賢共爾修短其分古無不殁同謂之歸付託得
人夫復何恨屬纊之後三日便殯以日易月行之自久
厚葬傷生可以深誡其䘮紀及山陵制度一依漢制故
事社稷務重皇帝不可諒闇自居小殮之後宜即别處
視事軍將及岳牧等所在發哀並不須來赴百辟卿士
孝子忠臣送往事居無違厥意主者施行(開元四年六/月二十日)
　　　明皇遺誥
惟天鑒下享年有期惟人奉天獲没為善予嗣承丕業
敬守宗祧中暱憸人幾淪大寳賴皇帝撥亂反正戡難
濟時幸以暮年復兹安養常懼有悔以羞先靈今病既
於彌留殆將不寤其國務之事非予所圖哀制之間兹
審遺訓者皇帝不豫厥疾未瘳禮貴適時或無封執宜
令天下吏人令到出臨三日皆釋服無禁婚娶祠祀飲
酒音樂其殿中當臨者曉夕各十五舉音禮畢而罷皇
帝宜三日而聴政十三日小祥二十五日大祥二十七
日而釋服以日易月固有前聞人子之念皆所未忍而
艱難之際萬國事殷其葬送之儀尤須儉省特宜裁改
無守常規嗚呼萬方勿乖予志(上元元/年七月)
　　　順宗遺誥
朕聞生死者物之大歸修短者人之常分古先哲王明
於至道莫不知其終以存義順其變以節哀故存者不
至於傷生逝者不至於甚痛謂之逹理以貫通䘮頃存
弱齡即敦清净逮於近嵗又嬰沉痼甞亦親政益倦於
勤以皇帝天資仁孝日躋聖敬爰釋重負委之康濟而
能内睦於九族外勤於萬幾問寢益嚴視膳無曠推此
至德以安庶邦朕之知子無愧天下今厥疾大漸不寤
不興付託得人顧復何恨四海兆庶亦奚所哀但聖人
大孝存乎善繼樞機之重軍國之殷纉而承之不可暫
闕以日易月抑惟舊章皇帝宜三日而聴政十三日小
祥二十五日大祥二十七日釋服方鎮岳牧不得離任
赴哀天下吏人誥至後出臨三日皆釋服無禁嫁娶祠
祀飲酒食肉宫中當臨者朝晡各十五舉音非當臨時
禁無得擅哭釋服之後勿禁舉樂他不誥中皆以𩔖從
事伏以崇臨仙寢復土纔於甸邑疲人休功未幾今又
重勞營奉朕所哀矜况漢魏二文皆著遺令永言景行
常志夙心其山陵制度務從儉約並不得金銀錦綵為
飾朕寢疾嵗久以至彌留醫藥伎術之人夙夜無懈念
其盡瘁頗謂極誠必在優容務令得所百辟卿士宣力
盡忠克申送往之哀宜展事居之禮布告天下明知朕
懐(元和元年正/月十九日)
　
　
　
　
　
　
　唐大詔令集巻十二
欽定四庫全書
　唐大詔令集巻十三
　　　　　　　　　　　　宋　宋敏求　編
　　帝王
　　　諡議上
　　　　髙宗天皇大帝諡議
　　　　德宗神武孝文皇帝諡議
　　　　順宗至德大聖大安孝皇帝諡議
　　　　憲宗聖神章武孝皇帝謚議
　　　　穆宗睿聖文恵孝皇帝諡議
　　　　敬宗睿武昭愍孝皇帝諡議
　　諡議上
　　　髙宗天皇大帝諡議
竊聞星㢠廻日薄懸象著明之謂天龍躍鳳翔握鏡乗時
之謂聖天以不言為德非言無以暢其神聖以無名㑹
道佇名然後筌其用營窟橧巢之代猶昧典章如雲𩔖
海之君方崇號謚所以闡揚功美榮鏡古今伏惟大行
皇帝稟樞電以降靈膺星虹而延睿以大聖而乗聖克
昌寳厯之基由至德而纂德載廣金圖之運對日之嵗
窮象外之㣲言弄田之辰盡天下之能事逮入膺儲副
養德春闈恒侍禁中問安之道斯極長居膝下候色之
誠逾勵因心隆於愛敬率性感於神明此先聖之孝德
也洎乎正位旒扆光宅區縣孚俗軫如傷之念負重懐
若勵之心求瘼恤隠寒扇渇漿追夏禹之焚甲襲殷湯
之解網一物有違則滿堂興慮一夫非獲則推溝寘懐
此先聖之仁德也無幽不察觀六合於目前無逺不招
視八紘於掌内循機授政則旁燭於九圍命將出師則
坐知其萬里此先聖之明德也寅畏上𤣥肅雍清廟以
義制事以禮制心提衡均馭朽之危履石同蹈氷之懼
雖處㤗而弗㤗固乗休而弗休此先聖之恭德也卑宫
菲食土簋茅檐身好弋綈之衣手無金玉之玩翬裘必
燼䍧袂可安撤士星而莫施却超影而勿馭此先聖之
廣德也榮河緑錯朗宸鑑而生知温洛丹青澡璇襟於
性奥汾水秋風之唱仰天翰而扶輪媯汭叢雲之謌欽
睿詞而擁篲此先聖之文德也(缺/)　　無逺而不懐以
我伐戎有征而必伏提封所亘招地位於鄒瀛正朔所
通闢境踰於亥歩此先聖之威德也為於無事動於自
然鳴鑾訪道(闕/)拜小童之言修徳就閑載感大庭之夢此
先聖之𤣥德也體至道而調一氣舒巻隂陽運冲和而
契兩儀發揮風雨將百靈以交際亦萬物而通誠珍瑞
普彰休徴畢應此先聖之神德也以兹九德上則九𤣥
顧連陸於後塵掩胥燧而髙視若乃子育羣方之恵財
受貺於𤣥符封岳没金之勲復推功於文帝巍巍蕩蕩
無得而名方兾千祥翊聖萬瑞讃德長居北極之尊永
契南山之夀豈謂十枝墜景遽淪懸晷之輝八柱傾天
奄落闓陽之構雲輿在御仙路方遥攀號無再奉之期
摧殞深百年之痛鼎湖弓劔逾増日逺之悲璇寢衣冠
空愴月逰之感顧以虚菲夙承乾䕃既忝彰明之地常
懐輔佐之誠薦螢燭以助光引鶴露而添海而聖德虚
受無來不應每聴覽餘暇侍奉誥言論道德則洞啟𤣥
樞語忠孝則廣通心極叙軒頊之淳化積若神交述堯
禹之清風宛成晤對在位三十五載功超七十二君圖
象所莫𫝊開闢所不覩罄楚越之竹書善未窮極泉雲
之才頌德難盡自賢猷厭俗緹律亟移禍變相仍荒梗
彌切正惟慿几之夕爰及啟欽之際神情湛正顧託殷
勤痛道貎之既逺懼先㫖之無述所以偷延荒息强終
彞倫望霄漢以興摧曕扆筵而永慕今者龜謀既襲蛩
𡑞將臨敬上尊號之儀燕叶大名之典謹按自然覆育
曰天明一合道曰皇無所不包曰大謹狀上議曰天皇
大帝廟稱髙宗
　　　德宗神武孝文皇帝諡議
皇莫大於羲軒帝莫加於唐虞姒氏商鎬亦續憲度咸
紀名諡以揚昭光徴儒臣之議所以本至公也號全德
之尊所以節一恵也發揮茂曜如掲日月伏惟大行皇
帝文思睿哲天縱神授大明繼聖大孝尊親服道稽古
洗心蔵密巍巍易簡赫赫功造嚴祖宗而上下昭假仁
億兆而飛躍表靈始者薊冦殘魂戎旌未偃方由雍邸
出搃虞師刷讎恥而戴君父超維城而位少海元良有
問厯數誕膺同商宗而心在諒隂泣漢制而禮從權令
然後諏咨對越端拱而理時丁祲沴益起泚烈宸筭獨
復雲雷駿奔浃旬底定鯨燎殱洗反已哀痛大猷彌尊
阪泉威武止殺吊人之志也邊方朔陲獫狁昆夷趦趄
獷悍不敢不率丹穴南裔扶桑東極自古未化占風而
至鏡照廣及無思不服之德也大本逹道是為中和鼓
而舞之名我至樂變革繁淫以貞神人奉順聖元侯甸
繼獻九成八佾聖作明述垂衣脱劍訢合猗那之奏也
觀文化成匠物研精四始六義勤諧風雅洪音麗制焜
燿皦繹立言垂訓丹青𤣥鳥之作也(缺/)　保全夀夭之
門方疏𫝊賜日之廣利機瘥不聞長養推仁施濟天地
如保赤子之誠也教由德禮人乃恥格古作訓夏我箴
政刑載𢎞哀敬用息刀鋸利見大循本愧心之㫖也躬
信厚而偷薄以革體清明而貪饕以懲納匪躬之直無
毁校防川之謨推輔弼之功有輻輳並進之歎泥金方
革仙鼎忽成汗漫無從希夷永閲哀同軌之將㑹仰鴻
名之可易鋪衍至賾錫乎無窮謹按經義参諸諡法曰
應物無方之謂神保大定功之謂武尊仁安義之謂孝
經天緯地之謂文大行皇帝變化無窮樞衡在握神莫
過焉整旅善師豺狼擾馴武莫威焉承休繼志永錫不
匱孝莫大焉輝焯玉度煥乎黼藻文莫逾焉考墳史而徴
德實請上尊諡曰神武孝文皇帝廟號曰德宗
　　　順宗至德大聖大安孝皇帝諡議
臣上稽太古皇帝之建尊謚也咸掲盛德以旌至公備
禮於郊即天成命大易名之典也故堯不稱巍巍成功
而以𫝊聖為盛德禹不稱乃錫𤣥載而以成功為盛德
此則五帝三王統天作諡之大範也伏惟大行太上皇
天作睿哲生知太和揚九聖之耿光開萬紀之休運雲
行雨施不俟終日廣愛博教克成浃辰澤萬物德大乎
羲軒公天下道髙乎堯舜原夫君人之表教於岐嶷造
物之用先乎蓍龜在物播為善之樂主器流作貞之慶
視膳有法文之孝撫軍有戡羿之庸毓全德於春闈積
大望於覆育垂三十載矣三善方齊乎聖敬六氣遽嬰
乎沉痼德宗皇帝慮繼明之重深唯疾之憂積其不懌
至於大漸天崩地坼當暝昡之辰流沙漸海有震動之
懼而大行太上皇明德動天神化無朕上䖍九廟下恤
兆人深兾翌日之瘳大慶即端之作於是建冡嫡以發
大號赦天下以壯皇猷聖作明述周流灌注若乃奄巖
穴以搜賢才能官則哲之道也黜進獻以藝貢賦籍田
任土之利也滌疵瑕而復放竄解網泣辜之仁也蠲逋
責而恵困窮寛大易簡之義也用能垂拱而神人交泰
𤣥黙而動植䆒安巍巍蕩蕩聖德如風烈雷迅不崇朝
而益乎八紘矣猶以為黎獻之富教未洽陵寢之制度
未成深圖甘害於恬頥力政不憚於増劇既而同軌畢
至萬邦咸寧奉先之孝克終𫝊聖之義斯舉釋負寳位
栖神玉清追姑射之髙踪樂華胥之妙道大矣哉與天
地合其德則不為而成與變化合其神則不疾而速聖
造盤薄𤣥風汪洋所謂天授非人力也方陋唐虞之異
族樂文武於同時振耀重光永清四海孰謂初陽變候
素疾彌留徴秘術而俞扁必臻走羣望而圭璧斯罄何
翠華之不駐乗白雲而上仙攀號刀劔哀震寰區皇帝
悼極憂以致養痛大數之不延外遵易月之命内茹終
天之酷詞不朽於禮謚旌罔極於受恩敢敡聖德垂鴻
惇史謹按易曰天地之大德曰生聖人之大寳曰位謚
法曰寛裕和平曰安敬慎所安曰孝大行太上皇乗運
統天端拱造物可謂至德感神翊運光明正位可謂大
聖氷圖丕構𫝊聖保和可謂大安九族安之兆人賴之
可謂大孝下採華夷之望上合神祗之心請上尊謚曰
至德大聖大安孝皇帝廟曰順宗謹議(元和元/年六月)
　　　憲宗聖神章武孝皇帝諡議
王者崇髙以配天廣大以法地章明以象日月誠信以
合四時謂之令王謚以全德所以名盛烈昭至公堯舜
禹湯文武成康是也伏惟大行皇帝由疏封以繼明自
前星而受命以四海為養以萬乗問安稽古法天自家
刑國穆穆俊德煌煌大明煥乎人神塞乎天地國家天
寳之季宿兵中原强侯専地往往而有號令不一朝廷
包羞元和燀威霆擊篲掃戡夏剪蜀擒潞殄吳夷蔡取
齊朝滄納定光千載之期運平六葉之梗俗動也用軒
轅之干戈静也戢武王之弓矢聖神之道其至矣乎以
無方之能行不宰之用濟天下之務施天下之仁夷狄
之情偽遐裔之虚實揣其變化權其後先屈指前筭若
合符契多士濟濟任其器畧文武俊傑畢力致用綱目
張而萬化具斟酌明而百事宜委庶務於廟堂之上夀
百姓於循良之府開直言之路庶無蔽聴施廣大之恩
物無違性宥恕刑獄哀恵困窮省薄徭役尊禮老耆約
巳恭儉推心平明公卿大夫任德終始近狎貴寵畏忌
守法採納羣正聴斷精慎忠直樹立䜛邪不行巍巍成
功赫赫在上春秋左氏傳曰武有七德禁暴戢兵保大
定功安人和衆豐財之謂也殱夷姦宄災害訖息禁暴
也淮河底定大赦疵人戢兵也歸馬於汝南漢南散卒
於齊梁淮楚保大也封有勞爵有德定功也寛天下之
蠶絲舉域中之方正安人也赦生致之冦虜爵拒命之
戎將和衆也乗輿服御儉而有制賜與供給恵而中節
豐財也神武不殺之德其若是焉不登羲軒年不享堯
舜夀百姓思慕如䘮考妣同軌畢至相庭有時敢奉官
常尊名稱德謹按謚法兵禁殘暴曰聖應變無方曰神
洪度大明曰章為人除害曰武慈恵愛親曰孝戮鯨鯢
而清四海不曰聖乎裁造作而刑一德不曰神乎洞明
哲而貞百度不曰章乎推仁義而服萬物不曰武乎載
尊親而諧五典不曰孝乎書曰惟天聪明惟聖時憲法
也敏也謹酌之謚法質諸大經謹上尊謚曰聖神章武
孝皇帝廟號憲宗謹議
　　　穆宗睿聖文恵孝皇帝諡議
臣祐議曰臣聞紹天人之盛美庖犧建其極含昊穹之
正氣金天侔其稱仁聖或異號謚則殊至於兼包二體
昭宣一德有自來矣我今因之爰徴克𩔖以騰茂實伏
惟大行皇帝睿鑒通㣲神智周物平由藩邸式踐儲闈
誕膺眷命用建皇極纉承丕緒克紹洪勲允釐帝載光
被王度以易簡凝庶績以仁和夀蒸人明遂事而虚受
進昌言而不咈清廟嚴薦中壼問安彰愛以誠因心則
著永言恭黙思致雍熈敷祐庶氓宗承古訓徴特牲之
盛禮藴祈榖之至誠親率公卿祗奉郊祀爰畀大輅俯
及端門休祥告應非煙在上輪囷五色㢠廻復半空六轡
時按百辟稱賀迨圓丘展敬天感樂和柴燎告終人神
胥恱於是雷雨作解恵及萬方布乗春之煦育行惟新
之頒賜詳延莊彦敷納正辭納哀敬之書用寛大之典
鮐背是恤繆獄斯平優賚困窮矜蠲逋賦三光増耀羣
物昭蘇葳㽔汪濊之澤不可得而名也東冦猖狂在浚
為畔有征之日殱厥渠魁此所謂王者之師不戰而尅
也昆夷恃衆崆峒騁武亟為邊患時漸睿謨煩戊己之
戍勞癸庚之脩自我新命咸歸舊封欵塞旁午求成
修好俯從坎血之懇猥加築舘之榮弓矢載櫜亭障罷
警倚成輔弼清一區宇無私之覆既均不宰之功遽化
矧乃優逰乎文史之内精窮乎草𨽻之源崇杖席而選
文儒設官司而尊侍從所謂勤求為務聴納居多遵三
代之盛猷垂億載之休烈雖疾留聖體而慮發宸𠂻每
求衣夙興太陽但出没金是請方事撝謙慿玉俄聞奄
承末命年兾踰於堯舜時忽從於軒鼎六龍飛盖以上
昇萬姓號天而靡及今因山既卜同軌將臻爰䆒德威
式循典禮周書曰睿作聖文前儒(闕/)睿聖也謹按謚法
曰敬禮祀享施為於人皆曰聖大行皇帝䖍恭郊廟軫
志黎元教尚不嚴化行無朕不為聖歟又慈恵愛人道
德博聞皆曰文赦三就之刑採百氏之奥仁恕育物寛
明致理不為文歟又慈仁好與柔質虚受皆曰恵博錫
貧寠哀及鰥寡開延納之路容讜直之言不為恵歟又
曰秉德不囬慈恵愛親皆曰孝文以繼明聖資統御服
勤不替就養無方不為孝歟考古謚而符德教請上尊
謚曰睿聖文恵孝皇帝廟號曰穆宗謹議
　　　　敬宗睿武昭愍孝皇帝諡議
定尊號考聖烈終古之重事有司宜用大者逺者上　貝
百王之明例下開千載之成法㕘天人之意極臣下之誠約
而舉之以正大諡故稱天以誄大莫加焉微臣得議公
莫至焉所謂大者遠者盖揔夫一朝之治化四海之惠
澤夷夏之率職元元之受賜皇明所臨之逺近睿斷所
繫之巨小何如耳其他茍不足以升降盛徳者固可畧而
不論伏惟大行皇帝以英睿之姿紹膺丕厯啟皇輝於
磐石浴聖徳於少海欽承冊命天下感恱既即尊位孝
惠逾顯列聖之道率履無違禮行乎郊禋敬逹乎宗廟
富四海以致養榮西宫以問安推恩廣愛累霈鴻渥發
號施惠洽於百靈而又天姿嚴正睿徳沉毅時海内承
憲宗穆宗威靈徳澤之後朝野無事生人休息初臨大
寳委政宰庭雖當春秋至富而遠蓄剛辯既閱庶務四
聰益逹英斷自已任賢不疑故卒能光啟承明載安天
下横議或熾聖衷逾堅忠勲内外叶賛雄畧於是舉兵
食之大計示經營乎四方而不康之藩首自夷獮勵忠
奮節待帥於朝祗承風化遐邇聳動夫不怒而威不戰
而勝王者之武也推是大指引而伸之則未形之用可
見矣惜乎道未光乎天地澤未浸乎四海而變生非慮
遐邇號天於戲生靈之憤其可既乎七月將至同軌既
集臣謹上稽國典傍考物情約以經義合諸諡法表功
節惠庶叶大中書曰睿作聖夫以睿哲之材經聖明之
業而祖宗成式脩舉罔墜禮百神而親九族尊儒術而
容諫諍鋪鴻闡號徳用章明非睿而何諡法威强睿徳
曰武制勝朝堂之上而稜威逺馭不俟車甲非武而何
昔漢昭帝之所以為昭知臣而已諡法亦曰明徳有功
曰昭大行皇帝雖謙讓然終任其剛斷以顯明徳非昭
而何夫愍者臣下迫恱惋之誠所深切者也諡法在國
逢難曰愍聖朝既討讎戡亂明告四方有司所宜率億
兆之心極君親之義薦誠旌感非愍而何諡法慈惠愛
親叶時肇享皆曰孝孚愛敬於率土刑家邦之孝理躬
親嚴配之典奔走職來之助廣慈至徳非孝而何𫝊曰
臨之以莊則敬又記曰莊敬則嚴威擬盛烈之形容叅
歴古之訓典謹上尊諡曰睿武昭愍孝皇帝廟號敬宗
　
　
　
　
　
　
　
　
　唐大詔令集巻十三
　唐大詔令集巻十四之巻二十四並闕文
欽定四庫全書
　唐大詔令集巻二十五
　　　　　　　　　　　　宋　宋敏求　編
　　妃嬪
　　　　册楊㳟道女為媫妤文
　　　　册崔𢎞道女為才人文
　　　　册蕭鏗女為美人文
　　　　册蕭鑠女為美人文
　　　　起復上官氏媫妤制
　　　　皇帝良姊董氏等貴妃誥
　　　　睿宗皇妃豆盧氏等食實封制
　　　　趙國夫人一品制
　　　　册元妃某氏弟為貴妃文
　　　　良姊楊氏等為貴妃詔
　　　　册獨孤頴女為貴妃文
　　　　許氏等才人制
　　　　鄭氏才人制
　　　　贈妳婆元氏潁川郡太夫人制
　　　　媫妤王氏為淑妃劉氏為賢妃制
　　　　吳氏等昭儀制
　　　　王氏才人制
　　　册楊㳟道女為媫妤文
維貞觀某年月日皇帝遣使某官某持節册命曰於戲
惟爾前魏王府諮議叅軍楊㳟道第三女門襲鍾鼎訓
彰禮則幽閑表質柔順為心備職後庭實為通典是用
命爾為媫妤徃欽哉其光膺徽命可不慎與
　　　册崔𢎞道女為才人文
維貞觀某年月日皇帝使某官某副使某官某持節册
命曰於戲惟爾兼徐州都督府司馬崔𢎞道長女門稱
著姓訓有義方婉順為質柔明表行宜升後庭備兹内
職是用命爾為才人徃欽哉其光膺徽命可不慎與
　　　册蕭鏗女為美人文
維貞觀年月日(云云/)於戲惟蕭鏗第二女幼習禮訓夙
表幽閑曺出鼎族譽聞華閫宜遵舊章授以内職是用
命爾為美人徃欽哉其光膺徽命可不慎與
　　　册蕭鑠女為美人文
維貞觀年月日(云云/)於戲惟蕭鑠第二女禀訓冠族著
美家聲習禮流譽鏡圖有則宜升後庭允兹令典是用
命爾為美人徃欽哉其光膺徽命可不慎與
　　　起復上官氏為媫妤制
門下易著鳴謙禮稱辭貴所以崇讓而退滿推心自得
其道彌光前昭容上官氏相門積善儒宗雅訓文學冠
時柔嘉順則内守恬淡外防奢侈發於少長持以周旋
樂無靡嫚衣必澣濯珠璣不珍墳籍為寳故能誠切一
室功宣兩朝讜議日聞屢援楚筆忠規歳納方輕漢輦
惟此邦媛鬱為宫師遂能德綜十倫孝髙百行頃罹創
巨爰命權奪秩茂左嬪思被光寵志齊班女懇陳撝挹
而賢明之業經濟之才素風逾邁清輝益逺不成厥美
將蔽斯言今依表奏以憲圖史可起復媫妤主者施行
(景龍二年十一/月二十九日)
　　　皇帝良娣董氏等貴妃誥
闗睢之化始於國風貫魚之序著於大易用能輔助王
道叶宣隂教皇帝良娣董氏良姊楊氏良媛武氏等門
襲鍾鼎訓彰禮則器識柔順質性幽閑美譽光於六宫
令範成於四教宜升徽號穆兹朝典董氏可貴妃楊氏
可淑妃武氏可賢妃(延和元/年十月)
　　　睿宗貴妃豆盧氏等食實封制
有德者位崇有功者秩厚事本闗於國體理無隔於邦
媛故周母有亂臣之名漢嬪有比侯之爵睿宗貴妃豆
盧氏賢妃王氏性質隂禮實毗内政訓行九御譽滿六
宫歳祀雖淹徽音未昧宜啟非常之命特賜湯沐之邑
可各食實封二百戸
　　　趙國夫人一品制
門下問君以禮乃受齊封免主於厄方延漢渥賢妃啟
邑薦古(闕/)時趙國夫人義範端肅操履堅正四德聿修
六宫攸仰承恩蘭掖累變葭灰送徃事居備盡忠勤之
節利人益國每陳匡贊之規頃屬二䜿搆兇九重起亂
將危宗社謀害聖躬屬申逐烏之誠克勵鷹鸇之志方
効節於松竹宜寵錫於苴茅可一品
　　　册元妃某氏弟為貴妃文
維年月日皇帝若曰易著六位正天下者先齊於家詩
本二南厚人倫者理成於國垂芒耀於帝極符紀粲乎
河圖蠲潔莊齊祗奉織紝膺是典册宜歸淑明咨爾元
妃某氏濬源洪宗靈𣲖茂緒植性懿哲禀姿端柔竭奉
兩宫總理衆御𢎞古以行已逮下以率入循師傅之嚴
躬勤儉之訓色不恃貴言無矜驕和以能容遜以自牧
致兹蘭馥洽於椒房是宜守四星以居元冠三妃以推
應今遣使某官某副使某持節册命為貴妃爾惟公乃
視聽底於聰明聽靡有偏視靡有惑言違而志必觀其
誠匡順而心必觀其佞婦順之化資汝而彰隂教之端
資汝而正敬之戒之無替成命可不慎與
　　　良姊楊氏等為貴妃詔
詔曰六位時成方祗所以載物四始爰著樛木於焉逮
下故能風化聿定肅雍昭被皇后䖍㳟粢盛儀刑邦國
詠螽斯而闡業閲闗睢而蹈禮邁樊姬而進善踰鄧后
之推賢去嵗及兹累陳表疏以為内職未備有虧前代
之禮朕祗奉天命君臨庶邦居紫宸之重若馭朽以秋
駕處黄屋之尊猶履氷於春旭志崇簡約性靡徴求絶
良家之選曠後庭之例寧惟矯正百王亦將垂鏡千祀
皇后所陳甚切理在難辭式順徽音敬依来請良姊楊
氏良姊于氏並家承鍾鼎心標婉淑夙侍儲闈從升天
禁久淹歳月先著㳟勤咸擬職上台分榮中壼楊可貴
妃于可淑妃于可德妃良媛陳為昭儀良媛閻為充儀
良媛陸為充容崔氏為修儀
　　　册獨孤頴長女為貴妃文
維大歴三年歳次戊申月日皇帝遣使某官某册命曰
於戲位亞長秋坐論婦道聽天下之内治序人倫之大
端御于家邦式是風化惟爾贈禮部尚書獨孤頴長女
祥㑹鼎族行髙邦媛體仁則厚履禮惟純有冲敏之識
不資姆訓有淑慎之行自成嬪則藴此貞懿灼其芳華
選躬之初奉承先命肅恭之儀克稱尊㫖鑾輿北幸侍
從勤誠祗事夀宫備申哀敬能盡其節實同我心久奉
椒塗載揚恵問勤於道藝每鑒圖書動有箴規必脱簪
珥進賢才以輔佐知臣下之勤勞謙讓益勤記功惟最
聲流彤管道洽紫庭克副宫教載修壼職眷求賢淑用
峻等威百辟抗辭六宫歸美宜崇禮册俾舉彞章是用
册曰貴妃徃欽哉無或居上而驕無或處貴而逸降情
以逮下誠事以防㣲潔其粢盛服其澣濯敬循禮節以
率嬪御膺兹嘉命可不慎與
　　　許氏等為美人制
勅許氏尹氏段氏等素稱柔順式禀恵和頗嫻閨壼之
儀早備組紃之訓服勤有素寵秩宜優是嘉内範之良
並命中宫之職許氏可美人尹氏段氏可才人
　　　鄭氏為才人制
勅古者天子設六宫以詔内理是以闗睢樂得淑女憂
在進賢將聽雞鳴之詩豈惟魚貫之序鄭氏山東令族
海内良家每師班女之文嘗慕樊姬之德桃姿焜燿蘭
行馨香爰用擇才冀無傷善勉當選進之重無忘平和
之心可才人
　　　贈妳婆元氏潁川郡太夫人制
古者緣情立禮著慈母之制葢聖人示德無不報之義
而漢宣帝亦追錄掖庭羣侍嘗有阿保之勤以功深淺
並授封賞記於前典歴代是之故妳婆元氏朕在襁褓
頼其撫育推燥就濕慈愛特深可謂仁人厚恵茂德者
矣可贈潁川郡太夫人(大歴八/年六月)
　　　媫妤王氏等為淑妃制
門下禮重内朝國有彞制德既備於宫壼位宜峻其等
威媫妤王氏劉氏並體坤順之德循姆師之訓齊莊之
禮淑慎有儀揚懿軌於中闈表柔明於内則恵流宸禁
芳靄椒塗慕辭輦之智𢎞逮下之德宜極寵數以彰徽
猷必能重正閫儀助修隂教無愧於女史之誡國風之
詩王氏可淑妃劉氏可賢妃仍並令所司擇日備禮册
命主者施行(開成五年二/月二十一日)
　　　吳氏等封昭儀制
吳氏可封昭儀張氏可封媫妤晁氏梁氏並可封美人
羅氏史氏並可封才人錢氏可封長城郡夫人曹氏可
封武威郡夫人勅位亞長秋毗於内理必資懿範方被
寵章吳氏等佩服禮經周旋法度有柔婉之行既表於
天資有㳟儉之儀可施於嬪則慕班氏之辭輦偉馮媛
之當熊思在進賢義髙前史是用列於紫殿冠彼後宫
俾洽彤管之榮式俟金環之慶可依前件(㑹昌六年五/月二十三日)
　　　王氏為才人制
勅王氏性禀恵和行推柔順自備宫闈之選頗彰令淑
之才組紃獻繭館之功圖史服椒庭之訓既嘉懿範爰
錫寵章宜修九御之教以正三星之位可才人
　
　
　
　
　
　
　
　
　
　
　
　
　
　
　唐大詔令集巻二十五
欽定四庫全書
　唐大詔令集巻二十六
　　　　　　　　　　　　宋　宋敏求　編
　　　追諡
　　　　皇太子諡孝敬皇帝詔
　　　　寜王諡讓皇帝詔
　　　　端德太子諡奉天皇帝詔
　　　　齊王諡承天皇帝制
　　　册諡文
　　　　册諡孝敬皇帝文
　　　　册諡殤皇帝文
　　　　册諡讓皇帝文
　　　　册諡恭皇后文
　　　　册諡承天皇帝文
　　　哀册文
　　　　孝敬皇帝哀册文
　　　　哀皇后哀册文
　　　　讓皇帝哀册文
　　　　恭皇后哀册文
　　　　奉天皇帝哀册文
　　　　承天皇帝哀册文
　　　　承天皇后哀册文
　　追諡
　　　皇太子諡孝敬皇帝詔
朕肅承鴻緒無忘馭朽之懐䖍奉聖謨每切臨深之懼
幸穹昊垂祐宗社降靈公卿盡協贊之謨黎庶遂懷生
之望故得乾坤交泰日月休徴垂衣而晏九瀛端拱而
家六合方將迴鑾峒岫體髙尚於軒皇脱屣汾川追逸
軌於伊后成功勿處思遵象帝之規守器斯𫝊用申知
子之授皇太子𢎞生知誕質惟幾毓性肅敬著於三朝
仁孝聞於四海若使負荷宗廟寧濟邦家必能永保昌
圖克延景厯豈謂遽嬰霧露遂至彌留顧惟輝掌之珍
特切鍾心之念庶其痊復以禪鴻名及腠理㣲和將遜
於位而𢎞天資仁厚孝心純確既承朕命掩欷不言因
兹感結舊疾増甚億兆攸係方崇下武之基五福無臻
俄遷上賔之駕天性之重追懷哽咽宜申往命加以尊
名夫諡者行之跡也號者事之表也慈恵親愛曰孝死
不忘君曰敬可諡為孝敬皇帝仍遵故典式備徽章布
告遐邇使知朕意(上元二/年四月)
　　　寧王諡讓皇帝制
勅能以位讓為吳太伯存則用成其節殁則當表其名
非常之稱旌德斯在故太尉寧王憲誕含粹靈允膺大
雅孝悌之至本乎中誠仁和之深非因外奬率由禮度
雅尚文儒謙以自牧樂於為善比兩獻而有光與二南
而合德自出臨方鎮入配台階逾勵忠勤益聞周慎實
謂永為藩屏以輔邦家曽不憗遺奄焉亡殁友于之痛
震動良深惟王朕之元昆合昇主嗣以朕奉先朝之睿
畧定社稷之阽危推而不居請予主鬯又承慈㫖焉敢
固違不然者則宸極之尊豈歸於薄德茂行若此易名
是憑自非大號孰副休烈按諡法推功尚德曰讓德性
寛柔曰讓敬追諡曰讓皇帝宜令所司備禮册命(開元/二十)
(九年十/一月)
　　　靖德太子諡奉天皇帝制
門下聖人立號天下至公膺其美者必歸有德有其德
者或無其位茍徽烈可紀則追崇之典行焉况義貫因
心禮優加等稽夫往䇿抑有前聞盛業鴻猷久不可替
故靖德太子琮慶鍾霄極親則朕兄性與天通行髙時
望宣慈恵和聰明睿哲四科兼綜一以貫之而福壽不
遐既隨徃運𬗟惟友愛實軫予心朕昔踐儲宫顧誠非
次於君父之命所不敢違以少長而言豈忘其序每思
懇讓竟莫獲從遽順聖慈守兹寳位安可不申夙志有
闕推恩宜加尊異之名載茂哀榮之典敬用追諡曰奉
天皇帝妃竇氏曰恭應皇后宜委有司即擇日册命更
以禮葬仍令右僕射冕充使監䕶少府監竇履信為副
主者施行(九年建/寅月)
　　　齊王諡承天皇帝制
勅藩屏之諡古無鴻名先朝親親則有殊禮自我立制
垂萬代法嗣位以長天睠在予崇德報功固當升號况
時逢多難首建大册進昌言以啟聖聰告成命以開皇
運易名之儀特異常典故齊王倓承天祚之慶保鴻名
之光降志尊賢髙才好學藝文博洽智畧宏通斷必知
来謀皆先事識無不達理至逾精廼者㓂盜横流鑾輿
南幸先聖以宸扆之戀將侍君親惟王以宗廟之重誓
寜家國克叶朕志載符天時立辨羣議之非同獻五原
之計中興之盛實藉竒功景命不融早從厚穸天倫之
愛震痛良深流涕追封胙於東海頃加表飾未極哀榮
夫以叅舊邦再造之勲成天下一家之業而存未峻其
等歿未尊其稱非所以旌徽烈明至公也朕以𦕈身纘
膺大寳不及讓王之禮莫申太弟之嗣所懷靡從追想
逾切非常之命寵錫攸宜敬用追諡曰承天皇帝與興
信公主故第十四女張氏㝠婚諡曰恭順皇后有司准
式即擇日冊命加以禮𦵏(大厯三年/五月七日)
　　册諡文
　　　册諡孝敬皇帝文
維上元二年八月五日皇帝若曰於戲咨夫御圖籙者
至聖荷提衡之業承宗廟者元良膺受命之期渺㝷千
古之外縱觀百王之表成功不處髙讓之躅惟崇在賢
斯授則哲之風逾逺睠彼勲華鼎祚𫝊於有德洎夫湯
武寳歴歸於孟侯揖前載之宏模成後王之茂範者也
炎精失馭巨猾挺突普天䧟塗炭之危萬姓遭豺狼之
毒我髙祖神堯皇帝應天御物撥亂反正斬白蛇而定
天下誓蒼兕而㑹諸侯底綏萬邦乂寜六合太宗文武
聖皇帝循機綂極出震開階煉彩石而補乾綱拯横流
而恢地絡逺穆近肅時清頌平朕式纘昌基欽承睿緒
幸憑累聖之福髙居兆人之上靈符叶贊天命允集是
以昭報先功鏤玉於升中之觀聿崇嚴配禋珪於布政
之宫俗阜歳豐化淳刑措幽明以之郊社夷夏由其乂
安馭朽逾兢寢繩多愧嘗以人之所寳者位雖處位以
思冲心之所存者道希察道而求逸是以載想褰裳虚
襟脱屣凝神不滓宣遊汾水之陽滌慮無為訪道襄城
之野咨爾故皇太子𢎞克岐克嶷有德有行事親以孝
愛敬極於寢門奉上以忠恭慎形於馳道孝慈不犯恵
以及人載隆三善之規無俟八繁之誡發揮絃誦遜業
之道彌光黼藻温文承祧之望攸重撫軍監國大闡良
圖百揆萬幾佇令居攝庻幾乾坤交泰主鬯之業方新
日月重光繼照之明斯逺頃炎象戒節屬爾沈疴實冀
惟痊釋予重負恩因疾降告以斯懷爾忠懇特深孝情
天至聞言哽咽感絶移時因此彌留奄然長逝伊川可
望泣笙駕之無追瑶嶺難躋痛琴風之永絶循環念往
震悼良深然事欲必行禮雖崇而徒設徳惟可尚身已
謝而宜尊加以尊名允符心許是用諡爾為孝敬皇帝
式昭典册俾夫位光一德叶帝載於將来名叅四大播
芳聲於奕􁨡爾惟明靈若存享兹寳命嗚呼哀哉
　　　册諡殤皇帝文
維開元二年嵗次甲寅八月(缺/)辰朔日皇帝若曰於戲
咨爾襄王象月降靈自天生派弱不好弄長而勤書衣
冠待明有清河之畏慎狗馬不玩得淮南之恭儉徃以
中宗晏駕嗣位登皇制於㓙逆是膺虛器懼深禍亂躬
為掃除推位太皇誠靖懇到至公克遂雅懷惟虚宜其受
兹多福享彼遐齡而腠理俄纒膏肓不救感念親懿用
隠悼於厥心夫避德與能𫝊聖永祚承萬方之大福在
三讓之髙節周之太伯王則有焉豈可禮均藩臣名齊
列國等昌邑之厭毒同營陽之淪棄者哉是用超於舊
典享以榮號逺推仁慈之心特傷短折之壽可諡為殤
皇帝仍遣某乙持節授册宜膺寵靈式慰泉壤嗚呼哀
哉
　　　册諡讓皇帝文
維開元二十九年歳次辛巳十一月戊申朔二十五日
壬申皇帝若曰於戲古者崇德考行猶謙大名餙終追
逺亦膺徽册况乃元昆之戚天倫之重豈循恒典者哉
咨爾故太尉寜王憲純粹秉靈冲和成量孝友之性發
乎天然仁義之道彰乎日用加以好學不倦樂善有聞
休問揚於間平清猷光於魯衛實謂儀刑邦國保乂藩
維景命不融奄從薨逝興言震慟哀疚纒懷惟王地居
元子合膺主鬯昔朕上禀先訓克清羣兇遂固守撝謙
懇讓儲副然則深仁厚德茂行巳表於生前壹恵尊名
盛禮寜忘於殁後是用諡王為讓皇帝今遣使尚書左
丞裴耀卿副使太常卿韋韜等持節禮册因心之感備
物飾情瞻典䇿而哀深想棣華而望絶所冀幽穸嘉兹
寵榮嗚呼哀哉
　　　册諡恭皇后文
維開元二十九年歳次辛巳十一月戊申朔二十五日
壬申皇帝若曰於戲尊名備禮所以悲友于也因親襲
號所以申悼往也讓皇帝故妃元氏門承華烈代襲清
猷柔範夙著徽音允穆自伉儷天人能修壼訓克茂詩
箴之教載修圖史之文豈謂福善無徴遽先殂逝天倫
有感追悼兼懷福貴從尊事資餙贈有行梁苑早膺藩
邸之榮將祔壽原允叶椒房之位是用册妃為恭皇后
今遣使尚書左丞相裴耀卿副使韋韜持節禮册章服
式陳典章攸備永惟神格嘉是哀榮
　　　册諡承天皇帝文　　　　　　　常衮
維大歴四年歳次巳酉五月甲辰朔十二日乙卯皇帝
遣使某官某乙持節册命曰於戲稽於古典考於諡法
戚藩升號禮或闕文爰自先朝特追尊號葢以長而教
順豈私親而立制合之殊禮允屬元勲天下至公不可
廢也爾故齊王某慶禀霄極氣陶元和孝彰純行忠表
令德學師申穆文友徐陳答東平之詔尤推達禮辨南
陽之牘可謂知㣲靜而有謀敏亦能斷徃以王室多故
翠華西廵𬗟懷家邦首建大義上戴君父詔開中興㑹
五原之兵車復四海之疆宇懋此偉烈屈於流運愛深
同氣痛結中腸頃雖褒揚猶未僉允言念經啟之功載
加飾終之數爰革舊典追崇大名是用册王曰承天皇
帝改置園邑從饗清廟贈以黄屋左纛龍斾九旒必備
王者之儀用極送哀之禮庶榮厚穸有愴於懷嗚呼明
靈尚服休命
　　哀册文
　　　孝敬皇帝哀册文　　　　　　　薛元超
維上元二年夏四月己亥皇太子𢎞薨於合璧宫之綺
雲殿年二十四五月戊申詔追號諡為孝敬皇帝八月
庚寅將遷葬於恭陵有司奏哀册文曰嗚呼赫矣皇綂昭
哉帝謩光膺寳厯大啟瑶圖昌原𬗟鏡隤阯不渝欽惟
妙質誕靈居震若木資芳咸池毓潤韶襟日湛英姿岳
峻裕玉摛華鋪金協韻肇外作翰爰歸養德衢室成規
軒庭禀則聖敬斯踐温文匪忒傍照四方下貞四國䖍
誠問寢嗚謙齒胄洞淹儒城横披禮囿璧流揚彩環林
搴秀飛遁来儀鴻生入授率性謂道収縱自天明踰視
牘文冠題鞭裁山聳仞締席開延絶簡時繹精義咸甄
豪飛紫露言控曬泉務殷監撫寄深社稷鮑爼不陳龍
雋在側聰達有裕愉婉兼極瑜珮増輝金華動色乾慈
衍渥廼眷儲皇惟天下之重器將釋負於巖廊竭因心
之孝辭受終之禮蹐厚載以兢魂跼層穹而擥涕沖旨
但聞逾懇神鑒曽不留少㣲告謝大漸無瘳方劭尊師
之業奄從賔帝之遊嗚呼哀哉大象潛運灰飛緹幕經
霜霣兮文梓寒髙飈起兮仙桂落未戢歸巢之燕空對
栖闗之鶴嗚呼哀哉玉靈獻兆蜃隧合隂拖儀旌之委
鬱翊羽騎之森沉轢湯渠而迴鶩指豪改以遥臨楚挽驚
而疑斷悲笳咽而復㝷蕭索動風雲之氣蒼茫感天地
之心嗚呼哀哉流日黯以西傾奔川淼而東度地擬橋
山之曲(闕/)如(闕/)陌之路攀宇宙而無追仰容顔以纒慕
嗚呼哀哉瀛區有變天柱終飛懷蒼梧而日逺望白雲
而不歸沉沉隴樹漠漠泉闈竭五音而載筆藹千祀而
騰徽嗚呼哀哉
　　　哀皇后册文　　　　　　　　宋温璩
維開元六年歳次戊午五月甲午朔三日丙申哀皇后
裴氏梓宫啟自先殯將遷祔於恭陵之山塋禮也皇上
御寰區而翼翼纘洪緒而親親感上仙於周副痛未從
於虞嬪攀鶴駕於終古贈鑾輅而増新時無逺而推吉
物有容而必陳纂芳伸思徴幽寄神載揚清懿之烈爰
屬有司之臣其詞曰月麗雲昇靈叶爽馮􁛓　鄉茂族
晉邑丕承土厚河廣祥發慶膺公侯必復紱冕攸興良
精兌象室家化國昌胄延和榮門誕德淑問不巳柔順
允塞素里揚英清閨仰則一人元良萬邦大本天作之
合興能烈壼家本楙於漢封地先歸於晉衮主饋旌善
賀酒騰歡承暉養德奉景訪安揺金羽之頻頻結環珮
之珊珊賁日月之光色妙靈象而無端於是含章握文
因此敬㣲慎獨崇法服於翬組接懿筐於蠶簇覲皇英
而上親祗霄燭而下睦庶無違於信順期有馮於福靈
忽虧光於輪月奄落彩於前星爽仁壽於偕老遘天禍
而期丁瞻神宇之惟漠感靈衣之靡形驚迴風於虛殿
宿衆鳥於空庭顧長御以擥涕甘自殉於山扃制立時
而遽終情循節而恒苦草驕春而繞砌蟲吟秋而入戸
限百刻之不延調六脈其誰補嗚呼哀哉徂謝𬗟其永
久氣節浸以流換感窀穸之幽偏軫皇情以悽歎稽舊
章之典禮崇新命之綸煥齊天地而德合綜神靈而道
貫嗚呼哀哉日吉兮辰良玉珮兮金章命騏校以進駕
翊龍輈而上驤代靈靴於河鼓建叅旗於太常號宫女
之噭噭遣使臣之皇皇騰魚軒兮背北渚亂鳯管兮越
南岡當赫㬢之畏日如徒靡之秋光望曽城而不返遵
厚夜而何長嗚呼哀哉神理惟昧萬物同宅人生有終
駟馬過隙訊虞妃於前古聞嬪帝於在昔感伊洛之山
川懷靈仙之影迹彼銷形於天壤云誰同兮金石惟彤
管之芳輝與青史而無斁嗚呼哀哉
　　　讓皇帝哀册文　　　　　　　徐安貞
維開元二十九年歳次辛巳十一月戊申朔二十四日
辛未寜王薨於西京之邸第旋殯於正寢之西階翌日
有制册王為讓皇帝葢景龍嵗先帝即位王嫡長將立
為皇太子讓大功於我皇洎薨落讓存有追崇之義粤
若天寳元年夏五月乙巳朔十七日庚申將遷座於恵
陵禮也龜䇿先逺龍輴此時嗚呼哀哉皇帝遣金紫光
祿大夫守尚書左僕射攝太尉上柱國許平縣開國侯
耀卿奉宵載奠祖筵以申天倫之慽也乃命詞臣序之
典册其詞曰昔真人之述作表髙節於讓王太伯聞乎有
周皇昆昭於聖唐古徃今来身退業昌沒而不朽揚乎
耿光𤣥祖錫慶重熙累盛兹冢嗣之謙德迨遺靈而受
命童孺之辰初王壽春開國方大進封於蔡以委親賢是
兼中外奄有於宋復遷於寜正疇庸於地理配明德於
天星或建符節言歸闕廷既睦天愛承歡帝樂東扈温
泉西侍平樂風雅屬和論思辨博晨超北上謁紫殿於
蓬莱夕息南歸對瓊樓於花蕚莫匪恩遇周爰咨度坐
而論道實惟三公登太尉兼儀同拜司徒命司空儀刑
作孚宣和國風稽以前事𬗟懷逝者五王同日曜大君
之一龍萬國来朝無梁王之駟馬讓則有之崇名可追
踰周盟之禮㑹七月之期太史造時遣奠於兹自藩王
之邸第建天子之旌旗度春明而春盡下長樂而長辭
經灞川與渭川慘容衛兮遲遲當苑門之宫觀使吾君
兮望思嗚呼哀哉髙寢林間隂堂晝閒代謝今昔神之
往還列昭穆兮斯在奉忠孝於橋山嗚呼哀哉
　　　恭皇后哀册文
維開元二十八年歳次庚辰月朔日寜王妃元氏薨於
西京之第旋窆於某塋天未忘也相次徂落其明歳十
一月二十四日王薨在殯制册為讓皇帝且有後命追
諡妃為恭皇后葢以王有讓統之實而妃有恭德之美
所以考其行追崇皆聖人天倫篤愛有光於古先者也粤
天寳元年五月乙巳朔十七日庚申將遷祔於恵陵王
薨及𦵏凡為七月天子之禮也乃命侍臣叙以册書其
詞曰皇矣有熊處乎𤣥宫衣冠所在祉𦙍無窮以武而
興復於上中以文始大元氣比崇禮侔周恪慶漸柔風
展我邦媛倫昭有融至靜委和如天克令莫莫中谷夭
夭作詠黄繶導容素沙増映鑒圖閲史隂儀壼政帝寵
元昆妃承累命降家人之禮擬隂安之盛(漢書文紀隂/安侯髙帝)
鵲橋行化人倫以正或幾望於終古故守冲而益敬祥
開夢兆服媚蘭蓀女延湯邑男受推恩縁車齊軫彩㦸
盈門各禀柔訓常貽話言天授戩穀無非(闕/)　歸賵事
凶毁臺(闕/)團月忽蝕朝雲亦霽綵滅(闕/)韶陽収華邸第
嗚呼哀哉魯宫未考津門遽哀帝以讓而追諡后從夫
而永陪翬揄暫舉璋瓚誰開用小君之備物怨吾王之
不来嗚呼哀哉娥輪半上唇輅將移追雙旐兮遲遲巻
六衣兮披披青門一别兮不駐素滻既濟兮相隨入松
柏顧逺兮參差司馬門兮壘壘㳟后墳兮在斯嗚呼哀
哉
　　　奉天皇帝哀册文　　　　　　　王縉
維元年建寅月二十六日故靖德太子諡曰奉天皇帝
妃竇氏諡曰㳟應皇后啟自細栁將遷座於新豊望黄
山而入上苑過紫極而出天門傍臨鳯闕雙引龍輼乃
詔左僕射冕祖饋於行宫禮也今上孝悌通於神明追
崇徽諡用達皇情陟岡目送避殿涕盈爰命述者以振
休聲其詞曰昔在髙祖文思武德龍戰必勝海飛爭息
威加八荒奄有萬國累業繼聖惟天是則昌運斯應睿
哲乃生爰自弱嵗有如老成秤象知小測日言輕率
爾之對畧而不行問安内䜿豈獨重明深居邸第亦稱
惟城禮樂不執藝或可遊聨行魯衛虛佇應劉雁鶩非
好神仙不求為善自樂俾躬處休行成於内聲聞於外
性實匪驕迹能用晦朝野多歡兄弟髙㑹上客曵裾閒
園飛葢仁者當夀天道何昧小山未傾盤石忽碎鳴呼
哀哉天慈罔極寵命猶新前星告位少海遷神黄公誰
客音容自春空悲天牒獨有芳塵正位乎内進賢(闕/)
肅肅令妃幽公之子家自漢室代為戚里百兩比肩四
教盈耳不藝珩珮能循沼沚𫝊訓公宫留箴女史旋稱
未亡身誓之死柔質冺焉徽音不巳嗚呼哀哉帝念元
昆人無間言不及讓國於是追尊惟儲出震惟儷居坤
備陳服御更起陵園来九重兮復去動萬乗兮還靜挽
凄楚而凝哀駕迤遲而轉影别青門之早春背素滻之
斜景路巳窮於咫尺時不延於俄頃嗚呼哀哉神輝永
戢軒曜長零穸塏椒閫泉戸彤庭開夀宫兮寂寂虛玉
座兮冥冥賔上帝於窅𦕈陪五后之明靈海為田兮岸
為谷德不朽兮惟馨嗚呼哀哉
　　　承天皇帝哀册文　　　　　　　常衮
維大歴三年歳在戊申四月丁未朔六日壬子故齊王
諡曰承天皇帝興信公主季女諡曰㳟順皇后初天寳
十五載㑹有國難王首建大義扈先帝於朔陲以其年
八月薨於行在某年某月追封齊王今上親親念切册
贈大號以大厯三年六月遷座於咸陽銀棨𫝊曙金根
在馭出仙禁兮逶迤泊横橋兮西去乃詔禮儀使工部
尚書祖奠於行宫禮也聖慈友愛痛結天倫爰命作册
授之儒臣其詞曰天祚我唐帝系其昌鴻明皇皇子孫
保光長發其祥倬生賢王英華外揚五色含章聰敏明
粹孝友純至文麗春華神清顥氣所全者德不有其貴
昔在開元錫羡其蕃儲后愛子天皇弄孫勝衣走拜即
啟東藩山委慶賚雲翔渥恩紫殿丹臺兮相屬臨洞音
窅兮沉沉聫日元以金友煒芳蕚於瑶林甲觀宴兮承
顔數寢門侍兮鍾愛深既閑詳於占對亦自守於冲退
忘外事之嬰拂服前言之箴誨謂歡娛之末更何艱否
之相㑹雲雷遘屯闗洛揚塵乗輿南幸定議北廵上戴
君父協於天人中興之業實頼經綸如何上𤣥不假之
年丹誤金鼎樽空玳筵軫於震慟澤漏重泉東負蒼海
錫其土田顧謀始之言博謂飾終之恩薄崇章大號自
我天作錫梁國之旌旗用魯侯之禮樂備物宫庭巍巍
寵靈寳符玉牒照曜青塋仙駕帝儀上升紫㝠邦媛之
妹婦道不踰遽辭金屋乆門珠襦錫以象服合於鮒隅
嗚呼哀哉出國門兮蒼山轉辭白日兮長安逺驚飈落
於桂宫零落沾於蘭坂建翠鳯兮葳㽔瞻落烏兮遲遲
夀宫閉兮與天畢玉塵深兮無曉時嬪嬙儼兮侍新寢
鳬雁遊兮非故池戢神輝之杳靄結吾君之眷思唯鴻
勲之不冺𣺌然終古兮同斯
　　　　承天皇后哀册文　　　　　　　　楊炎
維大歴三年歳次戊申四月丁未朔六日壬子故齊王
諡曰承天皇帝妃張氏諡曰㳟順皇后天寳末賊臣搆
難王從二聖南幸成都自以武功定䇿禁中扈先帝於
靈武以是年八月薨於行在今上録功追逺詔諡鴻名
以大歴三年六月遷座於咸陽禮也雲幡宿懸天鷄切
響建翠鳳以雙引度蒼龍而長往皇帝慟極天倫齊於
閒館望桂嶼之蕭颯撫蘭臺之傷斷爰詔近臣遺音是
纂其詞曰皇圖氛氲麗於天文本支百代聫華千載維
王斯㑹其祥則大祖武之烈宗文之配令德純粹温㳟慈愛
和必有節動而無悔持盈以中明道若昧金玉是式鼓
鍾於外伊昔慶衍維黄握圖天孫載弄甲觀晨趨善問
居講嚴師服儒瓊林秋實寳藻晴敷皇用錫土苴茅剖
符大邦之翰滄海之隅遥分朱邸近植青梧愛鍾嘉恵寵
被宸渥從侍寢門觀風大學禮聞齒讓聴辨聲樂厯運中
否鯨災搆昏帝從避狄聖有昌言王叶羣議天廻乗轅
適於硭碭之野進於閶闔之門雲趨河北電掃中原方
從廟告言守藩垣忽川逝於東海怨夜長於西園鳴呼
哀哉志操見於素履勲名流於天壤成宗禋之有聖悲
歡愛之易喪獨精聚而魂遊奉君親以長徃展我邦媛
德容可仰魯館而家齊風是長翟拜三月軿歸百兩豈
鳯吹以有歸而虹銷之無像嗚呼哀哉帝念伊始晬容
生憂傷桂色之幽蠧望山河之林丘觧劍龍而追慟燭
鴻徽以㝠搜駕之輅旗服以冕裘儼千官於天衢將合
祔而從周嗚呼哀哉笳鼔宵陳河山曉發地缺北兮聲
逺天空南兮影没入幽隧之穹林伏盤原之宫闕嗚呼
哀哉考至公與至性見為子兮為臣臨難不忘其社稷
感時致思其君親短而非病逝豈同塵惟芳名與盛德
可觀法以求仁嗚呼哀哉
　
　
　
　
　
　
　
　
　
　
　
　
　
　
　唐大詔令集巻二十六
欽定四庫全書
　唐大詔令集巻二十七
　　　　　　　　　　　　宋　宋敏求　編
　　皇太子
　　　立太子
　　　　立秦王為皇太子詔
　　　　立中山王為皇太子詔
　　　　立晉王為皇太子詔
　　　　立代王為皇太子詔
　　　　立平王為皇太子詔
　　　　立郢王為皇太子詔
　　　　立忠王為皇太子詔
　　　　立宣王為皇太子詔
　　　　立廣陵郡王為皇太子詔
　　　　立鄧王為皇太子詔
　　　　立遂王為皇太子詔
　　　　立景王為皇太子詔
　　　　立魯王為皇太子詔
　　　　立陳王為皇太子詔
　　　　立德王為皇太子詔
　　立太子
　　　立秦王為皇太子詔
儲貳之重式固宗祧一人元良以貞萬國天册上將太
尉尚書令陕東道大行臺尚書令益州道行臺尚書令
雍州牧蒲州都督領十二衛大將軍中書令上柱國秦
王某氣質冲逺風猷韶茂宏圖昔著美業日隆孝惟德
本周於百行仁惟任重以安萬物王迹初基經營締搆
戡剪多難征討不庭嘉謀獨舉長筭必尅敷政大邦宣
風區奥功髙四履道邁二南任總機衡庶績惟允職兼
内外彛倫載穆遐邇屬意朝野具瞻冝承鼎業允膺守
器可立為皇太子所司具禮以時册命(武德九/年六月)
　　　立中山王為皇太子詔
尚書奏議以為少陽作貳元良治本䖍奉宗祧式固邦
家中山王承乾地居嫡長天姿岐嶷仁孝純深業履韶
茂早聞叡哲㓜觀詩禮允兹守器育養春宫朕欽承景
業嗣膺寳圖憲則前王思隆正緒宜依衆議以答僉望
可立承乾為皇太子(武德九/年十月)
　　　立晉王為皇太子詔
昔者哲王受圖上聖垂範建儲貳以奉宗廟總監撫以
寜邦國既議在於至公亦事兼於權道以賢而立則王
季興周以貴而升則明帝定漢詳諸方册豈不然乎并
州都督右武侯大將軍晉王治地居茂親才惟明德至
性仁孝淑質和惠夙著夢日之祥早流樂善之譽好禮
無倦强學不怠今承華虛位率土繫心疇咨文武咸所
推戴古人云知子莫若父知臣莫若君朕謂此子實允
衆望可以則天作貳可以守器承祧永固百世以貞萬
國可立為皇太子所司備禮册命(貞觀十七/年四月)
　　　立代王為皇太子詔
洊雷揚祉承祧之道爰著重離闡曜守器之方斯存故
能撫寜軍國永保邦家詳覽瑶圖𬗟瞻遐册繼業垂統
咸率兹典代王𢎞道居嫡𦙍天縱英姿器質冲華神鑒
昭逺㳟謙表志仁孝居心夙彰睿哲之風早通詩書之
業朕以虛薄方啟無疆之祚永𫝊不朽之基取則前王
思隆正緒宜升上嗣養德東宫可立為皇太子仍令所
司擇日備禮册命(永徽七/年正月)
　　　立平王為皇太子詔
舜去四凶而功格天地武有七德而戡定黎元故知有
大勲者受神明之福仗髙義者為匕鬯之主朕㳟臨寳
位亭育寰區以萬物之心為心以兆人之命為命惟承
繼之道咸以冢嫡居尊而無私之懷必推功業為首然
後可保安社稷永奉宗祧第三子平王隆基孝而克忠
義而能勇比以朕居藩邸䖍守國彞貴戚中人都無引
接羣邪害正兇黨實繁利口巧言讒説罔極韋溫延秀
朋黨競起晉卿楚客交搆其間潛結回邪排擠端善潛
貯兵甲將害朕躬隆基宻聞其期先難奮發挺身鞠旅
衆應如歸呼吸之間兇渠殄滅安七廟於幾墜濟羣生
於將隕方舜之功過四比武之德逾七靈祗望在昆弟
樂推一人元良萬邦以定為君副者非此而誰立為皇
太子有司擇日備儀注册命(唐隆元/年六月)
　　　立郢王為皇太子詔
樹之后王所以輯寜黎獻承之儲副所以安固宗祧故
能崇四術之科為萬國之本長㓜君臣之序齒胄知歸
温文㳟敬之風羣生攸屬古之制也其在兹乎郢王嗣
讓聰睿夙成端莊特秀三雍禮樂必也生知五官詞藻
居然暗合體道為器非假於學問資靈受德自符於神
解夏絃春誦地義天經立人之道既彰為子之誠益著
今升平在運中外咸寜將有事於元良固不踰於三善
宜光近日之敏俾冠前星之耀宜以来年正月四日備
禮册為皇太子所司准此(開元二年十/二月十七日)
　　　立忠王為皇太子詔　　　　　　孫逖
門下大寳曰位實在乎丕承萬邦以貞必建於明兩朕
嗣守鴻業祗嚴永圖㳟惟匕鬯之主豈捨人神之望開
府儀同三司兼單于大都䕶河北河東行軍元帥朔方
節度使兼闗内度支營田鹽池押諸藩部落等大使上
柱國忠王璵天假聰明生知仁孝君親一致孝悌三成
温文之德合於古訓敬爱之風聞於天下嘗亦視其所
以察其所安考言有章詢事皆中知子者父允叶於元
良以長則順且符於舊典宜膺擇嗣之舉俾受升儲之
命可立為皇太子仍取来月内擇日册命所司准此(開/元)
(四年十月/十四日)
　　　立宣王為皇太子詔
主器者莫若長子繼明者必建儲貳既巳𫝊重亦以崇
本則君親之大義帝王之𢎞範無先於此矣朕以眇身
纘承丕緒夕惕祗畏惟懷永圖承八葉之耿光居四海
而稱大則匕鬯之主粢盛之重樹元貴嫡有邦之先宣
王誦生知古訓既賢且長聰敏明博孝順㳟友不自滿
假率由憲章慶發髙禖兆由甲觀為子之道惟父能知
審觀其志宜承大統固能總戎監撫載乎鼎實不絶馳
道謙敬益崇問安必自於因心立學因知其讓齒昇兹
上嗣庶貞萬國可立為皇太子宜令所司擇日備禮册
命(建中元/年正月)
　　　立廣陵郡王為皇太子詔　　　　鄭絪
萬國之本屬在元良主器之重歸於長子所以固社稷
正邦統古之制也廣陵郡王淳孝友莊敬慈仁忠恕博
厚以容物寛明而愛人祗服訓辭文皆合雅講求典禮
學必承師居有令聞動無違德朕獲纘丕緒祗若大猷
惟懷永圖用建儲貳以承宗廟以奉粢盛爰舉舊章仍
俾茂典宜册為皇太子改名純仍令有司擇日備禮册
命(貞元二十/一年二月)
　　　立鄧王為皇太子詔
門下朕聞君天下者纘承統業何嘗不樹儲建貳安固
邦家况長子有主器之義元良貞立國之本上以嚴宗
社之重下以順恒久之宜歴考前載率由斯道鄧王寜
性與忠敬生知孝友秉寛洪之度體慈愛之心學師訓
謩詞尚經雅動皆中禮慮不違仁稽以舊章允膺上嗣
朕獲纘丕緒夙夜䖍㳟常懼神明未歆政理多闕曠兹
茂典亟渉嵗時今属方内甫寜品物咸遂覽皇王之制
詢卿士之謀時瞻大猷莫此為甚是用授之匕鬯位以
青宫欽為永圖俾奉休命宜册為皇太子令有司擇日
備禮册命主者施行(元和四/年四月)
　　　立遂王為皇太子詔
門下承廟祧之尊固邦國之本重其緒業貞以元良斯
今古之通制也乃者春宫曠位巳渉歳時祼獻闕主鬯
之儀膠庠虛齒學之道其何以懐寜方夏彰示教源稽
諸往册用舉彞典遂王宥孝敬忠肅寛明惠和遵保傅
之言佩經訓之㫖友于兄弟睦于宗親博愛而恕巳以
誠慎行而飭躬以禮載觀所履克慎厥謀宜升儲闈以
對休命朕祗若成憲惟懐永圖法三王垂統之規紹十
聖重光之烈致嚴禋配俾奉粢盛式昭上嗣之榮庶叶
明離之吉宜册為皇太子改名恒仍令有司擇日備禮
册命主者施行(元和七/年十月)
　　　立景王為皇太子詔
門下朕聞王者敬承廟祧欽若天命必建元子用寜邦
家所以光叶繼明嚴當主鬯朕纂承聖緒寅奉丕圖惟
懷國本之安爰在皇儲之重而青宫久曠望苑未開則
何以表式元良昭宣鴻業稽於往册用舉彞章長男景
王湛孝愛㳟和忠敬誠懿慈恵特禀寛仁夙彰言通典
謨動合儀矩睦友宗屬遵承𫝊道克修令聞日茂佳猷
宜踐儲闈以承休命君尊父嚴毎推乾道聞詩學禮用
首人倫嘉翼翼於誠心覩蒸蒸於孝敬古稱知子無讓
前修俾奉粢盛式昭元嗣宜册為皇太子有司擇日備
禮册命主者施行(長慶二年十/二月七日)
　　　立魯王為皇太子詔
禮重承祧義承繼體思崇守器必務建儲王者所以固
大本而貞萬國也魯王允温仁寛明聰敏孝愛動若至
性居無放心樂善承顔曠度容衆㳟勤詩書之教率由
忠厚之風懿兹猷徽光我𦙍嗣朕纂承寳位丕寜永圖
欽若典章用建儲貳爰俾主鬯以率問安統正龍樓之
榮昭宣甲觀之兆宜膺荗典允屬元良宜册為皇太子
宜令所司擇日備禮册命(太和七/年八月)
　　　立陳王為皇太子詔
門下古昔哲王之有天下也何嘗不正國本而承天序
建儲貳而主重器朕以寡昧祗荷丕圖䖍㳟寅畏思固
洪業慎擇令懿曠於旬時而卿士獻謀龜筮告吉以為
少陽虚位願舉盛儀列聖垂休俾合予志選賢而立式
表無私敬宗皇帝第六男陳王成美天假忠孝日新道
德温文合雅謙敬保和裕端明之體度尚詩書之訓辭
言皆中禮行不違仁是以順考舊章欽若成命授之匕
鬯以奉粢盛宜回朱邸之榮俾踐青宫之重可立為皇
太子宜令所司擇日備禮册命(開成四年十/月十四日)
　　　立德王為皇太子詔
我國家尚法夏殷逺遵漢魏爰設儲貳式固宗祧既明
兩而作離在立嫡而惟長矧兹冲𦕈獲嗣丕基將𢎞永
圖宜舉令典德王佑朕之元子孝敬日躋早茂温文克
將岐嶷屬者朝廷多故兵革尚興懷柔方務於舞干典
禮未行於主器而羣臣獻議百辟上言請建元良至於
三四以奉祖宗之教必在前星係億兆之心宜崇嗣體
由是考彼史册詢於蓍龜厥惟舊章乃建嘉命爾其嚴
奉師傅敬慎威儀必使流慶萬邦垂芳三善禀教諭之
道作圖牒之祥勿怠令猷克光帝載服我明訓永孚於
休可册為皇太子仍改名裕令所司擇日備禮册命(乾/寜)
(四年/正月)
　
　
　
　唐大詔令集巻二十七
欽定四庫全書
　唐大詔令集巻二十八
　　　　　　　　　　　　宋　宋敏求　編
　　皇太子
　　　册文
　　　　册晉王為皇太子
　　　　册代王為皇太子
　　　　册平王為皇太子
　　　　册郢王為皇太子
　　　　册忠王為皇太子
　　　　册成王為皇太子
　　　　册雍王為皇太子
　　　　册廣陵郡王為皇太子
　　　　册鄧王為皇太子
　　　　册遂王為皇太子
　　　　册景王為皇太子
　　　　册魯王為皇太子
　　　　册德王為皇太子
　　册文
　　　册晉王為皇太子文
維貞觀十七年歳次甲辰四月某朔日於戲惟爾并州
都督右武侯大將軍晉王治忠肅㳟懿宣慈恵和仁孝
出於自然信義備於成德禎祥夙著睿哲日新永言少
陽匕鬯是寄疇咨朝列卿士協從是用命爾為皇太子
往欽哉爾其思王道之艱難遵聖人之烱戒勤修六德
勉行三善無或舉非法度忘㳟儉而好驕奢無或理乖
彞倫逺忠良而近邪佞非履道無以彰名非任賢無以
成德爾身為善國家以安爾身為惡天下以殆睦九族
而禮庶僚懷萬邦而憂遐邇兢兢業業無怠無荒克念
爾祖宗以寜我社禝可不慎與
　　　册代王為皇太子文
維永徽七年歳次丁巳正月丙寅朔六日辛未於戲夫
明兩載象道貫三才元良表德業隆千古是以夏啟作
貳光闡髙猷姬誦升儲發揮王道詳求典册式瞻匕鬯
固本垂統允歸正緒惟爾代王𢎞猗蘭毓祉喬桂凝華
岐嶷表於天姿符瑞彰於神授器業宏逺風鑒昭朗踐
嘉義而總深仁捨㓜志而標成德爰資玉裕早振金聲
朕䖍奉靈圖肅膺丕業仰惟七廟之重思隆萬葉之慶
疇咨列辟欽若前修是用命爾為皇太子往欽哉爾其
祗奉憲章率由軌度盡謙㳟於齒胄審方俗於迎郊春
禮冬詩趨庭靡懈三善六德勗志無愆絶驕奢之心納
忠良之諌播徽猷於外宇申敬奉於中闈允睦周親務
殷堯族永隆四術式寜萬𩔖無荒無怠保我宗基可不
慎與
　　　册平王為皇太子文
維唐隆元年嵗次庚戌七月庚申朔二十日己巳皇帝若曰
天有丕命集寳位於朕躬所以奉若天道建兹元嗣其明聽
朕言咨爾平王隆基幼而聰允長而寛博有夙成之量
焉夫禮以修外樂以修内者是務於文也春夏學干戈
秋冬學羽籥者是兼於武也繫於百姓聞於天下者是
由於仁也一日三朝甞藥侍膳者是資於孝也爾有文
武仁孝之德以知父子君臣之道朕甚休之間者賊臣
搆逆窺竊神器則我有唐之祚危若綴旒爾乂寜邦家
忠衛社稷誅其㐫惡以之康濟主匕鬯者非爾而誰是
用命爾為皇太子古人有言曰爾身克正罔敢不正人
心罔中惟爾之中昭昭臨下不可不畏慎簡乃僚允廸
端士㳟儉惟德逺於憸人則萬邦以貞答揚我四聖之
鴻烈敬之哉
　　　册郢王為皇太子文
維開元三年歳次乙卯正月甲申朔四日丁亥皇帝若
曰於戲書不云乎一人元良萬邦以貞易不云乎黄離
元吉得中道也將以守監從撫主器承祧執經陳東序
之容端冕見南郊之禮本支百世宜哉福祿咨爾郢王
嗣謙忠肅㳟懿元良利貞遵在鎬之恵慈禀生譙之祥
應學能知道孝乃因心書及春卿懸推早秀言窮淑譽
逺愧生知當試象之年備成人之敏九𤣥贊命百姓與
能正位少陽欽惟大典是用命爾為皇太子其在靖恭
爾位聿修厥德詩書禮樂敦説為本父子君臣威儀罔
忒寢門問䜿必視寒暄望逺招賢用資端直使三靈合
契四海係心延我累聖之業積爾重輝之慶必敬必戒
無怠無荒往欽哉可不慎與
　　　册忠王為皇太子文
維開元二十六年歳次戊寅七月戊寅朔二日己卯皇
帝若曰於戲受天命者皇王之業大為國本者儲副之
位崇所以上承宗祧下固黎獻咨爾開府儀同三司單
于大都䕶河東河北道行軍元帥朔方軍節度大使兼
闗内度支營田鹽池押諸藩部落等使上柱國忠王璵
㓜而夙成長有宏量佩服仁義周旋禮樂忠孝極於君
親友愛聞於兄弟正以率下謙以持盈識洞於㣲知周
於物通刑政之大體負文武之殊能果於積德樂於為
善凡此數德嘗試皆能然豈矜知子之明諒曰至公之
義况復仰稽天道俯察人心立長則順天所助也議才
則賢人之望焉是用命爾為皇太子徃欽哉爾其敬膺
典䇿無忘戒慎思創業之多難知守器之為重作貞萬
國允協重明以揚列祖之耿光永貽多嗣之承式可不
慎與
　　　册成王為皇太子文
維乾元元年歳次戊戌十月庚子朔五日甲辰皇帝若
曰於戲自昔聖王咸建儲貳葢將嗣守神器䖍奉宗禋
是以禮經著元貞之德易象載重明之義朕纂服鴻緒
丕承前烈爰升匕鬯之賢是符當璧之命咨爾太尉成
王俶道備文武生資睿哲温文彰於日就孝友禀於天
成徃以兇醜亂華干戈集事是能出陪戎駕入奉廟朝
克符丹水之師實剪綠林之盜所謂功定社稷義寜君
親今萬邦以貞三善斯屬宜膺上嗣之典俾踐少陽之
位是用命爾為皇太子以副朕躬爾其思王業之艱難
遵聖人之烱戒非尊賢無以成德非廣孝無以承親逺
斥便佞詢謀正直兢兢業業庶保於大猷然後無忝於
祖宗克寜我邦國往欽哉丕膺景命可不慎與
　　　册雍王為皇太子文　　　　　　潘炎
維廣徳二年歳次甲辰三月戊辰朔二日己巳皇帝若
曰昔者哲王必建元子上以奉宗廟下以係生民固本
乃安立長乃順經明者是稱其兩樂善者不止於三資
於君父之間運在神明之側稽古承式肆予命汝天下
兵馬元師尚書令雍王适智崇天錫德茂日新文實志
經武兼講藝性深於孝尤切於問安識藴其明更精於
簡牘奉辭伐叛禀命成師積稔逋誅一戎底定業著於
内功加於時萬方以貞朕志允定是用命爾為皇太子
以踐於儲宫徃欽哉無以不副忘其㳟無以不㑹易其
度觀圖書之得失思締搆之艱難夙夜惟寅主兹匕鬯
永懷我髙祖太宗之丕命可不慎與
　　　册廣陵郡王為皇太子文
維貞元二十一年歳次乙酉四月庚午朔六日乙亥皇
帝若曰建儲貳者必歸於上嗣固邦本者允屬於元良
咨爾元子廣陵郡王某幼挺岐嶷長標洵淑佩詩禮之
明訓禀忠孝之𢎞規居常保謙動必循道識達刑政器
含温文愛敬奉於君親仁德聞於兆庶神祗龜筮罔不
協從是用命爾為皇太子於戲惟我列祖之有天下也
功格於上帝祚流於無窮光纘洪緒逮予十葉䖍㳟寅
畏日慎一日付爾以承祧之重勵爾以主鬯之勤以貞
萬國之心以揚三善之德爾其尊師重傅親賢逺佞非
道勿履非禮勿行對越天地之耿光丕承祖宗之休烈
可不慎與
　　　册鄧王為皇太子文
維元和四年歳次己丑十月癸酉朔十八日庚寅皇帝
若曰於戲昔禹有聖子克承父業故三王代襲以天下
為家我唐受天明命垂二百年欽惟十聖䖍嗣寳厯亦
罔敢越子丕知𫝊序相受以及予一人獲奉珪幣事上
帝承宗廟夙夜祗懼不敢荒寜永惟負恩思建儲貳湏
假五載相時一德允屬於爾元子鄧王寜惟爾兩曜分
輝五行總秀體資上哲性被至仁粤在㓜冲挺然岐嶷
寛厚之量匪由師訓温文之德禀自生知爰撫藩封式
崇盤石河間之泉懿决䇿不窮東海之開明視牘能辨
陪享宗祀贊獻郊禋展禮克誠執事惟敬勤供子道左
右朕志旋觀表識宜踐青宫訊於蓍龜靈命不二謀及
卿士人心協同尚膺匕鬯允事監撫是用命爾為皇太
子往欽哉莫尊匪君爾為之臣莫親匪父爾為之子愛
敬誠矣忠孝並焉爾其虛受以下賢齋肅以成德無以
崇廣處已無以怠忽臨人繼明四方作貞萬國永言配
命可不慎與
　　　册遂王為皇太子文
維元和七年歳次壬辰十月丙戌朔十七日壬寅皇帝
若曰於戲建立儲嗣崇嚴國本所以承祧守器所以繼
文統業欽若前訓時惟典常越我祖宗克享天祿奄宅
九有貽慶億齡肆予一人序承丕構纂武烈祖延洪本
支受無疆惟休亦無疆惟恤負荷斯重祗勤若厲永懷
嗣訓當副君臨咨爾遂王恒體乾降靈襲聖生德教深
藴瑟氣叶吹銅早集大成不屑㓜志温文得於天縱孝
友因於自然符采昭融器業英逺爰膺錫祉實寄維城
懿河間之不羣慕東平之最樂自頃離明輟曜震位虛
宫地德可尊人神攸屬式稽令典載煥徽章是用册爾
為皇太子往欽哉有國而家有君而父義兼二極重繫
萬邦何好非賢何惡非佞何行非道何敬非刑居上勿
驕從諌勿咈懋昭乃德惟懷永圖用陪貳朕躬以對揚
休命可不慎與
　　　册景王為皇太子文
維長慶二年歳次壬寅十月丁亥朔二十日丙午皇帝
若曰於戲惟辟奉天必建儲位率命上嗣以立人極所
以大一統而貞萬邦也粤我祖宗乃聖乃神繼體垂休
奄宅四海洎予寡昧祗荷丕緒夙夜兢勵深惟永圖用
稽古命嗣以承無疆之慶咨爾元子景王湛粹哲自天
温文在躬夙成厚德勿形㓜志爰謀表社克彰孝㳟敏
事居敬日新其度是用命爾為皇太子爾其欽哉主善
勿懈由禮勿違勉以入德勤以聚業修志罔怠自誠而
明則可以刑於邦家對於上下用光我烈祖之休命可
不慎與
　　　册魯王為皇太子文
維太和七年歳次癸丑八月甲申朔七日庚寅皇帝若
曰欽若天道君臨萬方必崇上嗣以固邦本所以尊守
器而重承祧也我祖宗受天明命光宅區夏𤣥光被於
生靈利澤霈於遐荒逮予寡昧繼纘鴻序䖍畏寅懼不
克負荷思崇大典用建元良俾膺主鬯之重式叶奉先
之慶咨爾元子魯王永惟哲淑聰明温文粹和風表岐
㠜生知孝敬洎茅苴分社磐石啟藩藴東平樂善之心
慕河間大雅之操天縱宏量日新令猷人神協志蓍龜
獻兆是用命爾為皇太子往惟欽哉修巳有度敬事無
違居必思義動必率禮講道勵學親師尚賢則可以正
耀於前星配德於重海以承列祖以奉粢盛恢𢎞懿圖
無沗丕命可不慎與
　　　册德王為皇太子文　　　　　薛庭珪
維乾寧四年歳次丁巳三月癸卯朔十七日巳未皇帝
若曰夫立愛惟明建善則固先王盛躅有國丕圖承祧
仰鏡於前星守器適當乎長子遐瞻載籍𦕈覿洪荒雖
歩驟隨時質文異制逮於𫝊序罔不率循國家髙視百
王同符三代平一區宇統和人神垂三百年歴十八葉
暨朕寡昧祗荷景靈屬天歩艱難岱宗牢落蒸人未乂
舊典爰曠庻尹卿士藩輔元僚思正儲闈式固鴻業咨
爾長子德王裕象叶肯構明啟少陽温文在躬睦友成
性博聞强識無愧於老成學禮讀書庶資乎師訓廼輯
羣議爰咨舊章是用命爾為皇太子嘻毓問承華重輝
望苑永貞萬國明照四方入則有師出則有保無怠三
善往崇四術務親正人誡近邪僻淑慎爾止峻防所岐
勉爾厥猷罔墜丕訓
　
　
　
　
　
　
　
　
　
　
　
　
　
　
　唐大詔令集巻二十八
欽定四庫全書
　唐大詔令集巻二十九
　　　　　　　　　　　　宋　宋敏求　編
　　皇太子
　　　册太子赦
　　　　景雲元年册皇太子赦
　　　　開元三年册皇太子赦
　　　　開元二十六年册皇太子赦
　　　　立成王為皇太子德音
　　　　貞元二十一年册皇太子赦
　　　　元和四年册皇太子赦
　　　　元和七年册皇太子赦
　　　　長慶二年册皇太子德音
　　　　太和七年册皇太子德音
　　　加冠
　　　　皇太子加元服制
　　　　皇太子加元服宴百官詔
　　　改名
　　　　皇太子諸王改名勅
　　　齒胄
　　　　皇太子國子監釋奠詔
　　　　皇太子詣太學詔
　　册太子赦
　　　景雲元年册皇太子赦
天下公器非上聖無以運其機域中大業非元良無以
固其本朕欽若靈命寅奉神宗屈己順人用安四海承
祧主鬯實貞萬國頃者象臻大憫在疚為憂□獍滿朝
豺狼塞路武職戎政必任兇徒國要時權咸畀逆黨社
稷之守望絶苞桑忠義之懷誰其艾棘階禍稔惡伺隙
乗間煩言碎辭所不稱述皇太子諱正氣凝姿端命毓
德自家刑國英徽日湛移孝為忠雄謀電發北軍馳入
掃攙搶於紫衢南宫反正開日月於黄道平亂寜夏翼
戴朕躬一旅不勞功逾復禹百神咸舉事邈興周聲應
吹銅望歸當璧今遣司空讀册命侍中授璽實由立義
豈曰尚親承華肇開元嗣以建宜申洊雷之澤仍紀景
雲之瑞可大赦天下改唐隆元年為景雲元年内外官
子為父後者賜勲一轉公卿各舉孝友忠正堪任東宫
官一人
　　　開元三年册皇太子赦
黄門朕聞王者神器天之大業震百里而崇孟侯昭四
方而建元子其所由来尚矣我國家參天貳地濟以豊
功祖武宗文承於宻命顧循菲德寅畏鴻名太上皇帝
服以位卿大夫輔朕之闕僉率先自述稽古為新國本
不可以不立故宵衣當宁聞義是將朝服升階擇賢而
舉皇太子嗣謙生知禮樂性成仁孝子孫之愛則敬不
絶馳問䜿之安則恭而至寢觀其言精視牘思敏題鞭
固以覆東序之討論契南山之調䕶今少陽踐位獻歳
發春草樹自樂乾坤交泰副君之牓巳别其宫太史之
書更藏於府帝圖斯永人望所歸庶符知子之明豈獨
在予之慶用施寛詔光於政理今望苑初開端僚是切天
下有髙才懋德碩學純儒比跡春卿齊名夏啟具以徴
辟(正/月)
　　　開元二十六年册皇太子赦
制曰自昔聖人恭有神器必立儲兩崇其繼明所以尊
宗廟而重社稷也朕獲纘休運丕承寳厯五聖之業敢
不克勤萬邦之本期諸永固是以式尊彞訓乃擇元辰
太子璵植性温㳟因心孝友文武之道既著君親之義
以𢎞有命之初咸聞慶躍興言士庶能叶朕心是用擇
以吉辰申之册命思惠率土以暢休期可大赦天下自
開元二十六年七月二日昧爽以前大辟罪已下罪無
輕重巳發覺未發覺巳結正未結正繫囚見徒常赦所
不免者咸赦除之比年以来十道採訪使道官人惡狀
以其㣲瑕為終身之累豈得永無甄叙許以自新宜令
御史臺及刑部大理寺參詳所犯輕重𩔖例條奏内外
文武職事官九品以上各賜勲一轉五品以上子為父
後者亦賜勲一轉其忠王府官及侍讀侍文侍書除賜
之外二品以上賜爵一級四品以下各加一階仍並即
與改轉縁册命行禮官各賜物有差今月畨見上飛騎
萬騎監門直長三衢引駕細仗執扇黄衣長上等各賜
勲一轉彍騎畨兵各放免一畨天下耆老八十以上各
賜粟三石帛三段百歳以上賜粟五石帛五段並加板
命至如磧西行人途路遥逺往復勞敝頗異諸軍其中
願長往者巳别有處分訖年鎮向滿應合放還未到之
間稍宜優假其家内諸色差料並宜放免如有營農不
自辦者州縣量事借助各使存濟京畿近輔百役所出
雖庶務簡省終異於諸州其百姓等應單貧下户者特
放今年半租率土之内賜酺三日
　　　立成王為皇太子德音
守器為重擇賢而立萬國由其永貞百王以之垂範葢
以重社稷而奉粢盛也朕纘承鴻緒惟懷永圖丕膺皇
極既符域中之大茂建元儲用崇天下之本皇太子俶
植性恭懿因心孝友文武之德克聞於日躋君親之誠
實表於天性時屬艱阻義扶宗社故能外清氛祲内復
皇圖由是肇啟承華懋昭嘉緒今撰辰斯及册命攸行
宜承繼明之慶俾廣洊雷之澤可大赦天下頃者頻興
大典累洽殊私率土之間屢經蕩滌猶慮近有抵犯或
滯狴牢其天下見禁囚徒以上罪一切放免内外文武
官三品以上賜爵一級四品以下各賜加一階五品以
上官子為父後者賜勲兩轉頃縁國用不足頒賜未周
今所鑄新錢數盈於萬其京官文武五品以上及常參
官六軍將士東北京留守及諸道節度將士等各賜有
差其唐元功臣成都元從及朕元從功臣等普恩之外
更賜一爵四品以下更加兩階其在靈州及寜州至鳯
翔者仰所司𩔖例更逓加一等皇親及諸色陪位人各
賜勲兩轉其鴻臚番客共賜絹一千疋天下義夫節婦
孝子順孫旌表門閭終身不事京官五品以上各舉忠
正孝友文儒周慎堪任東宫官者務取實才不得濫薦今
餘㓂未殄有脅在賊中未歸順者一切不以為罪其有
受賊節制能以兵降者酬其封爵且為政之要求賢是
急比令中外薦舉多非實才所以詢事考言登科葢寡猶
慮巖穴之内尚有沉淪宜令所在州縣更加搜擇其懷
才抱器隠遁丘園並以禮徴送如或不赴具以名聞凡
與前詔科目相當一切委内外文武五品以上有所知者
不限人數任各薦聞如自舉者亦聽於所在投狀有堪
任用不限常資其行人家及羸老單貧鰥寡惸獨已頻
有處分宜令州縣長官倍加優䘏應縁册禮職掌要重者
及撰册書舁寳官禮官等普恩之外賜勲兩轉其禮儀
使特賜一階副使普恩之外賜爵一級勅文有不該者
所司𩔖例奏聞(乾元元/年十月)
　　　貞元二十一年册皇太子赦　　　　鄭絪
門下惟先哲王光有天下必正邦本以立人極必建儲
貳以承宗祧所以啟廸大猷安固鴻業斯前代之令典
也皇太子純繼體秉哲恭敬温文德協元良禮當上嗣
朕奉丕訓憲章成式永惟社稷之重載考春秋之義授
之匕鬯以奉粢盛爰以令辰俾膺茂典今册禮云畢慶
感交懐思與萬方同其恵澤可大赦天下貞元二十一
年二月二十四日巳後至四月九日昧爽巳前天下應
犯死罪特降從流流巳下逓减一等文武常參官并州
縣府官子為父後者賜勲兩轉古之所以教太子必茂
選師傅以翼輔之俾法於訓辭而行其典禮左右前後
罔非正人是以教諭而成德也給事中陸贄中書舎人
崔樞積學懿文守經據古夙夜講習庶叶於中可充皇
太子侍讀天下孝子順孫先旌表門閭者委所管州縣
各加存恤五嶽四瀆名山大川委所在長吏量加祭祀
　　　元和四年册皇太子赦
朕丕承寳圖撫有方夏夙夜寅畏不敢荒寜永惟祖宗
之鴻業歴考前王之令典思所以垂統立極事神保人
推明至公安固大本尊廟祧而主匕鬯嚴社稷而奉粢
盛俾開春闈乃命元子斯古今之通誼也皇太子寧
清明體仁莊敬好禮服典謨之誼一君親之誠允諧
詢謀用建儲貳爰以吉日册於明庭鼔鐘載和文物
大備盛禮云畢慶感良深是宜布澤申恩自中達外
厥有前躅舉而行之自元和四年十月十八日昧爽
以前天下應犯死罪非殺人者降從流流罪已下逓
減一等左降官未經量移者與量移文武常參及諸
州府長官子為父後者賜勲兩轉應縁册禮行事官
賜階及勲爵有差鄧王府官量與進改夫輔翼元良
教諭成徳使目睹正事耳聞正言形於施為漸於心
術非齋莊忠慤之士不在兹選工部侍郎歸登給事
中吕元膺並踐履端正行義修潔通於經訓而得其
要達於教化而蹈其中侍講承華師範磐石訪乃公
議副予精求並可充皇太子諸王侍讀登宜加一階元
膺宜賜紫金魚袋天下孝子順孫先旌表門閭者委所
管州縣各加存恤五嶽四瀆名山大川委所在長吏量
加祭祀
　　　元和七年冊皇太子赦　　　　　崔羣
王者司牧黎元紹膺統緒必建儲貳以貞家邦故春秋
垂冢祀之文易象著震方之位朕屬承景運嗣守丕圗
稽前王之令模奉列聖之懿訓上以嚴宗祧之顧下以
繋億兆之心無疆之休用崇主鬯祗荷成憲敢怠於懷
皇太子恒忠孝温文率義由禮寛粹莊重自誠而明慶
靈所積姿器夙茂能辨南陽之牘允符東海之貴承華
載啟命以居之選吉展儀神人允洽舉是典冊授之軒
墀百辟在庭四方來賀以言承序所感則深永惟固本
為慶滋大宜𢎞欽恤之令以覃命賜之恩與衆共之無
思不被自元和七年七月十七者昩爽以前天下應犯
死罪非殺人者逓減一等左降官流人並與量移如因
流貶所亡沒及得罪之人並任歸𦵏文武常㕘官及諸
州府長官子為父後者賜勲兩轉應縁冊皇太子行事
官加階賜勲爵有差文武常㕘官及陪位官并宗主諸
親賜勲一轉遂王府量與進官春闈毓徳肇錫嘉名磐
石聨華義深敦序澧王寛宜改名惲深王察宜改名悰
洋王寰宜改名忻絳王寮改名悟建王宻改名恪夫習
近遷性聖賢所慎詳觀古昔輔正元良必惟其人朝夕
講訓然後明君臣父子之道通禮樂教化之情自非學究
宗源行可師範則無以應兹茂選式是儀型其皇太子
及諸王侍讀宜委中書門下精擇以二人具名奏聞天
下孝子順孫先旌表門閭者及髙年廢疾者委所在州
縣各加存䘏五岳四瀆名山大川委所在長吏量加祭
祀布告遐邇咸使聞知
　　　長慶二年冊皇太子徳音
朕上奉廟祧下寧邦國承列祖垂鴻之慶當累聖奕葉
之尊祗膺寶圗敬守丕業體明離立象之重表青宫建
嗣之崇元良以貞國本斯固皇太子諱恭孝温文生知
夙禀日者春闈尚曠東序未興朕常訓以義方舉明嚴
敬匪資調䕶已達詩書克保承休爰當主鬯膺兹異禮
慶感良深夫踐位少陽允孚明命用𢎞恵澤庶洽兆人
自長慶二年十二月二十日昩爽已前天下應罪合死
犯除贜降從流流罪以下逓減一等左降官及流人並
與量移亡殁者任歸𦵏文武常㕘官及諸州府長官子
為父後者賜勲兩轉縁冊太子攝大尉稱賀侍中承㫖
宣制進中嚴外辨攝中書令讀冊授冊各賜爵一級其
行事職掌官及書寶舁舉冊寶禮儀使禮官等三品已
上賜爵一級四品以下加一階撰冊文官特加一階仍
並賜物有差導引官各加一階鐫造冊寶及禮生等賜
勲有差文武常㕘官及陪位并宗子諸親賜勲一轉景
王府官量與進改夫師嚴友善庶發清明習近性遷必
資𢎞道所以慎簡師傅用保元良其太子侍讀宜委中
書門下精擇二人具名聞奏
　　　太和七年冊皇太子徳音
門下帝者承天地貞邦國法明離之象固鴻業之本必
命元子以備儲闈斯皇王之令謨古今之丕典朕祗受
眷祐䖍恭寶圗欽若彞章光修聖緒皇太子永㓜禀仁
智生知孝愛體温文以立徳資敏哲以保躬寛裕有常
貞慎無怠爰膺盛禮俾奉青宫嚴宗廟主鬯之儀遵朝
夕視膳之節冊命云畢感悦良深問安既慶於寢門布
澤宜覃於天下自太和七年八月七日昩爽以前天下
應犯死罪從流流以下罪逓減一等惟官典犯贜及故
殺人刼獄奪囚持杖强盜者不在此限左降官流人並
與量移如因貶及諸色得罪人所在亡殁並任歸𦵏宗
周之盛實在於維城二漢之隆亦由於磐石自開元以
後累聖子孫皆長於深宫罔知稼穡曽不得習詩書以
修禮樂交氣𩔖以敘人倫雖有間平之才莫施魯衛之
政永言淪廢深疚朕懷諸王等宜以今年已後相次出
閣具授𦂳望已上州刺史上佐觀其才能續有序用人
倫所先婚禮為重笄年許嫁别有明文其十六宅諸縣
主亦宜選擇良偶以時出適仍委吏部於諸色選人中
取情願者㨂擇具名聞奏亦當别加優奬令其就禮漢
代用人皆由儒術故能風俗深厚教化興行近日茍尚
浮華莫修經藝先聖之道堙欝不𫝊况進士之科尤要
釐革雖鄉舉里選不可復行然務實抑華必有良術既
當甚弊思有改張今寰宇乂寧干戈已戢皇太子方從
師傅授六經一二年之後當令齒胄國庠以興墜典宜
令國子監於諸道捜訪名儒置五經博士各一人其公
卿世族子弟明年已後不先入國學習業不在應明經
進士之限其進士學宜先試帖經并略問大義取經義
精通者次試議論各一首文理髙者便與及第其所試
詩賦並停其試帖經官便以國志監學官充禮部不得
别更奏請𢎞文兩館生齋郎並依令式試經畢仍差都
省郎中二人覆試須責保任不得輒許替代茍涉情故
必加罪責卿大夫者羣下之所視逺方之所傚若非恭
儉克已亷貞化人而望其服從固不可得况朕不寶珠
玉不御纎華逮於六宫皆務儉薄卿大夫得不叶朕此
志率先兆民比年所頒制度皆約國家令式去其甚者
稍謂得中而士大夫茍自便安身於習俗因循未革以
至於今百官士族起今年十月服冬裘以後其衣服輿
馬並宜準太和六年六月十七日勅處分如故違制度
九品以上量加黜責其布衣五年不得舉選百姓軍人
各委州府長吏漸施教化使自遵行不要便為禁制令
其驚擾恵養疲民本於亷吏阜其生植在絶貪求其諸
道方鎮刺史等有聚歛貨財潛行饋遺者委御史臺糾
察以聞仍委度支鹽鐵分巡院同為訪察不得容蔽親
民之官切在守長久於其道政乃有成方鎮刺史三考
已下不得輒議替換如理有異等委中書門下訪察就
加寵奬如的然可録者别與甄昇其或政理有乖害及
百姓者即不在滿三考限易譏豊屋𫝊美卑宫雕刻磨
礱先賢有戒近者官纔昇於郎署位始置于郡符莫不
髙其閈閎廣以池榭非唯僭侈踰制實亦耗蠧傷財其
百官第宅已造成者並許仍舊今日以後如更有創立
新宅及屋宇髙大者並委御史臺彈糾必嚴加黜責御
史臺所置六察分糾百司比來因循糾繩舉職起今以
後諸司如有身名偽濫盜官錢及違法等事他時發覺
者本察御史各並當貶斥考課之法前王所重葢以綜
覈吏理勵精政途名實茍違將何勸激宜準故事署内
外知考使兼令中書舍人給事中各一人監考百姓困
窮弊由姦吏政茍不擾民皆自安其司農寺供宫内及
諸司厨冬藏菜並委本寺自供其菜價仍委京兆府納
每年時價支付更不得配京兆府和市其諸陵守當夫
宜委京兆府以價直送陵司令自顧召並不得差配百
姓寒食杏仁雞子月進土蘇白麥樹栽選場棘針修橋
梁木便於本户稅錢内尅折不得更令和市天下諸州
縣應納義倉及諸色斛㪷除準式每斗二合耗外切宜
禁斷仍委度支鹽鐵分巡院及出使郎官御史切加訪
察如聞今嵗所在豐稔其義倉斛㪷先有借用處委户
部勾當並須及時填足文武常㕘官及諸州府長官子
為父後者賜勲兩轉縁冊太子攝太尉稱賀攝侍中承
㫖宣制進中嚴外辨攝中書令讀冊授冊各賜爵一級
其行事職掌官及書寶舁舉冊寶禮儀使禮官等三品
以上賜爵一級四品以下加一階撰冊文官特加一階
仍並賜物有差導引官各加一階造冊寶金字裝寶人
賜勲兩轉行事流外及禮生等各賜勲一轉文武常㕘
官及陪位官并宗子諸親各賜勲一轉魯王府官未經
進改者量與進改其皇太子侍讀宜委中書門下精擇
二人具名聞奏天下孝子順孫先旌其門閭者及年髙
廢疾者委所管州縣各加存䘏五岳四瀆名山大川委
所在長吏等量加祭祀布告遐邇咸使聞知
　　加冠
　　　皇太子加元服制
元良所以主匕鬯奉社稷貞于萬國祝以三加皇太子
居長徳之地務親仁之道爰就師保克修志業寢門問
安而資敬太學齒胄而徴善大猷且酌元服宜申史稱
周誦之年𫝊記魯襄之禮粤若敬始謂之成人逮乎建
正式展嘉事可以來年正月加元服所司擇日奏聞禮
官博士詳考故實允符令典(開元七年/十二月)
　　　皇太子加元服宴百官詔
皇太子以守器之重有成人之業屬陽和肇嵗甲子惟
日加元服乃循于舊章慶因雷洊歡洎雲上王公卿士
中外宷寮布以慈恵廣兹匪頒應在㑹官一品一百疋
二品九十疋三品八十疋四品六十疋五品五十疋六
品五十疋七品四十疋八品二十疋九品二十疋諸州
都䕶都督刺史上佐諸軍及副使亦同在㑹例宜以當
處物給(開元八/年正月)
　　改名
　　　皇太子諸王改名勅
勅古之名子必有象𩔖人道之大可無慎乎皇太子鴻
及慶王潭以下往所製名或亦未協今以徳命悉宜更
之太子鴻為瑛慶王潭為琮忠王浚為璵棣王洽為琰
鄂王涓為瑶榮王渙為琬光王涺為琚儀王濰為璲潁
王澐為璬永王澤為璘夀王清為瑁延王洞為𤦺濟王
溢為環信王沔為理義王泚為玭陳王漼為珪豊王澄
為珙坦王潓為瑱涼王淀為璿汴王滔為璥及恵寧王
文太子恵宣太子之子皆改從王(開元二十/三年二月)
　　齒胄
　　　皇太子國子監釋奠詔
庠序之興教自元子禮經之最奠始先師中古迄今斯
道無替皇太子隆基天資聖敬日就文明弦誦之業已
髙元良之徳斯茂自外儲博望主器承華執經之問雖
勤用幣之儀未展今仲丁獻告有事兩塾備禮三尊宜
遵舊章俾緝徽典(景雲二/年八月)
　　　皇太子詣太學詔
儒道有百王之政元良乃萬國之貞屬太學舉賢賔庭
貢士當其謁講故行齒奠所以𢎞風闡教尚徳尊賢宜
有頒錫以成光寵陪位官一品宜賜五十疋二品三品
四十疋五品三十疋六品七品二十疋八品九品十五
疋縁行禮及别職掌者各逓加一等六品以下五疋為
等三品以下十疋為等座主加二等學生賜物三疋得
舉者及諸方貢人各賜五疋(開元七年/十二月)
　
　
　
　
　
　
　
　
　
　
　
　
　唐大詔令集巻二十九
欽定四庫全書
　唐大詔令集巻三十
　　　　　　　　　　　　宋　宋敏求　編
　　皇太子
　　　監國
　　　　神堯命皇太子决斷庶政詔
　　　　太上皇崩命皇太子承乾知軍國事詔
　　　　太宗征遼命皇太子監國詔
　　　　太宗破髙麗回怡攝命皇太子决斷機務詔
　　　　髙宗命皇太子領諸司啟事制
　　　　則天太后命皇太子監國制
　　　　睿宗命皇太子監國制
　　　　允皇太子奏讓政事詔
　　　　明皇命太子監國總師從東討詔
　　　　肅宗命皇太子監國制
　　　　順宗命皇太子勾當軍國勅
　　　　穆宗命皇太子檢校軍國勅
　　　　文宗立頴王為皇太弟勾當軍國勅
　　　　武宗立光王為皇太叔勾當軍國勅
　　　　宣宗立鄆王為皇太子勾當軍國勅
　　　　懿宗立晉王為皇太子勾當軍國詔
　　　　僖宗立夀王為皇太子勾當軍國詔
　　　　昭宗命皇太子監國制
　　　　何皇后立輝王為皇太子監軍國令
　　　𫝊位
　　　　神堯𫝊位皇太子詔
　　　　神堯命皇帝正位詔
　　　　睿宗命皇太子即位詔
　　　　睿宗令明皇總制軍刑政詔
　　　　明皇令肅宗即位詔
　　　　肅宗命皇太子即位詔
　　　　順宗命皇太子即位詔
　　　　順宗𫝊位皇太子改元詔
　　　　何皇后命皇太子即位詔
　　監國
　　　神堯命皇太子决斷庶政詔
朕君臨率土劬勞庶政昧旦求衣思𢎞至道而萬幾繁
委成務殷積當扆日昃實疲聽覽皇太子世民夙禀生
知識量明允文德武功平一海内九官惟叙四門以穆
朕付託得人義同釋負遐邇寜泰嘉慰良深自今以後
軍機時務兵仗倉粮凡厥庶政事無大小悉委皇太子
决斷然後奏聞既溥天同慶宜加惠澤為父後者若有
封爵皆令襲繼諸赤牒擬授職事官見任者並即為真
其巳得替者叅選之日聽依階叙亡官失爵者量加擢
用逋租宿賦及先頁官錢物悉從蠲免文武官人節級
頒賜務存優洽稱朕意焉(武德九/年六月)
　　　太上皇崩命皇太子知軍國事詔
朕以不天夙罹偏罰假息旦暮分沉苦壤仰頼先皇慈
恩鞠育爰自㓜年至於成家未及弱冠仍屬亂離翼奉
義旗身當矢石克平多難任居藩屏遂復委以萬幾膺
兹景命祗懼虛薄弗克負荷日夜兢兢不遑寜晏加以
氣患屢幸九成晨昏定省廢於朝夕今歳停行盡行養
禮不謂殃罰深重太行崩背號天叩地無所逮及伏奉
遺詔追跡漢文以日易月降其常期顧命之㫖誠不可
違然三年之䘮自天子達殷周以来罔弗遵用漢文變
古有乖前式但慈顔日逺忻謁无由俯就之文理即遵
奉然朕之情切不可抑荼毒之心何可堪忍皇太子承
乾年過志學秉性聰敏頻年治國理務允諧今欲於東
宫平决朕得盡哀廬室終其䘮紀望羣公卿士股肱王
室興言及此唯増哽絶朝多君子恕朕哀心(貞觀九/年五月)
　　　太宗征遼命皇太子監國詔
朕以寡薄君臨區夏奉神祗之永命當億兆之重責宵
衣旰食憂六宫之未安寒心銷志懼一物之失所穢况
僻逺豺狼縱毒元惡尚稽乎天罰遺黎久䧟於坑穽朕
是以發自瀍澗言巡遼碣命元戎以先驅播凱澤於遐
裔省方之務既勞於躬親監國之重允屬於儲貳皇太
子治温文表德睿哲日躋仁孝之誠彰於温凊絃誦之
美著於膠庠禮義既茂徽猷彌逺委以賞罰之權任以
軍國之政詳諸前載實惟令典發定州巡遼左之後宜
令太子治監國其宗廟社稷百神咸令主祭軍國事務並
取决斷(貞觀十九/年正月)
　　　太宗破髙麗回怡攝命皇太子决斷機務詔
朕粤在渺年時逢道䘮懷生之𩔖盡塗原野是用疚心
疾首攘袂救焚以戰塲為爼豆以戎戈為章服夕不遑
寜思濟四方飢不及飡推移一紀幸頼上𤣥幽贊下土
宅心沗承嗣厯勵精求政蠲百王之積弊振千紀之頺
綱旰食宵衣百齡行半洎乎至道方泰荼毒遽侵自九
年以来亟罹哀䘏又屬髙麗逆亂毒被韓夷㣲物不安
無忘隠惻遂復躬行弔伐逺渉遐荒時歴暄寒體親風
雨雖復靖氛海外有慰深衷久倦征遼乃多虛弊方今
兆庶殷阜六合廓清垂拱無為允在兹日而皇太子某
令德逺彰所有幾務並可斷决百辟卿士咸宜受其節
度朕當親調五藥暫屏萬幾三兩月間且自怡攝(貞觀/二十)
(年三/月)
　　　高宗命皇太子領諸司啟事詔
東臺貳極之基道光於上嗣貞國之本事表於元良故
能創北揺之風敬東序之業功少海而逾潤浮前曜而
増華皇太子𢎞寢門標美夀街騰懿三善夙茂瑜珮以
之含鏘四學早優班翰以之凝映正以年在冲㓜未從
監撫雖調䕶方勤助琢磨之器而稼穡靡喻爽德教之
途然為政之方義資素習宜令皇太子𢎞每五日於光
順門内坐諸司有奏事小者並啟皇太子主者施行
　　　則天太后命皇太子監國制
鸞臺多難興王殷憂啟聖蕭牆之禍自古有之朕以虛
寡宿承先顧社稷宗廟寄在朕躬親理萬幾年逾二紀
幸得九𤣥垂祜四海乂安何嘗不日昃忘食夜分輟寢
戰戰而臨寳位䖍䖍而握聖圖憂百姓之不寜懼一物
之失所久親庶政勤倦成勞頃日以来㣲加風疢逆豎
張易之昌宗兄弟比緣薄觧調鍊久在園苑驅馳錫以
殊㤙加以顯秩不謂豺狼之性潛起梟獍之心積日包
藏一朝發露皇太子顯元良守器純孝奉親知此釁萌
奔衛宸極與北軍諸將戮力齊心𠞰撲凶渠咸就梟斬
斯乃天地之大德幽明所贊叶者乎豈惟朕躬之幸抑
亦兆庶之福朕方資藥餌冀保痊和幾務既繁有妨攝
理監臨之寄屬在元良宜令皇太子顯監國百官總已
以聽朕當養閒髙枕庶獲延齡可大赦天下(神龍元/年正月)
　　　睿宗命皇太子監國制　　　　　張説
維天生人牧以元后維王立國貳以儲君將以保綏
家邦安固後嗣者也朕纂承鴻業欽若寳圖夜分不寐
日昃忘倦茫茫四海懼一心之未周蒸蒸萬方恐一物
之失所雖卿士竭誠守宰宣化𬗟懐庶域仍未小康皇
太子隆基仁智因心温㳟成德深達理體能辨皇猷宜
令監國俾爾為政其六品以下授官及徒罪以下並取
處分(景雲二/年二月)
　　　允皇太子奏讓政事詔
朕㳟臨宸極嗣守丕圖承九服之康寜當二儀之交泰
窅然汾水願遂放勛之遊皇太子諱孝德茂於周儲㳟
慎超於兩漢翼宣景化允輔朕躬頃以宇宙事殷宗社
事重委以幾務叶贊謀猷志切承師情殷問道夏絃春
誦心存德藝威刑慶賞罔不當仁循省奏章嘉而不奪
(景雲二/年四月)
　　　明皇命皇太子監國親總師徒東討詔
詔曰通三立極正維之業大明兩作離繼照之功博是
以貞我萬國必在元良弼予一人歸之上嗣將寄丈人
之律實資長子之師亦既戒嚴當除羣慝皇太子亨仁
明植性孝友因心禀上德之粹靈宅中和之正氣㳟敬
之䖍豈伊橋梓剛柔之適無取韋絃韞公忠而事君總
文武而行巳既不絶馳之美可稱問膳之勤心以三善
之明助百揆之務邇安逺肅天平地成屬凶險負恩稱
兵向闕人神共憤命爾撫軍將徼福於宗祧以保安於
社稷憑天之德何嚮不濟順人之心所戰必尅庶清彼
氛沴以寜我國家宜令太子監國仍即親總師徒以誅
叛逆取今月二十三日先務所司准式務從省便無使
勞煩布告遐邇咸令知悉(天寳十四/年十二月)
　　　肅宗命皇太子監國制
門下天下之本屬於元良四方之明資其繼照是有𫝊
歸之義必膺監撫之重克廣前烈與人守邦非君父之
獨親俾生靈之同戴朕號慕弓劍寢居縗絰頃以疾苦
未能康寜殘㓂猶虞中原多壘軍國大務理須叅决乃
眷匕鬯共承宗祧皇太子豫天縱聰明日躋德業中興
締搆巳有大功問安内寢占九國之夢制勝戎閫髙五官
之才時方艱難禮在諒闇其以庶政委之元子宜令權
監國又以上天降寳獻自楚州神明告厯數之符奎璧
定妖災之氣總集瑞命祗承鴻休因以體元叶於五紀
其元年宜改為寳應元年建巳月改為四月其餘月並
依常數仍舊以正月一日為歳首受兹福應行以升平
因日月之重光布雲雨之渥澤其天下見禁囚徒罪無
輕重並巳發覺未發覺巳結正未結正四月十五日昧
爽以前一切放免左降官宜量移近處流人即一切放
回有司更不得輕有𩔖例條件其楚州刺史并出寳縣
官及進寳官等量與進改隨進寳官等典傔各量與一
官宣示中外咸知朕意主者施行
　司徒兼中書令(闕/)　　　　　　　　　　戸部侍
　即同中書門下平章事兼知中書事臣元載宣德即
　檢校中書僉人臣楊綰奉行特進行侍即上柱國韓
　國公臣晉卿(闕/)　　　　　　　銀青光祿大夫行
　黄門侍即同中書門下平章事臣遵慶朝請大夫守
　給事中臣液等言臣聞明兩作離所以照天下洊雷
　為震所以貞萬邦故書美元良易昭七鬯伏惟皇帝
　陛下聖德廣被仁風大洽匡復宗社𢎞濟艱難孝道
　純深聖懷罔極居憂致毁恭黙何言伏惟皇太子承
　累聖之資禀自天之訓問安有禮無闕三朝保大成
　功已申七德是命守邦之重允彰知子之明况神其
　告符天不秘寳克昌景命必静妖氛豈謝金縢啟翌
　日之期𤣥符告彞倫之叙是故統元立極復舊惟新
　因瑞以表年順人而定嗣宥過無大囹圄皆空俾人
　遷善遐荒必被休徴昭其靈貺官吏沐其鴻私臣等
　叨侍軒墀㳟承典禮感戴之極倍萬恒情無任懇欵
　之至請奉制付外施行謹言
　　　順宗命皇太子勾當軍國勅
勅朕承九聖之烈荷萬邦之重顧以寡德渉道未明䖍
恭寅畏懼不克荷常恐上墜祖宗之訓下貽卿士之憂
夙夜祗勤如臨於谷而積疢未復至於經時怡神保和
常所不暇永惟四方之大萬務之殷不躬不親慮有曠
廢加以山陵有日霖潦踰旬是用警於朕心思答天戒
其軍國政事宜權令皇太子純勾當百辟羣后中外庶
僚悉心輔翼同底於理宣布朕意咸使聞知(永貞元/年七月)
　　　穆宗命皇太子檢校軍國勅
勅朕獲嗣祖宗祗荷重器常恐失墜若䧟泉谷而萬務
所繫憂勤是切宿疹在體不遑自安陽氣歊蒸沉恙復
作不能日臨庶政親領萬幾皇太子湛睿哲溫文孝敬
明敏其軍國政事宜權令檢校百辟卿士中外臣僚宜
竭乃心輔我元子同底於道以寜邦家宣布朕意庶使
知悉(長慶四/年正月)
　　　文宗立頴王為皇太弟勾當軍國勅
勅朕顧以𦕈身獲承丕構嚴㳟寅畏十有五年列聖鴻
猷朕豈能荷渉氷匪懼馭朽非難雖宇内小康而大道
猶鬱方自砥礪期臻洽平天不祜予夙嬰疾疹政慮多
闕心靡遑安近者凝沍所侵久而寖劇臣僚愛我内外
一心禱祀畢為藥石備至亟換旬朔有加無瘳懼不能
躬總萬幾日釐庶政稽於古訓謀及大臣用建親賢以
貳神器親弟頴王諱朕昔在藩邸常同師訓動成儀矩
性秉寛仁俾奉昌圖必諧人欲可立為皇太弟應軍國
政事便令權勾當百辟卿士中外庶臣宜竭乃心輔成
予志陳王成美先立為皇太子以其年尚冲㓜未漸師
資比每念重難不行册命廻踐朱邸允叶至公可依前
復封為陳王嗚呼萬務不可以久曠萬方不可以乏統
惟義所在朕不敢私宣布中外咸令知悉(開成五年/正月二日)
　　　武宗立光王為皇太叔勾當軍國勅
勅朕以㣲眇獲守宗祧祗荷鴻休懼不克濟乾乾夕惕
若渉春氷旰昃忘疲宵分假寐而陽和布候同隂交爭
寒暑所侵乖於攝理忽嬰疾疚羸巳經時漸覺衰羸藥
餌未效臣僚愛我中外叶心禱祝畢為針石備至皇子
冲㓜未經師資軍國事重須選賢德稽於訓典謀及大
臣用建明哲以貳神器親叔光王怡宜改為忱植性忠
孝翼翼小心禮樂生知聰明天縱温文敏裕博厚寛仁
言必依經雅符於詩禮動不違矩式合於典謨俾奉丕
圖必惬人欲可立為皇太叔應軍國政事便令權勾當
百辟卿士中外庶官宜竭乃心輔成予志嗚呼萬幾不
可以久曠兆人不可以乏統惟義是守朕不敢私宣布
中外咸令知悉(㑹昌六年三/月二十一日)
　　　宣宗立鄆王為皇太子勾當軍國勅
勅朕以寡昧獲承丕搆潔己以奉九廟恭巳以臨兆人
宵旰在懷罔敢暇逸而憂勞所迫蒸暑或加疾恙未瘳
既踰旬朔萬幾繁重不能躬親詢於大臣稽以古訓永
惟負荷之重思建儲貳之賢用舉徽章式固大本長子
鄆王温宜改名漼濬哲天縱孝敬日躋秉德不回出言
可法英姿齊聖粹厚而恭道叶繼明義符立長可以貳
於神器増輝前星宜立為皇太子權勾當軍國政事咨
爾三事百辟内外臣僚宜協乃心敬輔元子罔違於道
俾致時雍布告遐邇咸令知悉(大中十三年/八月九日)
　　　懿宗立晋王為皇太子勾當軍國詔
勅曰朕守大器之重居兆人之上日慎一日如履如臨
旰昃勞懷寢興思理渉道猶淺至化未𢎞而攝養乖方
寒暑嬰厲實有慮於闕政且無暇於怡神恙未少瘳日
以寖劇萬務繁綜須有主張考之舊章謀於列辟思闡
鴻業式建皇儲第五男普王儼改名儇孝敬溫㳟寛和
博厚日新令德天縱英姿言皆中規動必由禮俾崇邦
本允洽人心宜立為皇太子權勾當軍國政事咨爾中
外卿士洎於腹心之臣敬保𦙍子輔成予志各竭乃心
以安黎庶布告中外知朕意焉(咸通十四年/七月十七日)
　　　僖宗立壽王為皇太弟知軍國詔
門下朕㓜荷丕搆夙夜不遑葢以三百年之鴻基十七
聖之大業守文重事偃武貞期惟懼冲人不克頁荷果
致干戈四處㓂盜連年再省藩維兩違陵廟上媿髙祖
太宗之締搆下慙中外羣后之匡扶既積殷憂俄成疾
疹而上天降祜中道獲痊萬乘還宫六龍挽駕御端門
而肆赦閲諸夏而駿奔雖有愧中興而克全舊物繄爾
中外方俟報功寜期瘥疾未瘳尚嬰沉痼徒思勿藥詎
報有徴腠理是加連綿莫療永惟八方之大萬務之殷
既不躬親固當壅滯朕親弟壽王傑天資頴悟生禀温
文孝友通於神明仁愛格於上下必能體朕憂惕濟我
艱難用叶和平得就頥養宜册為皇太弟知軍國政事
咨爾内外大臣羣方庶尹悉宜聽監國處分盡心輔戴
寜國安人酌變從宜同底於理布告天下咸使聞知(光/啟)
(四年三/月六日)
　　　昭宗命皇太子監國制
門下朕以𦕈身祗膺大寳十有三載懼不克勝上荷祖
宗之靈托於兆人之上虛受謙益每勵於㳟勤示儉守
文靡忘其宵旰而乃兩經播越薦興兵革生𩔖莫躋於
仁壽理道未致於洽平尚賴左右大臣奠奬侯伯共戡
多難歸復神州豈我𦕈冲拯此艱運㳟念髙祖睿宗𤣥
宗順宗或經多難或苦沉疴遂厭萬幾授於令嗣是使
進退無爽孝慈兩全人心盡服其至公天性克彰於其
美近者忽嬰疾疹旦夕未瘳雖思養襟靈而亦循典故
皇太子裕温㳟有立和粹積中藴孝悌以性成禀聰知
而夙慧動惟樂義進則思賢必能廣繼絶之心副𫝊歸
之命萬幾至重不可暫闕宜令皇太子裕監軍國事咨
爾中外匡弼將相卿士輔朕元子永孚於休凡厥庶務
悉宜聽監國處分布告遐邇當體朕意主者施行(光化/一年)
(十一月/六日)
　　　何皇后立輝王為皇太子監軍國令
門下我國家化隋為唐奄有天下三百年之盛業十八
帝之耿光聖上自纂丕圖垂將二紀雖㳟勤無怠屬運
數多艱致寰宇之未康覩兵戈之屢起賴勲賢叶力宗
社冄安豈意宫闈之中禍亂忽作昭儀李漸榮河東郡
夫人裴貞一等潛為逆節輙肆兇謀傷疚既深久及膚
革萬幾不可以久曠四海不可以乏君神鼎所歸頃有
纂紹輝王祚㓜彰岐嶷長實端貞裒然不羣予所鍾愛
必能克奉丕訓以安兆人宜立為皇太子仍改名祝監
軍國事於戲孝愛可以承九廟㳟儉可以安萬邦無樂
逸遊用寜寰宇百辟卿士佐兹冲人冄揚我太宗之休
烈主者施行(天祐元/年八月)
　　傳位
　　　神堯傳位皇太子詔
乾道統天文明於是馭厯大寳曰位宸極所以居尊昔
在勲華不昌厥緒揖讓之禮旁求歴試三代以降天下
為家繼體承基流朔相襲故能孝饗宗廟卜世長逺貽
慶後昆克隆鼎祚朕膺圖受理握國闡極大拯横流載
寜區夏然而昧旦丕顯日昃坐朝馭朽兢懷履氷在念
憂勞庶政九載於兹今精華巳竭耄期倦勤久懷物表
髙蹈風雲釋累遺塵有同脱屣深求閒逸用保休和皇太
子世民早契禎符夙彰竒表天縱神武智藴深機自雲雷
締搆霸業伊始義旗之舉首創成規京邑克平莫非其
力及皇極巳建天歩猶艱内發謀猷外清氛祲英圖冠
世妙筭窮神伐暴夷凶無思不服薛舉負西戎之衆
武周引北狄之兵蝟起蜂飛假名竊號元戎所指折首
傾巢王世充藉府庫之資憑山河之固信臣精卒承間
守險建德因之同惡相濟金鼔纔振一縱兩擒師不逾
時戎衣大定夷劉闥於趙魏覆徐郭於譙兖功格穹蒼
德孚宇宙雄才宏畧振古莫儔造成大唐繄其是賴既
而居中作相任隆羣后百揆時總三階以平地居元良
實惟國本萬邦咸正庶兆樂推晷緯呈象休禎允集華
夏載佇謳訟知歸今傳皇帝於某所司備禮以時册授
公卿百官四方岳牧爰及長吏下至士民宜悉祗奉以
稱朕意夫政惟通變禮貴從宜利在因民義存適要條
章法度不便於時者隨事改易勿有凝滯昔漢祖撥亂
身定大功羣臣推奉光宅帝位而事父資敬五日一朝
備禮尊崇稱號太上朕方游心恬淡安神𤣥黙無為拱
揖憲章徃古稱謂之儀一凖漢代庶宗社之圖申錫無
疆天祿之期永安勿替布告天下咸使知悉(武德元/年八月)
　　　神堯命皇帝正位詔
書曰知人則哲惟帝難之易曰通變則久使民不倦故
太伯端委周道以隆東海就國漢祚方永立權致治可
不然乎朕世濟緇衣家傳鼎鼐佐魏匡周勤勞王室有
隋御厯地居戚里常以補天在慮納揆為心大業道䘮
皇極如燬傾維折柱天下分崩塗炭納隍黔黎殆盡顧
兹九有鋒鏑縱横静念一匡計無所出世民幼懐大度
性合天道藴經緯之竒才抱湯武之宏畧深謀秘䇿沃
朕拯溺之心壯志雄圖起予救焚之志因其感激益廣
經綸紏合義師投袂而起車反於平陽之郊劍及於孟
津之㑹元戎所至氷銷霧巻曽未浃旬廓清京邑定非
常之業建不世之功三古以来未之聞也朱旗西指則
仁杲䘮元白羽東臨則世充泥首摧武周如拉朽収建
德若拾遺至於黒闥逋誅圓朗小醜三㨗七擒不可勝
計一人之力冠今超古暴之遐邇豈待昌言以建成嫡
長冀其養德日就不謂罔思友于忌能毁善讒言屢發
始至鑠金賴天啟朕心宗社降福宻悟凶邪指麾殱殄
朕愧受浸潤深念元功乃敬授帝圖先天傳政懼其溢
滿驕上未稱三靈之心縱欲肆情不恤萬方之重朕故
仍居紫極處之肅成或察其復禮觀其齊政露徃霜来
四載於兹矣比聞思我王度克艱克難昧旦丕顯去奢来泰
朝夕視膳蒸蒸之性日嚴仄景憂民翼翼之情愈篤南越獻
賮北狄欵闗四海宴然五兵偃戢招君章之黨止用天
書屠師都之城無虧寸刃公卿輯睦逺邇乂安金鼔絶
於疆塲玉鏡懸於億兆盡善盡美吾無間然匪天祐之
孰能至此令月吉辰風調雨順朕俯觀人事仰答穹昊
自當養性便宫使其正居宸極宜令有司具禮務在周
備朕得脱屣髙蹈擬跡於軒轅授厯𫝊璽爰屬於夏啟大
寳既固卜年惟永付託有所何樂如之百辟卿士等或
晉陽徒御同披荆棘或幕邸故吏早預艱難至以德舉言
揚進忠顯効保乂社稷天平地成惟當帶礪山河與國
休戚可以悉心匡弼無黨無偏㒺或隳哉替爾丕績善
事元首稱朕意焉(武德九/年八月)
　　　　睿宗命皇太子即位制　　　　　　賈曽
朕以寡昧䖍奉鴻休本殊王季之賢早達延州之莭昔
在聖厯已讓皇儲之尊爰暨神龍終辭太弟之授豈惟
衣冠所睹抑亦兆庶咸知頃屬國歩不夷時艱主㓜大
業有綴旒之懼寳位深墜地之憂議廹公卿遂司契象
日慎一日已至於今一紀之勞勤亦至矣萬方之俗化
漸行矣將成夙願脱屣寰區昔堯之禪舜惟能是與禹
以命啟匪私其親神器之重允歸公授皇太子某有大
功於天地定阽危於社稷温文既習聖敬克躋委之監
撫已逾年嵗時政益明庶工惟叙朕之知子庶不負時
厯數在躬宜陟元后可令即皇帝位有司擇日授册朕
方比迹洪古希風太皇神與化遊思與道合無為無事
豈不美歟三公百寮宜識朕意(延和元/年七月)
　　　睿宗令明皇總軍國刑政詔
大寳之尊諒殊於為巳神器之重必在於與能自昔興
王率由斯道我國家運光五聖業盛百齡大賚合於人
心淳風偃於區外而道不恒泰時更小屯朕以菲薄屬
兹多難抑譲王之宿志順公議於羣情丕業既康天保
斯定皇帝神武攸縱睿哲克躋安宗社於綴旒拯生人
於在溺用遵舊典令總朕師夙夜在勤刑政益理昨者
姦臣搆釁竊犯禁闈凶黨布於蕭牆飛變聞於惟扆朕
慮深倉卒爰命討除皇帝遂與岐王範薛王業等勵兹
孝心率彼義勇戮鯨鯢於闕下掃欃槍於天路元惡大
憝罔不伏誅人神用康功業彌廣信可總璿衡之大政
守家國之鴻緒能事備矣朕又何憂自今以後軍國政
刑一事巳上並取皇帝處分其岐王範薛王業宜各實
封一千戸朕方髙居大庭𬗟懐汾水無為養志以遂素
心凡百卿士洎於黎庶宜體朕懷各盡臣節布告遐邇
咸使聞知(先天二/年七月)
　　　明皇令肅宗即位詔　　　　　　賈至
勅帝王受命必膺圖籙上叶天道下順人心不可以智
求不可以力取是故我國家之有區夏也乾符疊委人
瑞薦臻土應其德山呼其祚髙祖當寳運太宗定鴻業
髙宗寜蒸黎中宗復舊績睿宗𢎞至理朕㳟五聖之謨
訓師三代之淳樸常以道德為念不以富貴為心爰自
弱齡即尚𤣥黙屬神龍之際邦家中否是用憤發掃除
欃槍翼戴先皇再正宸極葢宗廟是為豈朕私躬哉先
帝以朕有戡難之功命朕掌主鬯之任辭不獲巳遂踐
皇極聿来臨御垂五十載常思我烈祖𤣥天之道保其
清静之宗伊萬方事殷或日昃不暇食昔堯厭倦勤尚
以禪舜髙居汾陽况我元子某睿哲聰明恪慎克孝才
備文武量吞海岳付之神器不亦宜然今宗社未安國
家多難其英勇雄毅摠戎専征代朕憂勤斯為克荷宜
即皇帝位仍令所司擇日宰相持節往宣朕命其諸禮
儀皆准故事有如神祗簡册申令須及者朕稱誥焉衣
冠表疏禮數須及者朕稱太上皇焉且天下兵權制在
中夏朕處巴蜀卒應則難其四海軍郡先奏取皇帝進
止仍奏朕知皇帝處分訖仍量事奏報㓂難未定朕實
同憂誥制所行須相知悉皇帝未至長安已来其有與
此便近去皇帝路逺奏報難通之處朕且以誥㫖隨事
處置仍令所司奏報皇帝待克復上京已後朕將凝神
静慮偃息大庭縱姑射之人紹鼎湖之事於戲禪讓之
禮聖賢髙躅前代明王非不慕之皆享祚短促而不暇
也唯唐虞靈長能擅厥美俱革命易姓宗廟失尊非一
其心萬古不易之道也朕之傳位有異虞典不改舊物
其命維新奉禋祀於祖宗繼雍熈於宇宙布告億兆咸
使聞知(至德元年八/月十六日)
　　　肅宗命皇太子即位詔　　　　　楊綰
於戲奉天地者是稱大寳承宗廟者必在元良吾以薄
德纂承丕緒今以憂勞所積遘疾彌留用申顧命誡爾
元子爾性禀生知㓜有明德蒸蒸之孝言必因心溫恭
睿哲允文允武往在西土爰討兇渠命爾總戎克宣王
畧収復中夏唯爾之功遂昇以儲闈將中我鴻業爾有
令聞萬方宅心吾大漸之後即宜膺寳位夫天下至廣
神器所重丕承累聖之德䖍奉大中之道必當任賢勿
貳去邪勿疑以慈恵為心開諌諍之路兢兢業業無怠
無荒嗚呼戒之無替厥命
　　　順宗命皇太子即位詔
勅惟皇天祐命烈祖誕受方國九聖儲祉萬邦咸休肆
予一人獲纘丕業嚴㳟守位不遑暇逸而天祜不降疾
恙不瘳將何以奉宗廟之靈展郊禋之禮疇咨庶尹對
越上天内愧於朕心上畏於天命夙夜祗慄深維永圖
一日萬幾不可以久曠天工人代不可以久違皇太子
純睿哲温文寛和慈惠孝友之德仁愛之誠通於神明
格於上下是用舉皇王至公之道遵父子傳歸之制付
之重器以撫兆人必能宣祖宗之重光荷天地之休命
奉若成憲永綏四方宜令皇太子即皇帝位朕稱太上
皇居興慶宫制勅稱誥所司擇日册禮布告中外令知
朕意(貞元二十/一年八月)
　　　順宗𫝊位皇太子改元詔　　　　鄭絪
門下有天下者𫝊歸於子前王之制也欽若大典斯為
至公式揚耿光用體文德朕獲奉宗廟臨御萬方降疾
不瘳庶政多闕乃命元子代予守邦爰以令辰光膺册
禮宜以今月元日册皇帝於宣政殿仍令檢校司徒平
章事杜佑充冊使門下侍即平章事杜黄裳充副使國有
大命恩俾惟新宜因紀元之慶用覃在宥之澤宜改貞
元二十一年為永貞元年自永貞元年八月五日昧爽
巳前天下應犯死罪特降従流流罪已下各减一等布
告中外咸使聞知
　　　何皇后命皇太子即位令
予遭家不造急變爰臻禍生女職之徒事起宫奚之輩
皇帝自罹鋒刃以至彌留不及顧遺號慟徒切定大計
者安社稷纂丕國者擇賢明議屬未亡人須爾建長䇿
承髙祖之寳運繄元勲之忠規仗爾股肱以匡冲昧皇
太子祝宜於柩前即皇帝位其哀制並依祖宗故事中
書門下准前處分於戲送往事居古人之令範行令報
舊前哲之格言収涙宣布言不能喻(天祐元/年八月)
　唐大詔令集巻三十
欽定四庫全書
　唐大詔令集巻三十一
　　　　　　　　　　　　宋　宋敏求　編
　　皇太子
　　　納妃
　　　　納蘇亶女為皇太子妃詔
　　　　開元十九年皇太子納妃制
　　　　開元二十一年皇太子納妃勅
　　　　令兩京選皇太子妃勅
　　　册妃嬪
　　　　册皇太子蘇妃文
　　　　册皇太子韋妃文
　　　　册章懐太子張良姊文
　　　退讓
　　　　降太子忠為梁王詔
　　　廢退
　　　　廢皇太子承乾為庶人詔
　　　　廢皇太子瑛為庶人制
　　　追復
　　　　息隠王追復皇太子詔
　　　　贈廢太子承乾恒山愍王制
　　　　贈重俊皇太子制
　　納妃
　　　納蘇亶女為皇太子妃詔
配德元良必俟邦媛作儷儲貳允歸冠族秘書丞蘓亶
長女門襲軒冕家𫝊義方柔順表質幽閑成性訓彰圖
史譽流邦國正位儲闈實惟朝典可皇太子妃所司備
禮册命主者施行(貞觀年/)
　　　皇太子納妃制
龍樓内範輔成元良之德鳯邸中闈克諧樂善之美自
非門地兼茂容則聿脩何以式副好逑允兹華選薛縚
第六女竇希瑊第四女戚里承休渭陽傳慶婉順成性
柔閑有容言必圖史之規動遵珩珮之節恵問蘭郁心
清玉映足以儷青宫之寵伉朱邸之義式昭閫訓用光
嬪則縚女可皇太子妃瑊女可慶王妃仍令所司備禮
至都册命(開元十九/年十月)
　　　皇太子納妃勅　　　　　　　　張九齡
勅禮有謹於初義亦重其本凡是姻媾且猶正於人倫
况在元良更將承於宗祀皇太子鴻儲副是屬仁孝自
然爰從吉辰式備嘉禮上事下繼君子重之言告言歸
朕豈無慰非獨在予之慶宜申與衆之澤天下囚徒死
罪特宜免死配流嶺南逺處流罪降至徒徒以下罪並
宜釋放其造偽頭首勾合知情受偽人等罪雖徒流仍便
𨽻為百姓至彼勿許東西諸道征行人家及鰥寡孤獨
委州縣長官檢校矜放差科使安其業中間有不支濟
者量事賑給仍量助其營種長安萬年兩縣百姓及今
月當上彍騎衛士雜匠掌閑幕士駕士工人樂人供膳
官馬主食弓䓁並免其家今年地税三衛細引飛騎監上
門長及禮生有職掌者各减一年勞在京文武官九品
已上見在外官因公使及當上在京新除五品巳上外
官未辭并致仕官朝朔望者各賜勲一轉東宫官九品
巳上及諸有司縁禮㑹祗供官等更加勲一轉五禮使
兵部尚書兼中書令蕭嵩特封徐國公禮㑹使黄門侍
即同中書門下平章事韓休特與三品階禮㑹使少府
監馮紹正賜紫金魚袋諸副使及判官更加勲一轉禮
官儐者夹侍官及孔目官使典主旌節等擇日優與處
分仗内馬家内侍省級使教坊音聲人縁太子禮㑹祗
供者各賜勲一轉皇太子舅尚輦奉御趙逈遵特與三
品仍改與三品官前右威衛騎曹趙逈進特與五品仍
改與五品宫皇太子侍讀侍書等各加一階其太子諭
德潘肅特與五品太子妃兄通事舎人薛愿特與五品
仍改與五品官兄吏部常選怤與五品仍與五品官今
日應預㑹官等各節級賜物即宜領取晏慰者所以宣
其情願錫者所以將其意公卿百辟庶知朕心(開元二/十一年)
(五月二/十一日)
　　　令兩京選皇太子妃勅
冢嗣其良家國之慶人倫之始宜娶元妃雖吉事尚須
待年而嘉耦宜深善教志於先定冀及義方屬在德門
遂成好合在東京委裴度西京委宰臣及申㫖諭令本
宗家長舉言十歳巳来嫡女及妹姪孫女兩月内送中
書門下務令宜稱無有不盡(開成元/年八月)
　　册妃嬪
　　　册皇太子蘇妃文
維貞觀年月日(云云/)於戲惟爾秘書丞蘇亶長女族茂
冠冕慶成禮訓貞順自然言容有則作合春宫兾協正
善曰嬪守器式隆萬葉備兹令典抑惟國章是用命爾
為皇太子妃往欽哉
　　　册皇太子韋妃文
維開元二十六年歳次戊寅七月戊辰朔十二日乙卯
皇帝若曰於戲天下之本實在於元良人倫之瑞是先
於内則咨爾忠王妃韋氏門承鼎盛質禀賢和勲中環
珮之節言成圖史之訓克明女憲無假於師氏能勤婦
道自合於國風固可以齊體儲位正位妃壼佇聞六行
之美以引三善之德是用册爾為皇太子妃往欽哉爾
其祗服寵章光膺茂典協和以逮下㳟儉以率先式昭
徽猷永保祚𦙍可不慎與
　　　册章懐太子張良姊文　　　　沈佺期
維景雲二年歳次辛亥十月壬寅朔十日辛亥皇帝若
曰於戲咨爾故章懷太子良姊張氏家承閥閲世襲徽
猷法度有章言容克備始應良選入奉元儲柔規緝於
上下淑問揚於中閫恩絶賔帝七日無歸義申從子百
齡先謝言念窀穸憫悼良深追崇徽號典故斯在是用
命某官某乙册爾為章懷太子良姊魂而有靈膺兹寵
數
　　退讓
　　　降太子忠為梁王詔
詔曰昔泰伯髙讓載昌姬宗東海之藩克隆漢祚故能
業𫝊端委作錫龜䝉飛茂實於前英播清虛於逺葉皇
太子忠分景扶木禀慶大津早加寵樹禮絶羣后比因
朝見屢陳撝挹論嫡庶之分守貴賤之禮以貴則皇后
有子以賢則不敢當仁前後數四辭情懇惻義髙曠古
道邁前修宜遂雅懷以成厥美可封梁王食邑二萬户
持節都督梁洋集璧四州諸軍事梁州刺史仍别食二
千戸賜物二萬段甲第一區梁州仍置都督府(顯慶元/年正月)
　　廢黜
　　　廢皇太子承乾為庶人詔
詔曰肇有皇王司牧黎庶咸立上嗣以守宗祧固本忘
其私愛繼世存乎公道故𫝊季歴而樹姬發隆周享七百
之期黜臨江而罪戾園炎漢定兩京之業是知儲副之
寄社稷繄以安危廢立之規鼎命申其輕重詳觀歴代
安可非其人哉皇太子承乾地惟長嫡位居明兩訓以
詩書教以禮樂庶𢎞日新之德以永無疆之祚而邪僻
是蹈仁義蔑聞踈逺正人親昵羣小善無為而不背惡
無大而不及酒色極於沉荒土木備於奢侈倡優之技
晝夜不息狗馬之娛盤遊無度金帛㪚於姦慝捶楚遍
於僕妾前後愆過日月滋甚朕永鑒前載無忘正嫡恕
其瑕釁倍加訓誘選名德以為師保擇端士以任宫僚
猶冀中人之性可以上下蟠木之質可以為容愚心不
悛凶德彌著自以久嬰沉痼心憂廢黜納邪説而違朕
命懷異端而疑諸弟恩寵雖厚猜懼愈深引姦回以為
腹心聚臺𨽻而同遊晏鄭聲淫樂好之不離左右兵凶
戰危習之以為戲樂既懷殘忍遂行殺害然其所愛小
人往者已從顯戮謂能因兹改悔翻乃更有悲傷行哭
承華制服博望立遺刑於髙殿日有祭祀營窀穸於禁
苑將加改𦵏贈官以表愚情勒碑以紀凶跡既傷敗於典
禮亦驚駭於視聽桀跖不足比其惡行竹帛不能載其
罪名豈可守器纂統承七廟之重入監出撫當四海之
寄承乾宜廢為庶人朕受上命為帝作人父母凡在蒼
生皆存撫育况乎冡嗣寜不鍾心一旦至此深増慙歎
(貞觀十七/年四月)
　　　廢皇太子瑛為庶人制
朕㳟承天命嗣守先業不敢失墜將裕後昆所以擇元
良䇿守器為國之本豈不謂然太子瑛㓜而鍾愛爰加
訓誘親師之範所望日新年既長成與之婚冠而妃之
昆弟潛搆異端頃在東都頗聞疑議所以妃兄薛愿流
謫海隅導之誨之謂其遷善駙馬都尉薛繡亦妃之兄
也今又煽惑謀䧟弟兄朕形之言愧於天下教之不改
其如之何葢不獲已歸諸大義瑛可廢為庶人鄂王瑶
光王琚等自㓜及長爰加撫育為擇師資欲其㳟順而
不率訓典潛起異端及與太子瑛搆彼凶人同惡相濟
亦既彰露咸引其咎孽由巳作義在滅親並降為庶人
駙馬都尉薛繡離間骨肉惑亂君親潛通宫禁引進朋
黨䧟元良於不友誤二子於不義險薄之行遂成門風
皆惡跡自彰凶慝昭露據其所犯合寘嚴誅言念𤨏姻
用申寛典捨其兩觀之罰俾就三危之竄可長流瀼州百
姓(開元二十/五年七月)
　　追復
　　　息隠王追復皇太子詔
詔曰昔戾園敗德西都表其諡號楚英干紀東漢錫其
湯沐斯皆屈邦國之禁申骨肉之恩故也息隠王地乃
居長守器運初自貽伊戚䧟於禍難日月逾邁松檟成
行朕嗣守鴻基𬗟㝷遺烈何嘗不陟彼岡而靡覿瞻同
體而疚懐恩備哀榮式加禮命可追復皇太子諡仍依
前諡曰隠置陵令以下官并加户守衛(貞觀十六/年六月)
　　　贈廢太子承乾恒山愍王制　　　　孫逖
門下理天下者必𢎞於在宥厚仁德者莫尚於追逺故
廢太子承乾昔在先朝嘗䧟深過因是殛竄至於淪沒
雖臣子之罪義則不私而骨肉之親情則無絶况年代
浸逺典廢宜追言念往時已申公葬將崇後命是錫王
章式遵仍舊之封更表易名之諡可贈恒山愍王(開元/二十)
(四/年)
　　　贈重俊皇太子制　　　　　　　蘓頲
門下朕聞曽氏之孝也慈親惑於疑聽趙虜之族也明
主哀而望思歴考前聞率由舊典重俊大行之子元良
守器往罹搆間困於讒嫉莫顧鈇鉞輕盜甲兵有此誅
夷無不悲惋今四凶咸服十起何追方伸赤暈之寃以
紓其黄泉之痛可贈皇太子主者施行(唐隆元年六/月二十五日)
　
　
　
　
　
　
　
　
　唐大詔令集巻三十一
欽定四庫全書
　唐大詔令集巻三十二
　　　　　　　　　　　　宋　宋敏求　編
　　皇太子
　　　追贈
　　　　邵王贈皇太子制
　　　　申王贈恵莊太子制
　　　　岐王贈恵文太子制
　　　　慶王贈靖德太子制
　　　　興王贈㳟懿太子制
　　　　齊王贈懷懿太子制
　　　　晉王贈悼懷太子制
　　　册贈
　　　　節愍太子諡册文
　　　　恵莊太子册文
　　　　恵文太子册文
　　　　㳟懿太子册文
　　　哀册文
　　　　懿德太子哀册文
　　　　節愍太子哀册文
　　　　恵莊太子哀册文
　　　　恵文太子哀册文
　　　　恵宣太子哀册文
　　　　㳟懿太子哀册文
　　　　昭靖太子哀册文
　　　　莊恪太子哀册文
　　　罷祭
　　　　停官祭贈太子勅
　　追贈
　　　邵王贈皇太子制
門下悼往興哀事極於理義餙終追逺禮著於經國故
邵王重潤漸履雲霄分輝日月體謙㳟之質藴忠順之
誠愛敬盡於宫闈仁孝聞於區㝢地居長嫡允膺崇樹
天不憗留奄隨運往朕丕膺寳命廼眷承祧瞰朱邸而
無從傃青方而結欷宜加贈典正位元儲可贈皇太子
所司備禮改𦵏主者施行(神龍元年/二月九日)
　　　申王贈恵莊太子制
德盛者必享休名道髙者必膺殊典况人倫之重義切
因心天屬之深情殷追逺故司徒申王撝叡哲聰明本
乎天性温㳟孝友挺自生知樂善好書清猷邁於兩獻
深仁厚義美化侔於二南可謂具瞻百寮儀型列辟朕
將永康兆庶方自友于天不憗遺奄從薨逝氷惟仁範
哀慟纒綿用表非常之榮少寄天倫之戚可追贈恵莊
太子宜令所司備禮就加册命陪𦵏橋陵(開元十二/年十一月)
　　　岐王贈恵文太子制
褒崇名器所以尊德也光昭典禮所以餙終也况天倫
之愛親親之至乎故太子太𫝊上柱國岐王範特禀聰明
率由孝友好書不倦樂善無忘固已作則列藩儀型百
辟方憑魯衛之政率流雍睦之風豈圖輔德愆期殱良奄
及想同氣而莫遂望驂駕而何追言念平生情深震慟
宜加殊禮之命用寄孔懷之哀可追贈恵文太子所司
備禮就加册命(開元十四/年四月)
　　　慶王贈靖德太子制
追終悼徃久著於國章考行易名匪私於天屬故司徒
兼太原持節充河東道諸軍節度大使度支營田等使
上柱國慶王保地居長嫡道茂中和爰在㓜冲克光撝
挹既著讓賢之美愈聞禮樂之風加之雕琢文藝周旋
禮樂固力行以近仁亦因心而為孝自析珪祚土藩翰
式崇授鉞分符權畧斯逺年方在壯未虞夭䘮疾瘵不救
憫惜良深宜循加贈之典式寵元儲之位可贈靖德太
子應縁䘮𦵏一事已上宜並官供仍令太子少師韋縚
充監護使京兆尹裴士淹充副(天寳十一/年五月)
　　　興王贈㳟懿太子制
門下厚禮所以餙終易名所以表行况情鍾天屬寵及
褒封載疇加等之美式備元儲之贈永懷軫念有惻彞
章第十二子故興王佋毓慶璿源分華若木天資仁孝
神假聰明河間聚書㓜聞樂善之㫖延陵聽樂早得知
音之妙頃以暫嬰沉瘵殆積旬時而資敬益彰頴悟逾
爽愛親之戀言不間於斯須苦訣之辭事先符於夢寐顧
惟至性實切深衷将祚土析珪載崇藩翰聞詩對易爰就
琢磨方冀成立豈期天䘮瑶英始茂遽摧落於當春隙
駟俄遷忽沉淪於厚夜興言痛悼憫惜良深宜寵賁於
青宫俾哀榮於窀穸可贈太子諡曰㳟懿應縁䘮𦵏所
司准式仍令兼京兆尹劉晏充監䕶使少尹陶鋭為副
主者施行(貞元元/年八月)
　　　齊王贈懷懿太子制
夫褒善餙終王者常典况我友于之愛手足之親永言
痛悼之懷用錫元良之命故齊王湊孕靈天宇擢秀本
枝孝敬知於孩提恵懷洽於親愛將固磐石遂分茅社
學探蟻術之精智有象舟之妙好書樂善造次不失其
清規置醴尊師風雨不忘其至敬方期鮐耉以保怡怡
天胡不仁殱我同氣念周宣好愛之分長痛莫追覽魏
文榮樂之言軫懷無巳繇是稽諸前典式展追榮特峻
徽章表恩泉壤雖禮命之儀則爾而天倫之恨何攄遐
想幽魂宜膺寵數可贈懷懿太子仍命有司擇日備禮
追册(開成三/年正月)
　　　晉王贈悼懷太子制
王者重統紀尊儲副所以上嚴國本祗叶禮經睦人倫
以正邦典崇丕基而昭彞式其或德契元良思當追命
道雖間於存歿義有表於哀榮仰惟舊章用攄憫志故
開府儀同三司晉王普先帝冢𦙍間氣夙鍾孝敬發於
岐嶷溫仁形於襁褓翦珪分社光祝䇿於參墟錫土啟
藩假威尊於上黨朕頃戡内難謬屬與能以王齒在提
嬰事絶推讓方期就傅謂致修齡既因猶子之義俾膺
主鬯之選天不憗遺殱我本枝泣悼永往空餘典禮嗟
樂善而莫報顧十起而何追衘悲長慟此誠無極是用
稽諸前訓申我宿愛布曩懷於兹日告如在於幽靈式
愴虚儀曷瘳深痛可贈悼懷太子仍令有司擇日備禮
追册(大和三/年六月)
　　册贈
　　　節愍太子諡册文
維景雲元年歳次庚戌十月戊寅朔二十九日丙申皇
帝若曰咨爾故皇太子重俊業隆繼體才膺守器故辨
日髙視晉儲防年遐吞漢兩撫軍監國皇基攸固齒胄
問安聖圖惟永頃以讒邪浸潤恩禮踈薄外廹伊戾之
謀中啟驪姬之譖彼則兇計斯甚揺動元良爾乃誠心
宻運掃除悖德興晉陽之甲以罪荀寅擁漢闕之兵而
誅趙虜嗚呼逆首雖殄餘黨未靖屬投杼生疑亂兵旋
及朕代天理物推亡固存近勦四㐫𬗟懷三善言徴備
禮以慰㝠魂銀牓山門畫堂泉室三年遂逺上賔之馭
不留千載猶生全節之名長在存著徽烈歿有餘裕志
業若此痛悼良深宜加寵號用旌不朽今册諡爾曰節
愍太子魂而有靈嘉兹茂典嗚呼哀哉
　　　惠莊太子册文
維開元十二年十一月甲申皇帝若曰於戲夫縟禮所
以飾情崇名所以表德義存追逺愛洽因親故司徒申
王撝(闕/)極禀靈邦家維翰體孝友以成性用淳和而合
道沛獻受易率以鳴謙河間聚書時其好學加以出為
方伯𢎞宣六條入登司徒大敷五教天則不憗奄薨於
行留邸無期同輿遂逺興言哀痛震動於厥心夫先王
演親親之恩春秋著加等之義上嗣之位餙終斯在今
遣攝太尉侍中源乾曜持節册贈王為恵莊太子宜率
茂典以永徽猷魂而有靈式昭哀贈嗚呼哀哉
　　　恵文太子册文
維開元十四年四月二十二日皇帝若曰於戲帝室之
斡曷降年不永天倫之戚而因心有加餙以徽章孔懷
之義也咨爾太子太傅上柱國岐王範孝友至性聰逹
多才樂善為詞言行俱敏好學流譽經傳悉通德既訓
於東宫化且行於南國而輔仁或爽倚福無稽奄忽遷
殂震悼何及夫禮以情為體欲増追逺之數行以名而
尊是圖褒德之軌故擇兹茂典崇以上嗣言念逝者用
申友于今遣工部尚書攝太尉盧從愿持節册王為恵
文太子魂而有靈昭是哀贈
　　　㳟懿太子册文
維上元元年歳次庚子冬十月戊午朔四日辛酉皇帝
若曰於戲夫睦親加等有國之彛訓悼亡申恩中心之所
切是以増其縟禮漢藩追鸞輅之榮備以徽章魏屏飾
龍旗之贈興言故典感惻良深第十二子故興王佋慶
襲紫庭憑華丹極温良質其性本孝友禀於天成加以
神假聰哲身周藝美故方變樂𦕈音以洞㣲百家之書
經月而成誦年雖在於髫齔學巳該於典墳自位列三
珪祚班五土緑車爰錫亟承䟽邸之榮青社云封實屬
維城之望豈謂藏舟易徃過隙難留顧蘭坂而如昨痛
梧宫之遂掩况㓜有至性實由生知心惟愛親歿不忘
孝幽夢克申於告訣至懇能貫於存亡言念淪䘮尤深
憫惜是用叶茲純德贈以元儲夫㳟者行之先懿者文
之美易名表稱俾永徽猷今遣銀青光祿大夫行中書
侍即同中書門下平章事集賢殿崇文館大學士修國
史上柱國姑臧縣開國伯李揆持節册命為㳟懿太子
申予至感賁爾寵光雖倚門之懷永衘酸於碣館而告
柩之禮庶延渥於泉扃魂而有靈昭此哀贈嗚呼哀哉
　　哀册文
　　　懿德太子哀册文　　　　　　　李嶠
維神龍二年歳次景午夏四月甲戌朔二十三日景申
懿德太子粹宫啟自洛邑將陪窆於乾陵禮也廞衣夕
陳俎奠朝設蜃輅俄軫龍旗按節皇帝嗟蟻庭之寢籥
惜鳳渚之韜簧撫萬乗而懐國本綏六姻而悼乾將情
無輟哀禮有加數刻純懿於金版播芳聲於玉牒其詞
曰靈命將興元符是膺皇基茂立帝武丕承祥集畫堂
慶流朱邸棘天延貺桐圭備禮實惟天族載挺人英川
寳岳秀虹暉霓精舞象得𤣥佩觹聞道刻舟敏遽牽衣
慧早幾神闇體理識宣資心韜鍾律情含蔡蓍曰仁曰
孝非訓非師寛恵深博温良肅祗苞舉六文網羅羣籍
詩接楚彦賦延梁客淮國𫝊騷雲臺對易樂善超羣多
才掩昔乃崇匡衛實屏實藩乃列朝請為鴻為鵷揚聲
北路振彩西園儀表姬戚光輝舜門㳟事閫闈歡迎黨
族怡色玉潤温詞蘭馥中外克諧親踈允睦常德有裕
間言無讟榮深出幸寵茂留中婉孌羣辟調繆二宫陪輿澤
厚錫馬恩隆西蜀欽義南山向風禮縟天孫望髙元嗣
重海闕象前星虛位方輟須㝷行膺主器奄䘮門軸俄
摧隙駟嗚呼哀哉鳯下朝陽龍収瞑光瓊田滅彩桂苑
淪芳國軫傾翰朝悲壊梁惟靈徴之寂寂怨天道之茫
茫嗚呼哀哉𤣥聖登期恩榮下賁爰命典䇿式昭名諡
匕鬯雖崇粢盛不莅闔壤同戚具寮増欷嗚呼哀哉築
恩臺兮竟不旋還作室兮復何年訪来人兮傷對日瞻
雲鶴兮感昇天惜明離之虛繇悵鳯樂之徒懸懟銀牓
之留月泣銅樓之送煙嗚呼哀哉司兆獻占掌圖辨域
挽鐸初警帷幌既飭引文衛之邐迤度繁笳之悽惻纒永
慕於青府結餘酸於紫極嗚呼哀哉辭交風之近甸出
避雨之層巒望八水而遥集懷三川而顧難菱枯兮夏
旱花落兮春殘林野晦而天無色烟雲愁而景欲寒嗚
呼哀哉稅駕昭塗即宫下土執斧供事揚麾按部藏日
兮山門埋燈於地户痛平生兮㝠漠哀倐忽兮今古視
不見兮聽不聞天無曉兮夜無分同變化兮光隂盡配
陽秋兮蘭菊芬嗚呼哀哉
　　　節愍太子哀册文
維景雲元年十月朔日子節愍太子梓宫自鄠杜粤某
日將陪窆於定陵禮也蜃衛初引鳯仙將逺閲少海而
不流赴窮泉而莫返皇帝懷副君之大義降猶子之深
慈餙忠烈於逝者備哀榮以送之漢幄虚侍周牆肅事
思臺空築幽埏永閟金相兮玉裕揆行兮旌能峻節兮
無冺芳聲兮有恒其詞曰景雲流祉白水貞祥祀及百
代威加萬方勃焉家國赫矣皇王帝子攸降乾男以將
邁德誕靈懷文抱質漢臺占雨秦京近日敏對不羣能
言罕匹藝該百變詞含六律朝霞自舉夜月常逰醴薦
推穆書成重鄒典戎仙衛作牧神州是謂元子光膺孟
侯少陽正位太學知道春誦夏絃尊師敬老榮承圭玉
寵殷瑜珮三善不忘四章旋逮過闕則下入廟斯趨曰
仁與孝終始不渝聖敬日躋溫文歳廣望髙周副才優
魏兩用事有倫出言無黨政成中外聲溢天壤邪臣作
蠱匹夫知惋不顧身逰將夷國難忠義期仗猷謀是斷
獲戾宫朝歸魂霄漢白駒過隙蒼蠅止藩水逝西沼霜
凋北園鶴闕誰馭鳩里徒寃瞑目於此傷心詎論嗚呼
哀哉重日淪輝前星墜彩形神溘謝德音如在物是人
非年移運改聖明延鑒徽章有待有待伊何慶逢開闢延鑒
伊何恩隆典册即鳴鳯之岡嶺啟占鳥之隧宅人辭中
壘之桑鳥思平陵之柏地如伊水山連紀市嗟委化於
仙期欲問安於神里五營成列萬國衘酸挽鐸朝喝旌
麾曉寒指牽牛以南渡乘飲龍而北傃顧青舎兮非春
掩𤣥扉兮大暮昔之来兮銀牓銅樓今之徃矣曠野荒
丘冉冉兮辰促蒼蒼兮道悠惟聲華與純懿比金石而
恒留嗚呼哀哉
　　　惠莊太子哀册文　　　　　　　張九齡
維開元十二年歳次甲子十一月丁巳朔二十四日庚
辰司徒申王薨於行在所册諡恵莊太子旋殯於寢粤
閏二月二十七日壬午將陪𦵏於橋陵之栢城禮也黼幕
宵布羽纛宿設西序啟攢南省成列皇帝深天倫之蹙
崇后儲之禮擬容衛於青宫申孔懐於朱邸爰命史氏
於稽令則無俾直言不彰遺德其詞曰昊天有命先后
受之分王子弟藩衛京師克荷成憲罔不肅祗懿哉明
哲誕惟純粹宣慈日聞孝友天至道則脗合跡無自異
性則生知學兼時習易㣲書逺詩興禮立德必有隣善如
不及貴而能損重固難挹方伯出鎮召南取斯司徒入
掌鄭武其宜義之所在政務克施物留遺愛事著成規西
夏心人東征叶卜韡韡同輦皇圖改服疾遘中路凶傳
左轂寜不慗遺奄鍾斯酷嗚呼哀哉昔在冲妙具惟兄
弟四國並封五王均體逰必連騎居則同邸各承命於
含飴俱受經於置醴既荏苒而云邁屬殷憂於將啟實
定禍於蕭牆遂繼明於雲陛雖隔深宫之衛常洽家人
之體曷徂謝以痛心感平生而流涕嗚呼哀哉爰擇茂
典將崇上嗣表先聖之元良申友于之褒異紛鹵簿以
徒設儼文物而空備彼神儀之如在乃羣悲之所萃周
禮從祔漢塋是陪先逺日而撰吉㑹同盟以送哀夜漏
盡兮暗室啟庭燎殘兮曉輓催既三接而徐進將一去而
不迴嗚呼哀哉背朱門兮遲遲馳白驥兮騤騤野蒼茫
而助惨風蕭飋而増悲離離兮素葢寂寂兮畫帷遵舊
途而何有覽陳迹以如疑靣都邑於不入侍陵寢兮有期
惟光儀之永閟與昭代而長辭嗚呼哀哉潛清輝於幽
穸昭鴻名於美跡將在皇儲之史豈伊諸侯之册播遺
芬於蘭桂𫝊不朽於金石諒紀言之在茲庶德音之無
斁嗚呼哀哉
　　　恵文太子哀册文　　　　　　　蘇頲
維開元十四年太歳景寅四月乙酉朔十九日癸卯太
傅岐王薨於洛册諡恵文太子殯正寢之西階仲夏景
申將祔於橋陵禮也曉隂北清魄月西照列鐸挽以嚴
鼓出軒除而減燎皇帝戚深天倫寵異天人追遣奠於
將逺動哀懷其若新震以貞位文以光諡爰召司存廼
甄遺懿其詞曰重𤣥之門唐系居尊五色之土岐封效
古瑶圖正位兄一弟二寳蕚承庇帝三王四甞急難兮
特詢以事竟扶翼兮能竭其志其志伊何程才則多武
以之靖文以之和勇超東牟思奪東阿是曰其爾曷云
其他覃訏守成忠肅鍾美克順克比為臣為子河書聚
學沛易窮理毫使露濡賦令雲起出咨岳牧入慎邦紀
魯衛則侔武桓斯擬𫝊於元嗣欽若端士往錫朱旂来
朝紫㣲家人輯穆藩后增輝甘㫖不同而不膳珍華不
供而不衣楚謀或隠梁藉寜遣屬巡岱以封還待升天
而慶歸猗那兮揚名於後於鑠兮循業可久富貴兮於
何不有闇忽兮曽莫之壽嗚呼哀哉宵半分漏革𫝊於
奏天初辨時慮切乎思駿馬連􁞼而交使近臣駢命而
挟醫望君王兮何遲遲俯􁂻檻兮猶若期至不至兮欵
長辭莫悲兮惟此悲外皆罷輟兮内獨漣洏豈吾季之
在哉崇后儲以諡之孝依喬岳仁本京師莊洎文兮疇
能忍兹靈輴稍發清道徐按整承華之鹵簿憺德陽之
宫觀樹隂隂於國門橋耿耿於天漢盈舊悲以迴復蓄
新哀以聚㪚㷀然嗣王若不勝䘮惨天地之何心怨闗
心之巳長夫儉之為德謙固其則存殁是膺恵文是徴
存也髙臺深池之不競歿也備物重器之不矜嗚呼哀
哉典册之有憑恵文之有稱故奉先皇之松栢成太子
之園陵嗚呼哀哉
　　　恵宣太子哀册文　　　　　　　韓休
維開元二十二年歳次甲戍七月庚申朔十日己巳故
司徒薛王薨於洛册諡恵宣太子翌日殯於正寢之西
階粤八月二日庚寅將陪𦵏於橋陵禮也凉隂戒秋白
露凝夜𫝊哀挽於郊道儼虛容於池榭皇帝痛棣華之
既凋覩蘭坂而増欷撫徹奠以無及恨潛泉之永閟光
於典册昇彼儲嗣爰命史臣颺言其懿其詞曰於昭帝
系濬發𤣥裔建堯升唐自薛而王粤有成德遂荒東國
大啟土宇聿崇典則夫其秉靈在初廸哲惟濬惇敏秀
鑠淳龎淑慎謀謩以成蹈道而順文英獨越武烈惟振
百辟式曕五帝以訓惟茲大賢克懋天秩為藩為屏是
輔是弼保釐我邦家左右我王室沛獻演易楚元説詩
藝無不綜學罔有遺分以寳玉建其旌旗出𢎞聲政入
贊雍熈咨爾公族是惟敦睦主曰介弟寵其車服俾侯
於京怡怡弟兄穆以家人之禮崇其藩后之榮曷常不
樂彼同輿却東平之歸奏詢其異政欽北海之能名將
以天倫之愛可以昭於載籍友于之誼可以貫於神明
宜其善有其慶禍無其胎享此眉壽祜其多才胡勿藥
以為疾逮彌旬而成災躬為禱兮靡不至誠以精兮無
不備走羣祀以累祈徴上醫而畢洎蒼黄而晦明未隔
門忽而古今斯異嗚呼哀哉神理無昧人寰巳非想河
洛其猶在望淮仙而不歸悲由中而自切情限禮而相
違悵丙舎之去逺餙承華以増輝嗚呼哀哉靈龜肇吉
服馬先路悼津門之永違遵河橋以直度笳哀洛陽之
道旐靡咸京之樹換憂歡於今昔變風景於新故嗚呼
哀哉夫行以諡尊恩由禮盛申備物以増餙𬗟貞徽而
獨映俾重為善之名以彰有後之慶嗚呼哀哉庭樹槭
以驚秋川波咽而不流歴神臯兮望國寢背華宇兮歸
山丘流塵滿兮虛榭暗緑苔生兮行徑幽惟盛德與鴻
烈亦天長而地悠嗚呼哀哉
　　　㳟懿太子哀册文
維上元元年太歳庚子六月己未朔二十六日甲申皇第十二
子持節鳳翔等四州節度觀察大使興王佋薨於中京之内
邸殯於正寢之西階粤八月丁亥册贈皇太子廟號㳟
懿冬十有一月庚寅詔𦵏於長安之髙陽原禮也鷰隧
開封龍輼進轍陳祖載而就位嚴塗芻而成列皇帝哀玉
林之閟景憫璿蕚而罹霜曕蜃綍而増恩懷㕍池而永傷
考諡惟古褒崇有式爰詔史臣恭宣懿徳其詞曰維天祚
唐累葉重光中興景運再紐乾綱本枝建國磐石疏疆克
開聖𦙍實曰賢王驪源孕彩日幹騰芳深仁廣孝藴藝含
章秀發童年惠彰髫齒蹈禮知方尊賢叶㫖對日流辨占
風繼美魯衛後塵間平絶軌冦孽初搆王師未班爰從襁
褓載厯難艱愛備中掖名崇懿藩居常禀訓動不違顔禮
及佩觿朝加分器胙土延渥登壇受帥璇室金箱文經武
緯樂善為寳崇儒是貴濬哲外朗温文内深閱書成誦觀
樂表音五經在口六律諧心才優藝洽絶古超今蛇豕猶
梗寰區未又總慮其真焚香演偈食去葷血心依定慧庶
福邦家俾清凶穢霜露嬰疾聰明害神沉疴始遘彌曠盈
旬正慮無擾發言有倫在膏方亟問膳愈勤雲物告徴星
辰變象楚藥無救秦醫莫仗靈儀杳而上賔徽音邈其長
往違舊邸於青社即幽陵於黄壤鳴呼哀哉魂氣奪兮去
何之精靈在兮孝有思痛君親之永隔託夢寐而來辭延
桂宫而震悼貫椒壼而纒悲旌遺芳於碣館賁新命於儲
闈嗚呼哀哉先逺戒候占龜獻吉指鶉野而西臨背鳯城
而右出天慘慘而若霧山蒼蒼而翳日揚薤挽之哀悽盼
松埏之蕭瑟羅烏伏以禮峻掩黄腸而室宻望馳道而長
辭赴幽途而永畢嗚呼哀哉生為寵王兮宸愛所鍾歿追
上嗣兮朝典斯崇昇玉笙於洞府閲銀棨於泉宫金石惟
固兮人生有終簡冊攸記兮徳音無窮敢陳詞以篆美庶
永代而承風嗚呼哀哉
　　　昭靖太子哀冊文　　　　　　　　蕭昕
維大厯八年歳次癸丑正月乙亥朔十七日辛夘開府
儀同三司元帥鄭王薨旋殯於内侍省二十七日甲午
冊諡曰昭靖太子洎十年歳在乙夘十二月庚申朔二
十六日乙酉遷窆於萬年縣細栁之北原乃詔京兆尹
黎幹監䕶喪事展餙終之儀禮也嗚呼哀哉窮隂肅烈
煞景凝沍蜃輅方巾龍驂在御設庭燎以終夕啟攅途
而即路皇帝悼賢王之不淑念愛子之云亡齊彭殤以
理遣顧形影而神傷録舊勲於藩邸議新諡於太常睠
承家於匕鬯追嗣位於元良爰命侍臣式纂遺芳其詞
曰維昔啟土膺兹册命錫爵為王建封於鄭梁國寵異
魯邦禮盛明哲在躬温良成性國歩艱難遘茲師旅克
生才藝允是文武乃拜元戎俾殱醜虜職思靖亂功期
禦侮守師律以殿邦振威聲而先舉問安内豎視膳寢
門隨肩明兩順色晨昏光輝棣蕚友愛鴒原率禮不違
人無間言招賢南楚愛客西園宗子維城王室以藩樂
善未終沉疴斯起羣望並走衆毉咸理有加無瘳蘭銷
玉毁馳光度隙逝川閲水軫皇慈之恒化嗟國人之罷
市嗚呼哀哉疇庸未紀度德則優崇以徽號闡其謀猷
善則可旌禮無不酬吉㐫同域神理難求列前星之儲
位招甲觀之靈斿撰日月以有時備塗芻之將命卜竁
從吉辨方居正堇原霜若從阡雪映起寢廟之崇嚴制
園陵之尊盛嗚呼哀哉輼車發軔緹騎前旌祖載奠撤
嘯笳哀鳴挽出離宫路廻直城羽儀以列徒馭不驚越
素滻以東指背東山而北征聨岡走以廻抱逺樹靡而
低傾對驪宫以立表依細栁以開營閟重扄於穸壤悲
執紼於桓楹川杳杳以暝色野稍稍以寒聲仰清芬之
不冺實昭晰於鴻名嗚呼哀哉
　　　莊恪太子哀册文
維大唐開成三年歳次戊午十月乙酉朔十六日庚子
皇子起薨於少陽苑十七日辛丑遷座於大吉殿十一
月乙夘朔二十四日戊寅命册使太子太師兼右僕射
門下侍即國子祭酒平章事鄭覃副使中書侍即平章
事楊嗣復持節册諡曰莊恪十二月乙酉朔十二日景
申葬於驪山之北原莊恪陵禮也玉琯歳窮金壺漏盡
祖奠告撤哀笳將引庭滅燎而月寒路揺旍而風𦂳皇
帝念主鬯之缺位悼佩觹之夭年銅樓巳閉銀牓徒懸
方追思於對日遽冥寞而賔天典册具舉文物咸備爰
詔侍臣顯揚上嗣其詞曰皇矣帝緒肇基綿古種德尊
道宗文祖武上聖開成天下和平儲祉發祥是先元良
覃訏之初岐嶷用彰藴才游藝玉裕金相既免孩提是
加封殖伊維城於東魯錫介珪於上國辭榮朱邸正位
青宫尊師重保養德含聰畏馳道而不絶問寢門而益
㳟招賢警戒齒胄謙冲冀日躋於三善奉天慈於九重
漢明好學既顯於外魏丕能文方循於内美不二於顔
過嘉得三於鯉退焜煇甲觀鏗鏘瑜珮方積善於為山
何反真而游岱嗚呼哀哉憂兢損夀沉疴始遘羣望並
走百靈宜祐吳客之問徒為越人之醫靡救占前星之掩
燿知東朝之降咎天垂象而則然人由巳而何有嗚乎
哀哉税駕承華兮即宫夜臺鳯笙長絶兮蜃輅徐来啟
青門而東出歴元霸而左廻度凋林兮魂斷入曠野兮
心摧水助挽而幽咽雲帶翣而排徊悲佳城之已掩見
新廟之方開嗚呼哀哉授經兮曷期執紼兮増欷九原
作兮何嗟及七日還兮安可希有少海之波逝無西園
之葢飛商山之羽翼已㪚望苑之賔客咸歸瑟彼玉簡
閟於泉扉用𫝊信於文字願不冺於音徽嗚呼哀哉
　　罷祭
　　　停官祭太子勅
勅諸贈太子頃年官為立廟并致享祀雖禮欲歸厚而
情且未安蒸嘗之時子孫不預若専令官祭是以踈間
親遂此為常豈云敬孝其諸贈太子有後者但官為置
廟各令子孫自主祭其祭署及官悉停若無後者宜依
舊(開元二十/二年七月)
　
　
　
　
　
　
　
　唐大詔令集巻三十二
欽定四庫全書
　唐大詔令集巻三十三
　　　　　　　　　　　　宋　宋敏求　編
　　諸王
　　　封建
　　　　封周王顯制
　　　　封申王成義等制
　　　　封郯王嗣直郢王嗣謙制
　　　　封陕王嗣昇制
　　　　改封寧王憲制
　　　　封濟王溢等制
　　　　廣平王進封楚王制
　　　　改封雍王适制
　　　　封睦王建等制
　　　　封欽王諤等制
　　　　封鄧王寧等制
　　　　封沔王恂等制
　　　　封晉王普制
　　　　封魯王永制
　　　　封梁王休履等制
　　　　封蔣王宗儉制
　　　　封棣王惴制
　　　　封鄂王潤制
　　　　封衛王灌等制
　　　　封蘄王緝等制
　　　　封棣王祔等制
　　　　封景王祕等制
　　　　封雅王禎等制
　　封建
　　　封周王顯制
昔周武垂則汾邑啟維城之固漢文承統睢陽樹磐石
之基所以作鎮邦家克隆景業第七子顯毓粹雲峯分
輝日觀風儀秀舉神識冲和挺玉質而含章振金聲而
發彩夙遵教於詩禮方導德於間平既表岐嶷之姿宜
申珪社之貺可封周王食邑一萬戸(顯慶二/年二月)
　　　封申王等制　　　　　　　　　蘇頲
門下古者帝王受命以臨萬國子弟建封用尊五等其
所由来尚矣右衛大將軍衡陽郡王成義等敦詩執禮
本仁祖義名教之樂自得幾深温良之容發於忠孝晨
趨魏闕則望掩軒霞夕賦曹園則思含澄景朕祗奉歴
數旁稽載籍克輔王室所謂通邑大都俾為唐藩故能
帶河礪嶽分膺往命咨爾眷歟可依前件仍各食實封
一千戸(唐隆元年六/月二十七日)
　　　封郯王郢王誥
誥昔在姬劉分王子弟用能本枝碩茂算祀遐長皇帝
元子嗣直嗣謙等若木分暉咸池䟽𣲖孝愛成性佩服
天經岐嶷誕靈風儀遐舉奉聞詩之寳訓資樂善之芳
規錫命惟崇巳申緑車之寵登庸在運宜開朱邸之蕃
嗣直可封為郯王嗣謙可封為郢王(先天元/年八月)
　　　封陕王誥
誥皇孫之寵禮絶於諸侯帝王之制封殊於列國爰自
前代兹義存焉皇帝第三子嗣昇岐嶷夙成聰明天假
東海夀街之對昔未云竒瑯琊日逺之談今可連𩔖允
宜胙兹茅土光彼磐石永固鴻業式繼維寧可封為陕
王(先天六/年九月)
　　　改封寧王制
爰分寳玉載錫綏章必在親賢致之侯甸開府儀同三
司兼涇州刺史上柱國宋王憲儀表碩望忠肅令名藝
總經書才推禮樂列上公之位兼大藩之寵瞻彼行圍
舊稱茅邑敦如北地今邇西都宜考良日之封用𢎞景
命之及可改封寧王食邑三千户餘如故(開元七/年九月)
　　　封濟王等制
王者之制疇庸展親古之道也廼眷諸子非曰私之第
二十三男溢等藉慶昌源致兹繁祉始自内保漸乎外傅
四方六甲辨志離經可以識君臣之義可以接朝廷之
禮宜建以方社錫之分器肆予有命克慎厥猷其封溢
為濟王沔為信王泚為義王漼為陳王澄為豊王潓為
恒王淀為京王滔為涇王(開元二十/一年九月)
　　　廣平王進封楚王制
自㓂戎奸宄王師未振瞻言境邑尚聚犬羊廣平王俶
修學好古令德孝㳟志安邦家誓雪讐耻爰鞠其旅克
復二京可封楚王食實封二千户(寳應元/年三月)
　　　改封雍王制
錫瑞剖珪義先藩屏籬疆畫野禮叙推恩必因時以命
拜協天性以為輔天下兵馬元帥特進上柱國魯王适
識度明敏執心仁恕智侔對日位偶前星頃以俾侯於
魯兼掌戎車修禮檢身流謙自牧元良有裕忠孝可嘉
且𫝊稱知子之道禮擅内舉之文眷彼龜䝉僻居東夏
乃惟洛雍近接西周宜改邑於京闗列維城於上國可
改封雍王食邑一萬戸依前充天下兵馬元帥本官勲
如故(寳應元/年八月)
　　　封睦王等制
虞夏之制諸子疏封漢魏以還十連授律是用析珪班瑞
磐石開疆信逋邑之紀綱為中都之屏翰然則旄鉞之寄
惟擇攸難因親之任各膺其命第四子述第五子逾第六
子連韓王逈第八子遘第十三子造第十四子暹第十五子
運第十六子遇第十七子遹第十八子通第十九子逹第
二十子逸等敏茂純懿禀於衷誠温良孝恭形於進對
動皆合義居必有恒可以附衆靖人撫封宣化而總列城之
賦擅分閫之謀允勤公家允輔王室今則均茅社之寵盛
槐庭之儀授鉞登車副兹朝典維城之固爾其懋哉述可
封睦王充嶺南節度支度營田五府經畧觀察處置䓁大
使逾可封郴王充渭北鄜坊等州節度大使連可封信王
韓王逈可汴宋等州節度觀察處置等大使遘可封鄜王
造可封忻王充昭義軍節度觀察處置等大使暹可封韶
王運可封嘉王遇可封端王遹可封循王通可封恭王逵
可封原王逸可封雅王仍並可開府儀同三司(大歴十/年二月)
　　　封欽王等制
王者之制子弟畢封所以固藩輔而重社稷古今之通
義也第十弟諤等寛簡忠厚生知孝敬行皆由禮志不
違仁樂善本於性情好賢宗於師傅朕承天之序稽古
展親宜舉徽章俾開土宇第十弟諤封欽王第十一弟誠封
珍王男建康郡王渙封郯王改名經洋川郡王沔封均
王改名緯臨海郡王洵封溆王改名縱𢎞農郡王浼封
莒王改名紵漢東郡王泳封宻王改名綱晋陽郡王湜
封郇王改名總髙平郡王淑封邵王改名約雲安郡王
滋封宋王改名結宣城郡王淮封集王改名緗德陽郡
王濬封冀王改名絿河東郡王浥封和王改名綺第十
七男絢封衡王十九男纁封㑹王二十男綰封福王二
十二男紘封撫王二十三男緄封岳王二十四男紳封
袁王二十五男綸封桂王二十七男綽封翼王(貞元二/十一年)
(四/月)
　　　封鄧王等制
門下昔周室制法備建宗盟漢代垂統畢封子弟其盛
也二南教化首在國風其詳也九國土疆載於侯表朕
嗣守丕業㳟惟令圖永言磐石之固宜本介人之重男
平原郡王寧等孝友忠敬温文惠和禀其樂善之姿强
於好古之學君親之教罔敢失墜保傅之言亦惟佩服
由是寡悔至於通方庶可膺兹典章列是藩屏疏爵以
冠於侯伯分茅以錫其山川用明至公且叶前訓男平
原郡王寜可封鄧王同安郡王寛可封涇王延安郡王
宥可封遂王彭城郡王察可封深王髙宻郡王寰可封
洋王文安王寮可封絳王十男審可封建王宜令所司
擇日備禮册命主者施行(元和元年/八月七日)
　　　封沔王等制
門下朕獲承天序欽若前訓用建藩輔以明親賢斯古
先哲王之令典也弟憬等孝友寛厚温文肅敬行有枝
葉道無緇磷踐君子之中庸䆒賢人之義理情惟樂古
志不近名纂間平之令德希曽閔之至行宜分建茅土
衛我邦家叶於展親永固磐石是用舉其成命錫其徽
章第十弟恂可封沔王第十一弟懌可封婺王第十二弟愔可
封茂王第十三弟怡可封光王第十四弟恊可封淄王
第十五弟憺可封衡王第十六弟悦可封澶王長男湛
可封鄂王第二男涵可封江王第五男瀍可封潁王宜
令有司備禮擇日册命主者施行(長慶元/年三月)
　　　　封晉王制
門下昔周室之興也藩戚並建式資於維城漢氏之興
也皇子畢封用固於磐石斯所以載𢎞丕緒惟懐永
圖且茂德於本枝遂推恩於後嗣况祗荷眷祜屬當長
賢宜承龍章允膺舊典長男普㓜禀異質夙膺嘉祥既
表岐嶷之姿日慕恭良之性朕以寡昧䖍奉宗祧庶明
父子之親以及君臣之義命以樂國錫其分圭用敷可
久之基爰叶至公之道可封晉王宜令有司擇日備儀
册命主者施行(寳歴元年/十一月)
　　　封魯王制
朕㳟承寳位欽若璿衡兢業戒懷懼忝洪搆今皇嗣誕
秀既流慶於天枝白茅啟封宜分王於土宇用崇大典
式固不圖長男永植性端莊禀靈聰哲神氣挺於岐嶷和
粹精於儀形姿範藹然是用嘉慰將奉聞詩之教冀彰
樂善之風俾洽寵恩允膺錫命庶表祥於麟趾爰建社
於龜䝉敬哉戒哉無沗我烈聖之休德可封魯王仍令
有司擇日備禮册命(太和四/年正月)
　　　封梁王等制
王者胙土畫疆封建子弟所以承衛帝室藩茂本枝祖
宗成式朕曷敢廢况天付正性夙奉丕訓尊賢好善體
仁由禮是可舉建侯之命膺分社之榮親親賢賢于是乎在
敬宗皇帝第二子休復第三子執中第四子言揚第六
子成美皆氣藴冲和行推敬慎㳺泳(原闕/)
　　　　　　　　　　　　　　　　　墳素佩服師言
宜開土宇之封用申睦族之典休復可封梁王執中可
封襄王言揚可封杞王成美可封陳王宜令有司擇日
備禮册命(開成二/年八月)
　　　封蔣王制
周宅土中藩衛並建漢有天下子弟畢封朕承烈聖之
鴻搆託於兆人之上順考古道用保乂於皇家第二男
宗儉孝友齊莊㳟肅明懿蹈師氏之典訓佩古人之格
言動必有程稚不好弄遵道誠資於積習樂善寔本於
生知洪量不矜芳猷自穆是宜光分茅社作我藩翰式
發麟趾之祥欽若犬牙之制爰舉成命錫其寵章可封
蔣王仍命有司備禮册命(開成二/年八月)
　　　封棣王制
門下朕聞王者建極子弟胙以茅土將以藩昌磐石深
固本根周漢之隆率由此道及我列聖每用舊章所以
撫安生靈保佑中外朕㳟承天序敢紊前規爰加立愛
之恩庶廣推公之義憲宗第十八子惴生則温柔性惟
聰逹神邁氣朗聞禮知方藴積中之粹和資奉上之孝敬
必能副於友愛始終令圖以耀金枝以輔王室是命俾
開朱邸盛建戚藩載啟唐虞之風用崇麟趾之慶於戲
惟茲盛典用别親賢必思繼美二南紹休五等佩維城
之重思外屏之尊無怠無荒服我丕命可封棣王仍令
擇日備禮册命(大中六年/十一月)
　　　封鄂王制　　　　　　　　　　蔣仰
門下周家受命諸子疏封漢氏造邦二等垂訓式崇藩
屏思固本根逮於國朝必稽典憲太宗創久長之業乃
建親賢列聖遵守成之文廣分土宇朕獲承丕構敢廢
舊章非惟永保於皇基葢亦無私於天下第六男潤生
而聰敏性則温㳟孝敬夙彰誠明自至能服詩書之教
居然禮義之姿雖在幼年勤由義訓周旋知為善之樂
謙和無自伐之心是可以膺犬牙之封厚麟趾之慶授
以茅社錫其桐圭俾爾戚藩以輔王室亦宜維二南之
慶躅習三雍之舊儀敬服斯言用光禮命可封鄂王令
所司備禮册命(大中五/年六月)
　　　封衛王灌等制
門下朕聞先王建萬國親諸侯也周漢封藩樹屏我國
家以錫土分茅冲人敢易彞制爰稽典禮式固家邦第
三男灌等生則岐嶷幼而狥齊忠厚實見其天資才識
若符於神授敦詩聞禮不假其師嚴踐義由仁罔勞於
庭訓術通六藝之妙學奥百代之書是宜敷桐葉之䇿
舉梓材之誥胙以土宇誓以河山我圖爾居以謹王度
無懈其位永孚於休第三男灌可封衛王第四男澭可
封廣王宜令有司擇日備禮册命主者施行(大中十一/年六月二)
(十八/日)
　　　封蘄王等制
門下朕祗承祖業獲奉寳圖常欲茂枝葉於千齡壯根
本於九族所以建兹茅社分命親賢叅酌令儀用垂嘉
稱順宗皇帝第十八子緝憲宗皇帝第二十子情瑶源
挺秀朱邸𫝊芳生於宫壼之中雅得詩書之奥加以温
㳟成性孝敬日聞不假保傅之嚴已彰間平之德是宜
疏封大國屏衛本朝錫介圭於明庭固磐石於清廟於
戲謹爾侯度敬我典章無怠無荒往承休命緝可蘄王
情可榮王仍令所司擇日備禮册命(咸通二年/十一月)
　　　封棣王䖍王沂王遂王制　　　　陸扆
門下我國家奄宅中區光啟祖業析珪胙土惟賢與親
故本根茂而枝葉榮王室尊而藩屏壯逮予眇末罔獲
纂承願至道之𤣥慈鍾列聖之餘慶顧茲𦙍嗣實謂蕃
昌爰稽典謨用建邦土第三男祤星辰毓粹岳瀆降靈
早彰岐嶷之姿克禀狥齊之慶第五男禊龜龍應瑞鵰
鶚凌空温㳟自得於天和頴悟實由於神賦第六男禋
璆琳挺秀鸑鷟呈祥爰當好弄之年雅號夙成之器第
七男緯珠璣耀彩箘簬含貞風神潛茂於端莊質性已
彰於敏恵而皆生知孝敬志樂文儒問安靡曠於晨昏
禀訓每由於詩禮智有刻舟之妙辨多對日之竒是宜
分以白茅錫其朱邸叶犬牙於漢制光麟趾於周詩厭
次名邦境連於齊魯南康奥壤土接於荆吳瑯琊敦儒
素之風遂寜實阜殷之俗咸稱重地各服徽章於戲器
以琢成道由學顯勉禀君親之教敬承友傅之規勿追
平樂之歡無好任城之勇懋建厥德無怠無荒祤可棣
王禊可䖍王禋可沂王禕可遂王仍令所司擇日備禮
册命主者施行(乾寧元/年十月)
　　　封景王輝王祁王制
門下昔明王臨御之理立德於至道茂緒於惟親朕嗣
守丕圖祗若鴻訓未嘗不稽古建於邦家厲精以奉宗
祖况洎漢而還封册之重抑有前典煥乎彞章當知子
之敢私亦内舉之良媿第八男祕粹和包美謹厚自居
踐禮樂之德文佩詩書之義府第九男祚生而向善夙
賦好謙克明教導之風蔚有端莊之質第十男祺後星
増潤甲觀呈祥妙彰岐嶷之姿雅得聰明之性又並標
嘉器皆禀温文慰沃且多寵數宜舉爰擇重地式崇其
名於戲㳟乃修持服諸訓順俾盛磐石之固允膺典禮之
崇勉樹令徽各欽休命祕可封景王祚可封輝王祺可
封祁王(乾寧四/年十月)
　　　封雅王瓊王制　　　　　　　　張元晏
門下成周之建藩翰也本以宗盟大漢之分茅社也先
諸子弟推強幹弱枝之義遵自家刑國之文用能夹輔公
朝尊奬王室朕上承宗廟下撫黎元固安萬邦恵綏羣
品事必在於師古理寧繫於徇私爰舉舊章式於令典
十一男禎忠肅挺志清明在躬孝敬本於生知端粹資
乎神授藴題鞭之妙思纂置醴之前規第十二男祥美
秀呈姿温文毓德體寛雅以成性恃愿㳟而立身踵為
善之懿圖繼好學之休譽咸在齠齔克守義方必當益
茂清徽俱為令器是用各分圭瑞並列封疆申以渥恩委
之善地於戲當綺紈之歳膺茅土之榮雁序聨芳犬牙
錫壤爾宜簡以位衆儉而在公善友應徐敬師申白交
修魯衛之政俾取虞芮之風往惟欽哉服我丕謀禎可
封雅王祥可封瓊王仍令所司擇日備禮册命主者施
行(光化元年/十一月)
　
　
　
　
　
　
　
　
　
　
　
　
　
　
　
　唐大詔令集巻三十三
欽定四庫全書
　唐大詔令集巻三十四
　　　　　　　　　　　　宋　宋敏求　編
　　諸王
　　　册文
　　　　册梁州都督漢王元昌文
　　　　册徐州都督徐王元禮文
　　　　册荆州都督荆王元景文
　　　　册潞州都督韓王元嘉文
　　　　册遂州都督彭王元則文
　　　　册雍州牧左武侯大將軍越王泰改封魏王
　　　　　文
　　　　册洺州刺史郯王惲改封蔣王文
　　　　册岐州刺史許王元祥改封江王文
　　　　册揚州都督沛王賢文
　　　　册殷王旭輪文
　　　　册翼王輪文
　　　　册汴王邕文
　　　　册魯王求文
　　　　册魏王佾文
　　　　册凉王侹文
　　　　册蜀王佶文
　　　　册景王祕文
　　　　册輝王祚文
　　　　册祁王祺文
　　　　册雅王禎文
　　　　册瓊王祥文
　　册文
　　　册梁州都督漢王元昌文　　　岑文本
維貞觀十二年四月已卯皇帝使某副使持節册命曰
於戲夫易陳利建道貫三才𫝊稱夹輔業隆百世是以
周之魯衛式固維城漢之梁趙克隆磐石惟爾使持節
都督梁洋集璧四州諸軍梁州刺史漢王元昌㓜聞教
義器識聰敏早開土宇禮數優崇逷矣南郊襟帶西蜀
按部之重茂親是寄持民之譽期月有聞是用錫以茅
賦備茲典册爰誓山河永作藩屏朕聞曰事君盡禮資
於孝敬為政以德始於仁厚故士無貴賤由之者揚名
時無古今背之者殄行欽哉爾其執心於忠孝踐行於
儉約無好逸豫以犯非禮無縱嗜欲以邇宵人明率舊
章永保疆土可不慎歟
　　　册徐州都督徐王元禮文
於戲惟王建都惟聖垂範安兆民者實敦親戚固鴻業
者必樹藩衛惟爾使持節都督徐譙泗三州諸軍事徐
州刺史徐王元禮器能明敏業履詳和㓜聞詩禮早膺
車服海岱及淮俗兼齊魯胙土按部僉曰爾諧是用斟
酌前代率由令典俾屏廼辟𫝊爾後昆朕聞曰友于兄
弟施於有政弗學靣牆蒞事維煩𬗟求大訓茲為要道
往欽哉爾其執心於忠孝踐行於儉約無好逸豫以犯
非禮無縱嗜慾以邇宵人明率舊章以保疆土可不慎
歟
　　　册荆州都督荆王元景文
夫建官之道實資明德列尊之義必俟茂親故晉鄭佐
周功宣於寅亮間平輔漢業崇於藩屏惟爾業髙雍肅
器懷㳟懿㓜禀庭訓早膺朝寵仁恕聞於封畿㢘平著
在方岳荆衡作鎮江漢為紀包括巴漢之域跨躡吳越
之郊塞帷爾諧分珪僉屬備茲令典錫以休命奄於楚
甸代為唐輔可不慎歟
　　　册潞州都督韓王元嘉文　　　　岑文本
維貞觀十二年於戲肇自黄唐洎乎漢晉莫不敦穆親
戚任用能賢咸胙疆土世為藩翰惟爾持節潞沁韓澤
四州諸軍事潞州刺史韓王元嘉識量沉厚德業尚修整
夙禀趨庭之訓早膺錫珪之寵上黨奥壤地連秦晉開
國之典攸歸按部之譽允穆是用率由故實光備典章
式固維城𫝊之永世朕聞詩書禮樂仁義之府也孝友忠
信人倫之基也是以河間之賢在於修學東平之譽成
於為善往欽哉爾其覽載籍之㫖求聖賢之訓戒茲邪
僻以仁厚為心儆彼怠荒以重慎為德明乃服命勿替
敬典可不慎歟
　　　册遂州都督彭王元則文　　　　　岑文本
於戲葢五等肇自帝軒殷周不改其制六條創於有漢魏晉
必循其道是知選賢建戚莫先於藩衛經邦致治允資
於創舉惟爾使持節遂普果合四州諸軍事遂州刺史
彭王元則幼稱岐嶷夙禀義方褰帷汝潁之地聲績可
紀建旟巴蜀之境民俗以康是用率由令典錫茲寵命
𫝊爾子孫長為唐輔朕聞為臣子者踐行繼於忠孝處
富貴者貽戚在於驕奢故能播美當時垂芳後裔往欽
哉爾其鑒於經籍詢於蓍龜見善如不及見惡如探湯
無違禮以害身無縱欲以敗俗夙夜匪懈罔有後羞可不
慎歟
　　　册雍州牧左武侯大將軍越王泰改封魏王文
維貞觀某年月某日甲子皇帝若曰於戲在昔哲后受
命君臨並建茂親以為藩衛然古之列國今之按部循
名或異立政則同皆所以共治黎元俱奬王室克隆鼎
祚咸必由之惟爾雍州牧左武侯大將軍越王泰生而
韶敏幼而好學樂善不倦才藝日新地則維城禮優分器
惟彼三魏寔號五都非親勿居夹輔攸屬是用命爾為
使持節都督相衛黎魏洺邢貝七州諸軍事相州刺史
改封魏王𫝊之子孫長為藩翰古人有言皇天無私惟
德是輔民心無常惟恵之懷往欽哉爾其鑒兹無自驕
奢無邇邪佞兢兢業業以保爾茅土可不慎歟
　　　册洺州刺史郯王惲改封蔣王文
於戲朕光膺寳圖欽若前典崇穆親之義固維城之業
並錫之以土地授之以刺史爰誓山河永作藩翰惟爾
洺州刺史郯王惲幼稱岐嶷蚤聞詩禮式開土宇允備
車服惟彼漢湘地兼舊楚作鎮之重僉議攸歸是用命爾
為使持節襄州諸軍事襄州刺史改封蔣王𫝊之子孫
長為唐輔朕聞立身之基曰忠與孝為政之本曰禮與
德行之則成名違之則䘮道詳求大訓莫此為先往欽
哉爾其祗承詔命敦悦典經無奢侈以乖節儉無逸豫
以虧謹肅聿修厥德垂徽永世可不慎歟
　　　册岐州刺史許王元祥改封江王文
於戲葢王者受命聖人作則垂法度以經邦選賢戚以
布政作屏王室莫先於胙土共治天下寔寄於班條惟
爾岐州刺史許王元祥幼禀義方早有志尚地惟邢晉
禮優河裴姑蘓奥壤舊吳是宅既作建牧必俟懿親是
用命爾使持節蘓州諸軍事蘓州刺史改封江王𫝊之
子孫世為唐輔朕聞孝敬忠貞人之美行也禮讓仁恕
政之善經也是以奉上者戒於邪僻御下者儆於驕傲
然後能保其疆土和其民人往欽哉爾其鑒持身之規
求為邦之道尊五美而屏四惡近君子而逺小人祗畏
兢兢無替乃訓可不慎歟
　　　册揚州都督沛王文
維龍朔元年歳次辛酉十月癸亥朔十七日巳夘皇帝
若曰於戲夫剪商統歴建侯以崇藩衛纂堯開運分土
以光震聞故廼族茂麟趾經國之令圖地利犬牙裁化
之明凖惟爾雍州牧幽州都督上柱國潞王賢頴擢𤣥
樞軸榮紫極姿儀暎徹占對淹凝機悟韶敏風徽簡令
雕鎔信義振英挺於觹年苑囿文辭標秀發於髫日藝
優楚沛道駕天人繇蟻層臺舞鶴懸鏡湛清襟於篁沼
鼔芳譽於蘋風是用命爾為沛王使持節都督揚和滁
潤常宣歙等七州諸軍事揚州刺史左武侯大將軍牧
及勲官並如故而徐方奥壤泗水名區榮耀虞珪賞延
漢礪加以作牧淮海式道京畿申大雅而釐風資樂善
而揚德必宜靖㳟廼位克懋聲猷光被寵重可不祗歟
　　　册殷王旭輪文　　　　　　　上官儀
維龍朔二年歳次壬辰十二月丙戌朔六日辛夘皇帝
若曰於戲夫握鏡黄道經邦盛於建侯司契紫宸體國
昭於宗翰故迺祚延郟鼎之業歴峻豊社之基惟爾第
四子旭輪疏景星躔導源天漢繼重離而接耀承少海
而分瀾秀質瑶華芳聲金潤天人之望夙彰髫綺大雅
之規遽形襁褓幼智該於𤣥表潛識冠於黄中舟象垂
風方慚性與封蟻宣譽終謝生知是用命爾為殷王上
柱國往欽哉將用齊衡兩獻比迹二南彫藻珪璋粉澤
仁義竹池逾浚棣屏増華受茲茅土可不祗歟
　　　册冀王輪文
維總章二年歳次乙巳十一月景午朔二十二日丁夘
皇帝使銀青光祿大夫守司戎太常伯上騎都府崔餘
慶副使中御大監上柱國靈丘縣開國男万俟肅持節
册命曰於戲夫天垂景宿上躔帝子之宫地載兼山下
列乾男之域是以聖人之登必則大哲王之立遂開階
莫不􁪸磐石於周親樹良翰於宗懿故黄神命社降若水
以疏封蒼精建侯奄中都而錫壤用能克久寳祚式固
鴻基茂緒藹乎龍圖盛業光於麟趾惟爾冀州大都督
右金吾衛大將軍上柱國豫王輪層漢毓靈上枝摛景
瑶光甫薦允摽墜燕之祥玉牒初聞遽叶占熊之兆中
和在已仁義為資洽藝通𤣥驗賁駒之人(闕/)潛幾應物
見巨象之浮舟識茂髫辰神清綺歳趨庭承訓孝敬極
於觀喬金殿𫝊經敏學踰於括羽擅三雍之雅對韞七
歩之閎才足以道架河書聲芬鄴頌暨龍荒北鎮鵷水
東臨海食之渠禀稜威而革暴鳴弦之俗感恵化以遷
訛製杼垂風舎唐流詠若乃西河之地寔曰奥區就日
分郊蒞唐虞之舊國均霜闢野總虞夏之餘盟式圖爾居
形勝斯在是用命爾為冀王其餘官勲如故往欽哉爾
其勞謙勉志樂善居心膺丹□之徽章崇緑車之寵秩
受兹中壤用保大藩允廸前修無或僭度維城之寄可
不慎歟
　　　册汴王邕文　　　　　　　　　　蘇頲
維景龍四年歳次庚戌五月辛亥朔二十八日戊寅應
天神龍皇帝若曰易不云乎義崇於利建書不云乎道
尚乎敦睦故知樹藩屏者以奉先王之言强宗室者乃
歸諸父之𦙍咨爾光祿大夫行秘書監檢校殿中監知
隴右三使仗内諸閑廐上柱國嗣虢王邕爾門膺魯拜
地冠虞封本以忠孝仁義之規成乎宣慈惠和之業恩
窮占雨沛經不測其精詞髙賦月陳詩莫踰於麗匪惟
政修中夏稱於虢叔固以姻連外戚寵則吾姨遂能在
位不驕卑謙自牧造次何者寧忘服儒從容謂之最樂
為善加以望隆才位聲軼典司動則有常静而能曉載刋
三豕厨委於殺青爰捧六龍廐填於伏皁故可以榮絶
乎四履位徼乎九就夫陳留者徙梁之邑在浚之郊井
邑遂割於鴻溝舳艫逺通於巨壑雖帝堯遺俗國中承
重厚之風而王武舊邦天下擅膏腴之地親既賢矣我
圖爾居是用命為汴王於戲爾其敏厥行祗厥典思不
怠畏不法取則前鑒罔貽後羞作我唐藩以恵於汴土
慎之哉其保朕之休命
　　　册魯王永文
維太和四年歳次庚戌二月景午朔十二日丁巳皇帝
若曰咨爾元子其敬聽朕命我國家累葉重光紹休昌
運奄有區宇垂二百年良以親親無私建立子弟克固
磐石作藩王家洎予踐位敢忘丕訓是用酌於舊典謀
及台臣撰兹吉日錫以青社惟爾道扶正性天假令儀
已彰岐嶷之名嘉載信厚之器持公之道且不愧於知
子舉守藩之命亦將教於事君爰擇樂郊俾王曲阜環
以沂水遂荒海邦今用命使兵部尚書平章事牛僧孺
副使左㪚騎常侍吳士矩持節册爾為魯王於戲爾宜
守正閉邪去奢昭儉害於德者不作逆於耳者必聽無
昵宵人無逺端士纂東平之樂善師河間之好古日慎
一日行之為難敬爾有國無墜我休命
　　　册魏王佾文
維咸通三年皇帝若曰夫剪珪分器事著周經裂地疏
封道光漢册莫不克隆磐石作固本枝並建親賢以崇
藩翰朝有定制朕安得私爰稽盛時俾榮錫社咨爾長
男佾通暉日月禀慶霄漢䕃若木之凝華𣲖璿源之積
潤天姿岐嶷神質聰明早彰樂善之規夙有辨牘之智
卓爾器度藹然徽猷宜荷寵章以開土宇今遣使門下
侍即兼吏部尚書平章事杜悰副使左㪚騎常侍趙格
等持節册爾為魏王於戲河外名都漳滏奥宅爾其竭
奉上之孝敬慎臨下之儀刑守道宜鑒於逺名尊賢無
忘於置醴用新魯衛之政以紹間平之德服我休命可
不慎歟
　　　册凉王侹文
皇帝若曰夫維城作扞實隆定鼎之業犬牙列國以盛
建瓴之功故廣樹戚藩畢王子弟歴朝茂典列聖宏規
舉而行之朕不敢廢咨爾第二男侹分暉紫極挺質丹
宫器度沉詳姿容端粹藹有成人之量形乎佩韘之年
志玩楚詩情通沛易不勞師傅之訓動形忠孝之規爰
嘉令猷俾建侯社今遣使門下侍即兼吏部尚書平章
事杜悰副使左㪚騎常侍趙格等持節榮絶乎四履位
徼乎九就册爾為凉王爾其奄長洪河大啟西土紹於
前烈扶我舊疆敬慎於朱邸之間謹睦於玳筵之上靖
㳟其位克廣其心無縱非彞服我休命
　　　册蜀王佶文
皇帝若曰夫堯序九族周列五等事髙維翰道在睦親
况居帝子之尊宜荷封王之典用彰慶羙以固鴻基咨
爾第三男佶符彩昭融姿容朗悟騰英日域漸秀星樞
已多秤象之能纔是勝衣之歳静不好弄言必成文曽
無紈綺之心每服詩禮之訓嘉其幼智錫以大封今遣
使門下侍即兼吏部尚書平章事杜悰副使左㪚騎常
侍趙格等持節册爾為蜀王爾其宅於坤維建兹赤社
疏以江漢鎮以岷嶓列為侯王邇我宫禁以謹恭而接下秉
忠孝以律身服是寵光終於戒慎
　　　册景王祕文
維年月日皇帝若曰周官八統其一親親制皇子為王
得使立社於國固本之大哲后皆然咨爾第八男祕當
保抱之間有敏惠之性亦既總角遂能勝衣黙識天經潛
資日就未嘗玩物可以疏封乃告守龜具聞叶吉来受
兹典永為東藩今遣某官某乙持節册爾為景王見不
賢而能思賢爾則必賢矣知可逸而能無逸爾則常逸
矣是宜廣洪緒永丕休敬而聽之罔失厥度
　　　册輝王祚文
維年月日皇帝若曰古君子篤於其親者使天下興於
仁也故二王五子之封非獨立愛而巳咨爾第九男祚
克岐之質見善欲遷禀訓道而必開故戲言而不愛一
隅巳逹四衛可陳乃申胙土之章俾奉成人之祀今遣
某官某乙持節册爾為輝王於戲為臣為子偕在爾躬
有器有名敢私國典錫𩔖則非孝不可逺恥則非㳟不
能無替聿脩以光利建白茅金璽昭物具焉爾其夙夜
循思用稱休命
　　　册祁王祺文
維年月日皇帝若曰廟立之重天序可承將茂本枝式
遵懸法爰就至公之體諒非各子之心咨爾第十男祺
賦性惟和挺材亦秀飭躬罔念於紈素樂善欲忘於鐘
鼔析壤之休自天而啟臨軒之命秉禮則安今遣某官
某乙持節册爾為祁王於戲保在深宫鮮知正範任之
作傅我必擇人茍有如韋至之諷諭安國之輔導者爾
當俯聽其言勤行其教使我公家之訓克彰於萬年而
固爾建社之寵不其大哉
　　　册雅王禎文
維年月日皇帝若曰周家之嗣分茅土者十五國漢景
之代書簡册者十三王朕以寡昧之資奉神靈之統每
顧諸子寔惟天休期訓導之將成諒封建而可享咨爾
第十一男禎方當稚齒復在深宫有知憂知懼之心見
學禮學詩之性自然而禀最樂不渝遂詔有司往申舊
典今遣某官某乙持節册爾為雅王於戲受册之命重
屬汝躬列聖在天百辟在位在天必聽在位必觀罔怠
交修用承多祜
　　　册瓊王祥文
維年月日皇帝若曰不廢懿親大封同姓吾嘗觀於經
籍矣然而厯代賢君正名用典必擇才行使之光昭其
可以子弟之私恩冐先王之成憲朕雖不德必有不為
咨爾第十二男祥於兒戲之間多㓜敏之智謂之材也不
曰近乎處昆弟之間有推讓之性言其行也不曰𩔖乎
是宜疏封且命申誥今遣某官某乙持節册爾為瓊王
噫作德日休爾則逸作偽日拙爾則勞擇利而行令名
斯至
　
　
　
　
　
　
　
　唐大詔令集巻三十四
欽定四庫全書
　唐大詔令集巻三十五
　　　　　　　　　　　　宋　宋敏求　編
　　諸王
　　　除親王官上
　　　　秦王大尉陕東行臺制
　　　　秦王兼凉州總管制
　　　　秦王益州道行臺制
　　　　秦王天䇿上將制
　　　　秦王領左右十二衛大將軍制
　　　　秦王兼中書令制
　　　　齊王元吉司徒制
　　　　荆王元景等子孫世襲刺史制
　　　　鄶王元裕等除官制
　　　　安州都督吳王恪等除官制
　　　　相州都督魏王泰雍州牧制
　　　　鄧王元裕等刺史制
　　　　相王并州牧制
　　　　相王雍州牧制
　　　　相王太子左衛率制
　　　　宋王成器太子太師制
　　　　宋王成器太尉等制
　　　　岐王範華州刺史等制
　　　　邠王守禮等兼襄州刺史等制
　　　　郯王嗣直安北大都䕶等制
　　　　岐王範太子少師等制
　　　　邠王守禮等兼晉州刺史制
　　除親王官
　　　秦王大尉陕東行臺制
論道經邦任惟勲德分陕作伯實寄親賢尚書令雍州
牧右武侯大將軍上柱國秦王某器宇冲深智謀英果
義師云舉首贊竒謀親率熊羆搴旗斬將廓清函夏忠
效克彰狡㓂逋誅䖍劉四上總戎薄伐戡剪無遺䇿尚
雄逺謀猷沉宻宜在鼎司肅清槐路今區宇方緝鞏洛
猶蕪鎮俗治戎允資望實可大尉使持節陕東行臺其
蒲州河北諸道總管及東討諸府兵並授節度餘官悉
如故(武德元年/十二月)
　　　秦王兼凉州總管制
京室殷阜鈎陳嚴秘肅遏警巡職務尤重然而玉門遐
阻控禦八荒金城衝要尉侯攸屬宣風作牧親賢是寄
太尉尚書令雍州牧陕東道行臺左武侯大將軍上柱
國秦王某地實藩枝任惟心膂職參三事功著二南識
度優閑性理匡濟元戎敷化聲績備舉宜攝九門總司
八校撫蒞河右允兼望實可左武侯大將軍使持節凉
甘𤓰鄯肅㑹蘭河廓九州諸軍事凉州總管其太尉中
書令雍州牧陕東道行臺右武侯大將軍上柱國王如
故(武德二/年五月)
　　　册秦王益州道行臺制
蜀郡沃野田惟井絡控馭卭笮臨制已渝求瘼宣風朝
寄尤重總司岳牧是屬懿親太尉尚書令陕東道行臺
雍州牧左武侯大將軍使持節凉州總管上柱國秦王
某器宇冲深體識明允専征閫外茂績克宣敷政京畿
嘉聲巳著鎮撫岷漢僉論攸宜可益州道行臺尚書令
(武德三/年四月)
　　　秦王天䇿上將制
德𢡟𢡟官功𢡟𢡟賞經邦盛則哲王彞訓是以華衮寵
章允洽希世之勲玉戚朱干實表宗臣之貴太尉尚書
令雍州牧左武侯大將軍陕州道行臺尚書令凉州總
管上柱國秦王某締構之始元功夙著職兼内外文教
聿宣薛舉盗㓂秦隴武周擾亂河汾受朕専征屢决妖
醜然而世充僭擅伊洛未清建德憑陵趙衛猶梗總戎
致討問罪三川馭以長筭兇黨窘蹙既而漳濵蟻聚来
渡河津同惡相求志圖抗拒三軍爰整一舉克定戎威
逺暢九圍静謐鴻勲盛績朝野具瞻申錫寵章實允僉
議宜崇徽命位髙羣品文物所加特超恒數建官命職
因事紀功肇錫嘉名用標茂實可授天䇿上將位在王
公上領司徒陕東道大行臺尚書令増邑一萬户通前
三萬戸餘官並如故加賜金輅一衮冕之服玉璧一雙
黄金六千斤前後鼔吹九部之樂班劍四十人(武德四/年九月)
　　　秦王領左右十二衛大將軍制
禦侮折衝朝寄尤切任惟勲德實佇親賢天䇿上將太
尉領司徒尚書令陕東道大行臺益州道行臺尚書令
雍州牧凉州總管左右武侯大將軍上柱國秦王某宇
量凝邈志識明卲爰始締構功叅鼎業廓清秦隴茂績
以彰戡定周韓成威遐暢河朔餘㓂取若拾遺濟代逋
誅克同振朽宣風都輦綜務朝端政術有聞綱目斯舉
宜加褒寵式兼常秩總攝戎機望寔惟允可領左右十
二衛大將軍餘並如故(武德五/年十月)
　　　秦王等兼中書令制
絲綸樞秘寄任帷扆納獻職惟顯要望實兼隆親賢斯
屬天䇿上將太尉兼司徒尚書令陕東道大行臺尚書
令雍州牧十二衛大將軍秦王某宇量冲深風神爽悟
任兼文武聲績著聞司徒并州大將軍稷州刺史左領
軍大都督右武侯大將軍上柱國齊王元吉器懷淹宻
業紹英茂内外政務克舉加珥蟬餌朝典攸宜某可中
書令元吉可侍中餘如故(武德八年/十一月)
　　　齊王元吉司徒制
三台望重仰恊辰曜五教任隆俯安邦國實資懿德式
寄親賢侍中并州大都督左衞大將軍上柱國齊王元
吉宇量凝邈風神爽邁徽猷夙著嘉譽早隆出蒞方岳
政績兼懋入侍帷扆獻替斯允推轂閫外備展勲庸職
司禁旅戎章巳緝爕理之任朝典尤宜可司徒餘如故
(武德九/年二月)
　　　荆王元景等子孫世襲刺史制
門下皇帝受命歩驟之迹已殊經籍所紀質文之道匪
一雖治亂不同損益或異至於設官司以制海内建藩
屏以輔王室莫不明其典章義存於致治崇其賢戚志
在於無疆者也朕以寡昧丕承洪緒寅畏三靈憂勤萬
姓考往哲之餘論求經邦之長䇿帝業之重獨任難以
成務天下之廣因人易以獲安然則侯伯肇於自昔州
郡始於中代聖賢異術沿革隨時復古則義難頓從循
今則事不盡中遂規模周漢斟酌曹馬採按部之嘉名
參建侯之舊制共治之職重矣分土之實存焉已有詔
書陳至理繼世垂範貽厥後昆維城作固同符前烈荆
州刺史荆王元景等或地居旦奭夙聞詩禮或望及間
平早稱才藝並爵隆土宇寵兼車服誠孝之心無忘於
造次風政之譽克著於期月宜冠常典胙以休命其所
任刺史咸令子孫世世承襲有司仍准前詔詳為條制
奏聞俾克本枝之盛隨天地而長久刺舉之榮鞏山河
而無絶(貞觀十一/年六月)
　　　授鄶王元裕等官制
門下膏腴之地允屬茂親藩屏之重寄深磐石鄶王元
裕譙王元名並器懐韶令業尚明敏望兼梁趙譽冠鄷
郇並建之議可歸按部之職斯重加兹寵命仰惟國章
元裕可使持節鄧州諸軍事鄧州刺史改封鄧王元名
可持節夀州刺史改封舒王食邑並如故(貞觀十一/年正月)
　　　授安州都督吳王恪等官制
門下體國經邦資懿親而作屏設官分職俟方岳以宣
風用能式固本枝克隆磐石前安州都督吳王恪等並
識量明允體業貞固禮髙彞器望重維城學藝之譽日
新忠孝之風早茂分命有典僉議攸歸可依前件
　　　相州都督魏王泰雍州牧制
門下牧伯之重莫先畿甸周衛之職任切巡警詳求今
古必俟賢戚相州都督魏王泰器業凝逺文藻夙成好
學見稱樂善不倦入作卿士抑有前規重司文武允膺
僉議可雍州牧
　　　授鄧王元裕等刺史制
門下維翰之寄允屬茂親藩屏之重必資令望鄧州刺
史鄧王元裕襟神韶令理識清明夀州刺史舒王元名
體業夷雅志尚淹和並夙膺朝寵早蒞藩任政績著於
謠俗嘉譽洽於縉紳宜加榮命允兹朝典元裕可梁州
刺史元名可許州刺史封並如故
　　　相王并州牧制
鸞臺神畿緝化咨牧所難天府屯兵命將為重惟賢是
辟非親勿居太子左千牛衛率安北都䕶相王旦黄道
承暉紫庭趨訓儀表瓌傑識量虛明資忠孝以立身仗
經書而致德勇髙衛霍詞優楊史必能外振威聲内清
戎政宜膺夾輔之寄兼司羽翼之重可并州牧餘如故
(長安二/年五月)
　　　相王雍州牧制
鸞臺京輔才難神畿化首四方取則萬邦承流自非明
德懿親何以宣風翊政并州牧太子左千牛衛率相王
旦紫庭趨訓青社疏封雅度冲深瓌資秀傑忠孝天假
禮樂日宣(闕/)　　　　　　　　　聲髙卧䕶懷共理
之幹有兼辨之能宜紆朝綍用清都輦可雍州牧(長安/二年)
(七/月)
　　　相王太子右衛率制
鸞臺宫寮之任朝選所難相王旦地在懿親躬此明德
持沛獻之法度河間之儒雅元良肇建博望初開徽章
既陳禁旅増肅宜紆金璽之重式掌銅樓之衛可依前
件
　　　宋王成器太子太師制
門下孟侯之禮雖歸於冢(𦙍/)太伯之風實尚於髙莭左
衛大將軍宋王成器幼而聰敏長而温仁禮樂同歸質
文相半孝以為政毎用因親忠以立誠所期尊主故能
樂於為善好在儒服占蟻穴以探㣲登雀臺而成賦自
奄有梁宋作藩邦家其儀孔臧其德可大朕之元子當
踐嗣君以隆基有大功神祗僉屬由是朕前懇讓言在
必行天下至公誠不可奪奚有立季之典庶協從人之
願况别為九州必資於牧伯貞夫萬國允佇於師傅式
副僉諧之求仍光不拜之寵可太子太師雍州牧揚州大都督
别加實封二千戸賜物五千段紬馬二千疋奴婢十房
金銀器皿二百事甲第一區良田三十頃餘如故主者
施行(唐隆元年六/月二十五日)
　　　宋王成器太尉等制
門下古有知通於道情辨於物可以調隂陽節風雨者
委之三事以康萬人鼎鼐之謂也司空兼揚州大都督
上柱國宋王成器益州大都督兼右衛大將軍申王成
義單于大都䕶兼右金吾衛大將軍邠王守禮等並明
德茂親崇儒樂善為國翰屏當朝羽儀豈其朱茀之詩
美則緇衣之咏寜止愛均花蕚禮錫苴茅而巳哉必能
論道經邦佐朕為政俾允升台之望宜膺補衮之闕成
器可太尉兼揚州大都督成義可司徒兼并州大都督
守禮可司空勲如故主者施行(先天二年/八月九日)
　　　岐王範華州刺史等制
黄門周以魯衛之親夾輔王室漢以間平之親来朝京
師旁稽舊章允廸前訓太常卿兼左衛率并州大都督
岐王範荆州大都督兼秘書監薛王業等朕之同氣邦
之偉才周旋禮樂佩服儒雅爰職奉常則墜典咸秩是
司外史則羣言罔遺光我謩猷敷於事典日同問安之
慶時歸受制之連出入重於楚元終始欽於沛獻家人撫
愛雖屬於從梁國史垂聲必期於分陕廼眷畿輔不逺
闉闍漆沮既從河華作鎮削桐所寄磐石攸宜遂其至
公之請佇聽牧人之術範可使持節華州諸軍事兼華
州刺史大常卿勲封如故業可使持節同州諸軍事兼
同州刺史秘書監勲封如故至州日須稍優游不可煩
以細務自非大事及奏事餘並令上佐知主者施行(開/元)
(二年十月/二十九日)
　　　邠王守禮等兼襄州刺史等制
黄門樹於藩屏莫非親屬居以形勝必任親賢司空兼
隴州刺史邠王守禮德比間平賢於魯衛動不忘於仁
恕言必備於忠肅入聨花蕚擁駟来朝出割竹符憑熊
往鎮睠茲樊鄧是稱漢沔惟城池之枕倚乃川陸之雄
要故鳴騶戒路建隼為邦副朕陜東之美更聞峴南之
政可使持節襄州諸軍事兼襄州刺史司空勲如故至
州日須稍優游不可煩以細務自非大事及奏事餘並
令上佐知主者施行(開元三年十/二月九日)
　　　郯王嗣直安北大都䕶等制
黄門虞放三苖允歸於敷德周稱二陕用切於聞政頃
以驕子天亡匃奴運盡願為臣妾者望塞欵門編我􁐙
黎者雲屬波委北窮大漠西被流沙撫而柔之僉曰分
命郯王嗣直陜王嗣升聰察天假英明日新忠肅恭懿
寛仁孝友探沛易之彖象自詣精㣲讀楚詩之比興能
𫝊麗則故可揚威懷之㫖宣鎮静之風畀以藩翰俾清
疆場嗣直可安北大都䕶仍充安撫河東門内隴右諸
蕃部落大使嗣升可安西大都䕶仍充河西道四鎮諸
蕃部落大使右衛大將軍兼安北大都䕶上柱國長平
郡開國公張知運右羽林大將軍兼安西大都䕶四鎮
經畧大使上柱國潞國公郭䖍瓘等國之老臣朝之宿
將長䇿子房所以運籌安邉逺圖充國所以言事必能
寛則得衆恵以養人各綏一方兼委佐貳知運可安北
大都䕶仍兼郯王府長史及安撫諸蕃副大使䖍瓘可
安西副大都䕶仍兼陕王府長史安撫諸蕃副大使餘
如故主者施行(開元四年正/月二十一日)
　　　岐王範太子太師等制
黄門贊翼皇儲允歸師保崇敬叔父諒屬親賢虢州刺
史岐王範秘書監兼幽州刺史薛王業等明允篤誠温
良恭儉忠孝光於令典儒雅偉於成業自為我藩翰擁
其干旌雅門卲伯之詩尤羡魯公之政雖頒條是務而
道理兼資因入拜於承明佇来儀於博望範可太子太
師兼虢州刺史業可太子少保兼幽州刺史勲封等各
如故主者施行(開元四年/六月七日)
　　　邠王守禮等兼晉州刺史制
禮著睦親書稱分命鎮彼黎獻莫如兄弟司空兼滑州
刺史上柱國邠王守禮開府儀同三司兼潭州刺史上
柱國宋王憲司徒兼虢州刺史上柱國申王撝太子少
師兼鄭州刺史上柱國岐王範太子少保兼衛州刺史
薛王業等朕之花蕚人之珪璋文儒在躬孝友成性入
踐朝列望優植武出綜藩條聲均魯衛鳬在涇水鸑鳴
岐山新田擬於晉汾舊陕鄰於虢國眷兹翰屏宻邇京
都宜扇百城之風佇延九野之潤守禮可使持節晉州
諸軍事兼晉州刺史範可持節涇州諸軍事兼涇州刺史
撝可使持節絳州諸軍事兼絳州刺史範可使持節岐州
諸軍事兼岐州刺史業可使持節虢州諸軍事兼虢州刺
史餘各如故務非灼然要重者各令上佐知(開元元年/十二月)
　
　
　
　
　唐大詔令集巻三十五
欽定四庫全書
　唐大詔令集巻三十六
　　　　　　　　　　　　宋　宋敏求　編
　　諸王
　　　除親王官
　　　　慶王潭凉州都督制
　　　　慶王琮司徒制
　　　　榮王琬安北大都䕶制
　　　　命三王制
　　　　停潁王等節度誥
　　　　越王係天下兵馬元帥制
　　　　奉節郡王适天下兵馬元帥制
　　　　普王誼荆襄江西等道兵馬都元帥制
　　　　䖍王諒申光節度制
　　　　彭王僅等河西節度大使制
　　　　嘉王運横海軍節度制
　　　　撫王紘河東節度制
　　　　嘉王運等檢校司空制
　　　　遂王宥彰信軍節度制
　　　　濮王澤成德軍節度制
　　　　昭王汭成德軍節度制
　　　　撫王紘開府儀同三司守司空制
　　　　蜀王佶西川節度制
　　　　建王震魏博節度制
　　除親王官
　　　慶王潭凉州都督制
朕欽承丕緒司牧黎元訟息刑清逺安邇肅恩誼𢎞備
式樹藩維列鎮而考其政聲謀帥而訓其戎旅徴皇漢
之故事並建親賢採分陕之遺塵化行江汜爰崇磐石
永固宗祧慶王潭等並禀秀玉林分華瓊苑夙彰韶譽
久踐義方閲禮敦詩好賢樂善履忠肅而無替遵法度
而不愆器藴謀猷才兼文武任兹連帥統彼元戎幹畧
攸歸能賢是擇分麾作鎮受鉞専征式茂朝章宜㳟嘉
命以慶王潭為梁州都督兼河西節度大使忠王浚為
單于大都䕶朔方節度大使棣王洽為大原以北軍州
節度大使鄂王潤為幽州大都督兼河北諸州節度大
使榮王滉為京兆牧兼隴右節度大使光王涺為廣州
都督兼嶺南經畧大使儀王濰為河南牧潁王澐為安
東都䕶平盧軍節度大使永王澤為荆州大都督夀王
清為益州大都督兼劍南節度大使延王涃為安西大
都䕶兼四鎮節度大使盛王沭為揚州大都督(開元十/五年三)
(月/)
　　　慶王琮司徒制
門下汝作司徒以親百姓予有禦侮爰整六師中外之
寄藩維是屬太子太師兼凉州大都督河西諸軍州節
度大使度支營田九姓長行轉運使上柱國慶王琮克
勤於躬允協厥訓毎有志於敦學常不忘於樂善事上
之道忠順在焉舉能之義親踈一也固可委以邦教受
之廣謀勉圖乃功勿替朕命可守司徒餘如故(開元二/十四年)
　　　榮王琬安北大都䕶制
街畫奥壤戎夏所交兵鎮専城藩衛攸重開府儀同三
司兼凉州牧單于大都䕶充持節朔方節度使副大使
榮王琬温仁植聖孝友因心言必備於忠肅動必循於
德義爰就師傅學行可觀載錫珪符名器斯允移郛築
壘功存禦侮距河臨塞拒切雄邉僉論所歸式遏斯寄
宜加外總之命俾授中權之畧可兼安北大都䕶餘並
如故(天寳八/年二月)
　　　命三王制　　　　　　　　　　賈至
門下我唐受命百有四十載德澤浸於荒裔聲教被於
殊鄰紹三代之統緒綜百王之禮樂我髙祖神堯皇帝
奄有大寳應天順人我太宗文武聖皇帝戡難造邦光
宅天下髙宗天皇大帝修文偃武恵綏四方我中宗孝
恵皇帝聿遵孝德惟新景命我睿宗大聖真皇帝清明
在躬𤣥化溥暢朕承累聖之洪訓荷祖宗之丕緒兢兢
業業不敢自寜往歳韋氏作逆宗社將隳是用翼戴先
后掃蕩兇徒宸極既貞寰區載晏爾来在位垂五十年
中原幸無師旅戎狄嵗月朝貢夙興旰食勤念蒼生庶
𢎞至禮以躋仁夀愧無帝堯之聖德而有竒鮌之不明
致令賊臣内外為患蔽朕耳目逺朕忠良或竊弄威權
或厚歛重賦蟻壤一漏成此㴞天搆逆召戎馳突中夏
傾覆我河洛撓亂我崤函使衣冠奔竄於草莽黎庶狼
狽於鋒鏑伊朕薄德不能寜謐厥禍海内負玆蒼生是
用罪己責躬寤寐焚灼上愧於天地下愧於兆人外愧
乎四夷内愧乎九族乾惕若厲思雪大恥夫定禍亂者
必仗於羣才理國家者先固其根本太子亨忠肅㳟懿
閲禮敦詩好勇多謀加之果斷永王璘盛王琦豊王珙
皆孝友謹恪樂善好賢雖頃在禁中未習政事察其圖
慮可試艱難夫宫相之才師𫝊之望必資賢哲永厲忠貞
况四海多虞二京未復今所慎擇實惟其人太子亨宜
允天下兵馬元帥仍都統朔方河東河北平盧等節度
採訪等都使與諸路及諸副大使等計㑹南収長安洛
陽以御史中丞裴冕兼左庶子隴西都司馬劉秩試守
右庶子永王璘充山南東道江南西路嶺南黔中等處
節度支度採訪等都使江陵大都督如故以少府監竇
韶為之副以長沙郡太守李峴為都副大使仍授江陵
郡大都督府長史兼御史中丞盛王琦宜充江陵郡大
都督尉長史彚為之副以廣陵郡長史李成式為都副
大使兼御史中丞豊王珙宜充武威郡都督仍領河西
隴右安西北庭等路節度支度採訪等都使以隴西太
守鄧景山為之副兼武威郡都督長史御史中丞充副
大使應須兵馬甲仗器械糧賜等並於本路自供其諸
路本節度採訪防禦等使虢王等並依前充使其署官
屬并本路郡縣官並各任自揀五品已上置署訖聞奏
六品已下任便授巳後一時聞奏其授京官九品已上
並先夾名巻聽進止其武官折衝已下並賞借緋紫任
量功使處訖具聞奏具有文武竒才隠處山藪宜加辟
命量事奬擢於戲咨爾元子等其敬聽朕命謙恭祗敬
以見師傅矜莊簡肅以見衆官慈恤恵愛以養百姓忠
恕哀敬以折庶獄色不可犯以臨軍政犯而必恕以納
忠規往欽哉無替朕命各須所管咸令知悉(天寳十五/載七月十)
(五/日)
　　　停頴王等節度誥
誥鑿門命將授鉞専征仗以方靣之威執夫賞罰之柄
邦家重任固實在兹頴王永王豊王等朕之諸子早承
訓誨琢磨詩書之教佩服仁義之方樂善無厭好學不
倦頃之委任咸緝方隅今者皇帝即位親統師旅兵權
大畧宜有統承庶若網在綱惟精惟一頴王以下節度使
並停其諸道先有節度等副使便令知事仍並取皇帝
處分李峴未到江陸永王且莫離使待交付兵馬了永
王豊王並赴皇帝行在(至德元年八/月二十一日)
　　　越王係天下兵馬元帥制
握兵之要古先為重命帥之道心膂攸憑是知靖難夷
冦必資於兵革總戎受律寔仗於親賢盖將乂寧邦家保
息黎獻者矣朕以薄徳纉承鴻緒往屬元兇圖亂中夏不
寧上憑宗社之靈下藉熊羆之力由是志清咸洛拯此生
人頃以河朔殘妖尚稽天討虵豕竊留於城堡塗炭久被
於齊􁐙朕以為人父母寜忘憫念雖好生息戰必兾於歸
降而餘蘖昧心靡聞於悔過所以軒后親征於獯鬻周文
致役於昆夷古之用兵盖非獲已越王係㓜禀異操夙懐
韜畧負東平之文學藴任城之知勇性惟忠孝持愛敬以
立身志尚權謀有經通之逺志知子者父方有屬於維
城擇能而授俾克申於戎律且兇徒嘯聚頗厯嵗月惡
既貫盈理當撲滅君親有命可不敬乎俾展龍豹之韜永清
梟獍之𩔖可充天下兵馬元帥應縁軍署處置所司准式(乾元/年)
　　　　奉節郡王适天下兵馬元帥制
門下國之大事戎寄為先朝有舊章親賢是屬故求諸
必當用制於中權存以至公豈慚於内舉特進奉節郡
王适天資淳懿夙表岐嶷深謀秘畧可謂生知樂善近
仁非由外奬檢身以禮率性惟忠將有事於四方且申
爾志俾啟行於十乗式佇其能故可敬慎厥猷勤宣乃
力克奉君親之命載清冦孽之餘允副僉諧宜従兹授
可天下兵馬元帥餘如故(寳應元年四/月十一日)
　　　普王誼荆襄江西等道兵馬都元帥制
勅君人立極所務於勝殘秉律成師實先於謀帥申明
號令總制紀綱𢎞九合之功决百勝之畧非慎簡不可
以濟事非僉屬不可以臨人集大勲者必振其宏綱體
至公者無避於内舉爰擇藩翰俾掌元戎開府儀同三
司舒王謨性本忠厚訓知禮樂居常樂善動不違仁察
其内恕外温必能安人和衆體方識敏諒可成功庶乎
知子之明授以貞師之律可揚州大都督持節荆襄江
西沔鄂等道節度使諸軍行營兵馬都元帥餘如故賜
名誼改封普王嗚呼小子誼其敬聽朕命國家之有天
下百七十載於兹矣祖宗垂化紹統功德維茂威加殊
俗恵洽普天海隅蒼生代受亭育躋之於福夀照之以
和平源廣流長慶深祚逺歴數有嗣纘乎朕躬兢兢業
業懼不負荷䖍恭寅畏歳五周星循列聖之耿光稽上
古之明訓一物失所是用疚心萬方有罪每懷咎已懸
法皆考於天則舉事必酌於人謀期合大中罔徇私欲
而渉道猶淺燭理未明文闕於化成武乏於定亂刑賞
失中授任乖方厚澤未均大信未著致使兇慝熾禍干
紀亂常悖逆君親蔑棄天地盗據我郡邑毒痡我士庶
驅脅丁壯暴骸於原野攘奪羸老轉死於溝壑忠良殞
命義烈銜寃廹以兇威莫能自奮憤深骨髓怨結蒼旻
朕所以中宵屢興中食三嘆哀蒼生之無告憫赤子之
非辜為人父母寜忘愧悼頼三事大夫竭誠於内羣帥
爪牙宣力於外交修不逮日冀康寜江漢上游建瓴制
冦亘千里之地連十萬之師保定大功宜有統一允副
茲選往哉汝諧無以貴驕人無以善自伐無縱已之欲
無拂衆之謀納諫如流改過不吝卑躬降志以奉賔傅
絶甘分少以撫軍旅布誠信以歸人心明賞罰以盡士
力詰亂誅暴茂昭乃勲敬事恤人無替朕命膺茲重任
豈不勉歟(建中四年九/月二十六日)
　　　䖍王諒申光節度制
門下自昔哲王疆理天下必選時明德樹之宗親參制
藩維夾輔王室賢戚並建時惟欽哉長淮之西厥壤千
里人靡寜息於茲歴年朕夙夜永懐惨若焚灼思得良
帥代予安人釋其危疑彰以信恵以親而授其在於兹
開府儀同三司䖍王諒性本温㳟生知忠孝祗服訓導
忠信不渝言皆副誠動必求當端慎可以化俗寛厚可
以長人庇綏一方庶無憂厲可申光隨蔡等州節度大
使兼充管内觀察使開府封如故
　　　彭王僅等河西節度大使制
古之哲王宅中御宇莫不内封子弟外建藩維故周稱
百代仰聞麟趾之美漢命六王亦樹犬牙之制歴考前
載率惟舊章朕以薄德纘承鴻緒屬豺狼未殄金革猶
虞賴文武藎臣協心同德庶克清於𤣥祲期永保於皇
圖且授鉞分符義已先於用武維城作翰道方𢎞於建
親咨爾分閫之崇成余磐石之固彭王僅等銀潢育慶
璿蕚分輝忠孝禀於天成文武稱其備用今三秦之地
萬國来庭誠宜列皇子以建封崇懿藩而制勝資其固
本委以臨戎彭王僅可充河西節度大使兖王僴可充
河北庭節度大使涇王侹可充隴右節度大使邵王偲
可改封蜀王充邠寜鄜節度大使杞王倕可充陕西節
度大使興王佋可充隴右鳳翔節度大使必能輯和戎
律慎守封疆外協樽爼之謀中為社稷之衛是以分麾
命社革故取新用叶天地之符俾膺家國之任共蕃王
室可不慎歟(乾元二年/閏四月)
　　　嘉王運横海軍節度制　　　　　陸贄
門下度土分疆設官蒞事因時立制期在理安必順物
宜且從人欲版圖既溢則疏邑以制州統攝或乖則分
部而建長沿革之道亦何常哉滄海之隅地饒俗阜隠
然此土寔曰雄藩鎮撫之宜是資賢戚開府儀同三司
嘉王運氣本淳清重承先訓忠肅孝友宣慈恵和勤於
服儒樂在為善施於任事必有可觀舉不失親至公斯
在欽率厥職永孚於休可横海軍節度大使滄景觀察
處置開府如故
　　　撫王紘河東節度制
門下肇自周漢至於國朝莫不建立親賢以為藩衛擇
玆春哲撫鎮北門舉是彝章式協公議撫王紘志量端
平體識沉逺毓德早聞於詩禮成器可比於珪璋居然
岐嶷之姿雅有信厚之譽是宜奬其令美授以旌旄况
全晉雄藩興王故地屏䕶狄塞統制甲兵撫循繄將領
之才居守藉公侯之重一昨師徒擾叛帥令不遵用爾
遥臨以綏其衆爾宜持嚴而務恕約法而推誠戒之慎
之載揚丕績可開府儀同三司充河東節度觀察處置
等使兼太原尹北都留守封如故主者施行
　　　嘉王運等檢校司空制
書載堯典首稱睦族詩歌周德實美維城朕嗣統百王
憲章三代義雖本於叙族道無愧於尊賢式遵舊章爰
舉成命嘉王運循王遹恭王通等皆孝敬恭懿敏裕齋
莊播蘭茝之清芬炳珪璋之符瑞易凌沛獻詩掩楚元
古人素風造次於是昔賢典訓周旋以之固可以超金紫之
貴階升台鉉之崇秩䇿勲詔爵以寵分茅並可金紫光
祿大夫檢校司空賜上柱國仍依百官例給料錢
　　　遂王宥彰信軍節度制
國家承周漢之制疏子弟之封雖典册載先而名實或
異故有従中統外授鉞臨戎推公則然所寄尤重遂王
宥學禮承訓樂善知方能遵六經之文克慕三雍之對
有堅明可以蒞衆有恵和可以撫人淮右列藩地綿千
里比䘮戎帥慎擇能臣禆佐之中勤効可録師徒知義
勇之節封部致肅清之安朕嘉其誠懇委以留府尚乃
休懿宣於殿邦威重逺資於撫臨絹綏不勞於事任副
明德茂親之選膺建侯樹屏之崇爾惟欽哉往踐厥職
可開府儀同三司彰信軍節度管内支度營田申光蔡
等州觀察處置等使(元和五/年二月)
　　　濮王澤成德軍節度制
門下錫珪立社疎戚有倫畫野分疆親賢並建所以左
右王室保乂邦家乃眷冀方寔為雄鎮上垂昴宿下接
岳靈控陘井之要衝當邯鄲之故地用是稽諸古訓考
以國章俾崇尚德之規式叶至公之選濮王澤延慶金
枝衍流天𣲖資忠孝以植性本仁義以立躬文掇菁英
敏有逾於七歩學探㫖要對必詳於三雍刻舟志邁於
蒼舒占雨識精於沛獻而冲謙自處矜伐不萌所宜作
我翰垣副茲毗寄為臣之道爾既克修知子之言予復
何愧築齋壇以命邦杖武節以遥臨爾其𢎞樽爼之嘉
謀令折衝之逺畧寵膺十乗位列三台勉服新恩慎守
厥職可開府儀同三司守潁州大都督充成德軍節度
鎮冀深趙等州觀察處置等使封如故(大中九年正/月二十四日)
　　　昭王汭成德軍節度制
門下近制諸侯薨歿朝廷或命其子弟嗣守爵土且慮
職卑望輕未能彈壓軍行乃詔親王為帥以統臨焉葢
尚體行權之㫖也昭王汭貞祥所聚姿質㓜茂孝敬天
授温文日宣寜勞保傅之規自識君親之道學禮不倦
發言有章式光維城宜假分閫朕以趙地名服常山奥
區人多忠樸俗尚義勇少長有禮里閭自康屬帥臣云
亡戎府無長中權劇務巳委諸甥上將崇名允歸愛子
顧梁固以雄處末漢節以遥臨禍柱舊封某土新命歡
不阻於膝下詔榮宣於庭中邦家有光藩屏斯盛九命
俾尊於開府一方逺奉於建才實惟至公勉服丕訓可
開府儀同三司守鎮州大都督充成德軍節度鎮冀深
趙等州觀察處置等使封如故主者施行(大中十一年/八月二十日)
　　　撫王紘開府儀同三司守司空制
　　　　　　　　　　　　　　　　獨孤霖
門下尚德尊賢與親親而並建崇階顯位表授受以為
庸斯所以憲章堯心損益周家自家刑國甸公絶私率
是而行可謝前古撫王紘生知孝悌夙禀恵和茂曹植
之春華詞刋枝葉體河間之秋實學洞根元况律度自
持韋絃相顧不斯須以忘善不造次以違仁固可以命
於典譽光其簡䇿馭貴式登於極品承榮允踐於上公
敬而戒之無沗我髙祖太宗之丕訓可開府儀同三司
司空依前百官例給俸料兼令所司擇日備禮册命主
者施行(咸通四/年正月)
　　　蜀王佶西川節度制
自古聖帝明王莫不封建子弟錫以茅土寵以珪符俾
藩屏王家翰維天邑朕每讀麟趾識詩人之意念犬牙
知漢祖之心眷乃坤維實維奥壤甲車雄盛貨殖形繁
鈴越雋則南詔憚嚴鍵松維則西戎畏懼是用授親賢
而統制命良將以經邦緬彼逺方稱茲公共蜀王佶宇
量𢎞廣風神粹和承顔於日域之中禀訓於大庭之内
弱不好弄居無愠容語言皆質於詩書造次不離於孝
敬蟻封占雨嗣沛獻之明規象艦知斤繼蒼舒之敏智
屬者南蠻入㓂西蜀纒兵瘡痍生縣道之間荆棘繫師
徒之役雖英儒鎮禦火既撲於燎原而權道改張瑟難
遵於膠柱由是假爾英畧光予翰垣分玉葉之清隂覆
銅梁之重地遥資筭畫宻受韜鈐必使萬井歡聲三軍
懷德致藩夷之稽顙革蠻僰之非心將陟永圖在舉長
䇿對揚休命爾其敬之可開府儀同三司兼成都尹劍
南西道節度副大使知節度使管内觀察處置統押近
界諸畨及西山八國雲南安撫等使(咸通十一/年七月)
　　　建王震魏博節度制
門下玉斗七星降作帝王之子金枝百代生為列聖之
孫冬夏教以詩書春秋訓以禮樂然後封其茅土示以
寵光建王震天賦明哲氣禀粹和含日月之華英緼山
河之瑞秀心懸夀鏡腹貯學川智燭不炳而自明恵車
非駕而引重信逾剪葉名掩刻舟九苞之鳯翔赤霄五
色之麟行丹地瑶池仙𣲖非百水之同流銀漢靈原自
三天而别注况㓜禀師訓生知義方洊雷之象克明元
良之名益著四德咸備三善永全喻葛藟之延長表𤓰
瓞之昌熾仁義道振忠孝聲聞似睹卿雲如觀景宿堪
膺寵權可賜爵封列國之榮暫領雄藩宜遵故事可授
開府儀同三司守太保充魏博節度管内觀察處置軍
使兼魏州大都督府長史仍令所司擇禮册命主者施
行(中和二/年二月)
　
　
　
　
　
　
　
　
　
　
　唐大詔令集巻三十六
欽定四庫全書
　唐大詔令集巻三十七
　　　　　　　　　　　　宋　宋敏求　編
　　諸王
　　　册親王官
　　　　册秦王天䇿上將文
　　　　册許王孝秦州都督文
　　　　册趙王福青州刺史文
　　　　册鄧王元裕襄州刺史文
　　　　册虢王鳯宋州刺史文
　　　　册紀王慎澤州刺史文
　　　　册杞王金鄜州刺史文
　　　　册曹王明梁州都督文
　　　　册郇王素節申州刺史文
　　　　册紀王慎荆州都督文
　　　　册周王顯并州都督文
　　　　册虢王鳯青州刺史文
　　　　册曹王明虢州刺史文
　　　　册江王元祥鄜州刺史文
　　　　册殷王旭輪單于大都䕶文
　　　　册紀王慎邢州刺史文
　　　　册曹王明豫州刺史文
　　　　册趙王福梁州都督文
　　　　册周王顯左衛大將軍文
　　　　大歴五年册親王出將文
　　　　大歴六年册親王出將文
　　册親王官
　　　册秦王天䇿上將文
維武德四年歳次辛巳十一月甲申朔二日乙酉皇帝
若曰於戲咨爾太尉尚書令左右武侯大將軍陕東道
行臺尚書令凉州總管秦王某夙標器望早樹風猷業
創經綸功髙運始重以廓清秦隴剪伐鯨鯢掃蕩河汾
芟夷凶逆周韓大盜趙魏逋誅二㓂弗賔用阻朝化嚴
兵鞏洛總率戎麾内運竒謀外申威畧凶渠懾竄假命
危城河朔蟻徒来相赴援一鼔誓衆以擒建德廻戈旋
指遂獲王充二方克定師不再舉節武既宣朝風遐暢
宏規懿績獨冠卿尹宜錫寵章式加殊號光備禮物特
超恒典是用命爾為天䇿上將位王公上領司徒陕東
道大行臺尚書令増邑二萬戸通前三萬户餘如故加
賜金輅一乗衮冕之服玉璧一雙黄金六千斤前後二
部鼔吹及九部之樂班劍四十人欽哉㳟承寵命可不
慎歟
　　　册許王孝秦州都督文
維顯慶元年歳次景辰十二月辛夘朔二十八日巳未
皇帝若曰於戲先王創業垂統分玉展親所以作固鴻
業克隆景祚惟爾并州都督兼同州刺史上柱國許王
孝性履明裕神志清逺資孝敬以立身體温㳟以成性
舊許是宅藩屏之寄以深全晉剖符維城之任愈切秦
隴形要跨躡羗戎撫寜夷夏親賢攸屬是用命爾為使
持節都督秦成武渭四州諸軍事秦州都督勲官封如
故爾其祗承典訓審慎刑獄懐逺以德招擕以禮無邇
宵人無怠庶政對揚休命可不慎歟
　　　册趙王福青州刺史文
維顯慶二年歳次丁巳正月庚申朔二十一日庚辰皇
帝若曰於戲夫姬周創制任隆方伯炎漢垂範寄重維
城所以任固邦基以藩王室惟爾右衛大將軍使持節
鄜州諸軍事鄜州刺史趙王福識度夷雅器業沉秀建
鳥旟以作牧錫虹珪以命祚蘭錡上將既屬宗英海岱
剖符允鍾懿戚是用命爾為使持節青州刺史其大將
軍及封並如故爾其愛人理物慎獄恤刑率由王道以
康庶績祗服寵命可不慎歟
　　　册鄧王元裕襄州刺史文
維顯慶三年歳次戊午正月甲申朔二十八日辛亥皇
帝若曰於戲自九州命職百部分官爰布懿德以宣風
固親攴而總務歴觀前載罔踰斯道夀州刺史上柱國
鄧王元裕志業純深基宇崇隩標情文雅之地植操忠
賢之軌夀春作牧風教有成襄陽按部仁明允屬是用
命爾為使持節襄州諸軍事襄州刺史王及勲官如故
往欽哉其勉思政本式康萌俗沔漢舊邦控帶為重變
其輕剽之黨旌其冠冕之望孤􁎒者咸恤正直者必親
威恵並宣刑禮兼闡光膺典册可不慎歟
　　　册虢王鳳宋州刺史文
維顯慶三年歳次戊午正月甲申朔二十九日壬子皇
帝若曰於戲永固鴻基義屬於藩衛載孚王化職隆於
制舉歴選前修茲道無替豫州刺史上柱國虢王鳯襟
神秀發理識淹逺夙標懿範早茂清徽寛恕以表其情
恭遜以成其美荆河之地巳洽於仁聲梁宋之郊佇聞
於善政是用命王為使持節宋州諸軍事宋州刺史王
及勲官並如故往欽哉其克膺禋命式遵彞典崇孝義
以訓下踐忠貞而奉上布㢘平之化垂恵愛之風居敬
而行簡恤隠而求瘼惟良之丕寄可不慎歟
　　　册紀王慎澤州刺史文
維顯慶三年歳次戊午正月甲申朔三十日癸丑皇帝
若曰於戲析壤分珪寄隆於宗子罷侯置守任切於惟
良自古明王率由茲典左衛大將軍徐州刺史上柱國
紀王慎禀慶璇源分華紫極崇詩書而軌物敦教義而
明道入典鉤陳㳟肅表於清禁出膺刺舉寛簡洽於名
藩髙平形勝太行重阻地邇王畿親賢是屬是用命王
為使持節澤州諸軍事澤州刺史王及大將軍勲官如
故朕聞之諸侯之孝在上不驕善人為邦期月而可往
欽哉其祗膺顯命率循典禮慎刑罰而設學校尊五美
而屏四惡造次於仁夙夜無怠勉追風於往哲以垂裕
於後昆可不慎哉
　　　册杞王金鄜州刺史文
維顯慶四年歳次已未七月庚子朔四日癸夘皇帝若
曰於戲昔堯分五典漢總六條所以光闡帝猷式調萌
俗者也爰自近古尤為重任襟帶之地非親不居形勝
之藩惟賢是處咨爾益州都督上柱國杞王金岐㠜㓜
彰英徽早茂仁慈表性愛敬因心磐石之固攸歸分符
之寄斯在是用命爾為使持節鄜州諸軍事鄜州刺史
餘如故夫道德齊禮為政之良規踐義基忠立身之要
道必恭謙而下士無驕矜以傲法勉務農之教勤恤隠
之方往欽哉其祗朕命緝諧令績可不慎哉
　　　册曺王明梁州都督文
維顯慶四年歳次已未九月乙亥朔二十九日癸邜皇
帝若曰於戲漢川紀奠梁山表鎮南通庸蜀北逹褒斜
地實要衝人資剛鋭式遏之寄親賢攸屬惟爾上柱國
曹王明志業冲逺襟神爽濟仁恵之風彌著慈和之美
日聞析壤分珪既隆於藩屏褰帷按部允期於政績是用
命爾為使持節都督梁洋璧集等四州諸軍事梁州刺
史王及勲官並如故往欽哉恤隠之任昔人尤重班除
之職往哲稱難宜盡公平之心用崇寛恕之道聿遵前
典勉修厥德惟良是屬可不慎歟
　　　册郇王素節申州刺史文
維顯慶四年歳次已未九月乙亥朔二十九日癸夘皇
帝若曰於戲經邦之術寄宗子而維城御下之方資懿
親而調俗𬗟㝷遐載率修斯道咨爾上柱國郇王素節
端嶷幼彰清徽早茂夙聞詩禮之訓式光車服之寵邑
連鐘武壤接平春合九寨之遥途控三門之險路形勝
之地馬牧在斯是用命爾為使持節申州諸軍事申州
刺史王及勲官並如故往欽哉夫政化之要禮義為先
臣子之規忠孝為本爾其慎修刺舉祗服烱戒仰鳴謙
以自牧無侈縱而違道荷兹隆委可不慎歟
　　　册紀王慎荆州都督文
維顯慶五年歳次庚申九月癸亥朔二十五日丁夘皇
帝若曰於戲南紀之津上躔翼軫西浮之路旁帶巴巫
信形勝之大澤實英靈之奥府恤隠之寄懿親攸屬班
條之美良翰爰歸左衛大將軍澤州刺史上柱國紀王
慎漸天漢而含潤資日觀以摛華藝重三雍道優二陕
梁地挺彦燕館趨賢位表銜珠入光蘭錡職華分竹出
美棠隂簡恵以孚聲績斯邵是用命爾為使持節都督
荆岐岳朗等四州諸軍事荆州刺史大將軍上柱國王
並如故往欽哉夫道德齊禮布政之化踐孝依仁立身
之本必宜周旋勿墜雅譽彌髙勉修廼職對揚休命可
不慎歟
　　　册周王顯并州都督文
維龍朔元年歳次辛酉十月癸亥朔十七日已夘皇帝
若曰夫騰華星苑榮名區於藩維憑暉日御峻寵章於
侯服故本枝増蔚鴻緒滋繁而汾陽奥區鎮龍山而控
逺冀方沃壤接雁塞而䟽疆連率之寄親賢攸属咨爾
洛州牧上柱國周王顯風則開秀器彩虛明識表魏舟
之象詞掩漢臺之駕西園孤月委心鏡而齊明小山叢
桂偃情田而並烈温恭夙劭業尚日新棣蕚交芬珪璋
具美是用命爾為使持節都督并汾箕嵐等四州諸軍事
并州刺史牧又勲封並如故爾其克修天爵聿苞地義
方資化敷大夏惠漸京陵必宜缺祍鳴撝蹇帷廣聰
懋宣聲績長綏福履光膺顯命可不慎歟
　　　册虢王鳯青州刺史文
維麟德元年歳次甲子正月已酉朔二十一日已巳皇
帝若曰於戲剪商胙邑寵秩盛於隆周懲秦啟社徽名
崇於有漢况乎爵窮五等榮總六條乃茂德之攸升因
非賢而靡擇泌州刺史上柱國虢王鳯履局端嚴襟神
秀整道光懿戚望重宗維恭慎之心符小言而緝譽虛
凝之度包大雅而揚聲體被剛柔藝殫文武騰芳桂巘
動貞韻而鏘金寫照荷池嚮清文而振玉若乃淄源逈
跨岱趾斜臨人被莱風俗兼齊舊布中和之化申簡恵
之方觀政所先建親斯在是用命王為使持節青州諸
軍事青州刺史勲封如故往欽哉王其克邁十倫稽往
賢之峻躅動宣九德蹈前哲之英規絶浮競之津廣貞
淳之路光昭淑問可不慎歟
　　　册曹王明虢州刺史文
維麟德元年歳次甲子正月已酉朔二十二日庚午皇
帝若曰於戲金楨璿蕚分器先於茂親丹帷皂葢按部
盛於良牧藩條之寄載宣河潤之資斯逺固以聲芳偃
桂德秀坐棠惟爾凉州都督上柱國曹王明㓜範趨庭
風識韶悟姿儀挺立豪眷靈而馳賞絃秋竹而舒襟詞
彩星稠對梁珠而混色情源氷徹帶趙璧而交輝韜兩
獻而選驤籠二武而孤峙是用命爾為使持節虢州諸
軍事虢州刺史勲封並如故往欽哉爾其履謙居㢲念
損辭豊置醴以挹儒津賜田以登文囿敬光橋梓貞返
修筠當率由舊章永保疆宇可不慎歟
　　　册江王元祥鄜州刺史文
維麟德元年歳次甲子正月巳酉朔二十二日庚午皇
帝若曰於戲列爵開基資連屬而敷化班條馭富藉藩
衛而裁風是知光闡帝猷發揮人極固宗屬而兼列必
親賢而並建鄧州刺史上柱國江王元祥識尚閑偉體
局貞凝履順而自居冲撝而待物梁臺既啟背淮之裾
爰萃燕宫載闢發洧之駕相趨甄綜掩於河書精通符
於沛易神遺糾察政叶寛平包吐茹之竒逓弦韋之用
乃地鄰京翊俗裕於五方壤宻寰封潤沾於九里是用
命王為使持節鄜州諸軍事鄜州刺史勲封並如故往
欽哉𢡟德惟忠持盈在約思勤躬而景問無弛度以虧
名崇簡正之規邁安恒之節祗膺寵命可不慎歟
　　　册殷王旭輪單于大都䕶文
維麟德九年歳次甲子二月巳夘朔九日丁亥皇帝若
曰於戱帝子之星憑紫潯而啟耀天孫之嶽峙青甸而
摛光故慶表裁梧德成觀梓皇跗叡屏聲孚地軸之西
儲秀英藩飈偃宸街之北冀州大都督上柱國殷王旭
輪金禎挺秀玉頴曽敷姿表淹凝器彩閒潤淮南之鏡
混冲照於髫辰睢陽之藻齊洪輝於綺日緑車就駕朱
邸洞開牓道招英賜田期彦蕙列清風宣芳於大雅
葢承流月澄華於髙義固以聨崇躅於河楚茂疊軌
於鄷郇是用命爾為單于大都䕶大都督兼勲封並如
故往欽哉其緘訓趨庭兢業履薄方資威横雁塞恵漸
龍沙光膺朝奨可不祗慎
　　　册紀王慎邢州刺史文
維總章二年歳次巳巳(闕/)月庚寅朔十二日辛丑皇帝
若曰於戲昔封唐御極分嶽以鎮寰區宅鎬乗時建侯
以隆藩衛用能發輝鼎祚翊贊昌圖制犬牙以廓地基
茂麟趾而光天緒懿親啟翰其理則然惟爾使持節澤
州諸軍事澤州刺史上柱國紀王慎禀慶星躔分華帝
圃器表冲邈軌鑒端凝業藴珪璋藝包文武振英詞於
五際陵桂巘而含芳抗送議於三雍警蘋風而鼔譽仁
孝為立身之本貞恕存應物之方及疏社上東建旟南
服化流江漢道被歌謡中壘訓兵自穆衘珠之序長淮
平俗式崇露冕之規冠雅政於羣邦標粹範於賢牧夷
儀勝壤地乃邢遷跨令趙之郊畿總常山之襟要維城
之寄僉曰爾諧是用命爾為使持節邢州諸軍事邢州
刺史上柱國王如故往欽哉爾其光闡六條敷崇四誡
考間平之令則酌魯衛之嘉猷無以傲從康無以縱敗
禮廸於正典聿遵王度祗歴茂寵可不朂歟
　　　册曹王明豫州刺史文
維總章二年歳次乙巳三月已夘朔十三日辛夘皇帝
若曰於戲夫鄷京統歴䟽青社以建侯炎漢握圖錫丹
書而分國固以剪桐作屏實寄於周親剖竹開藩允屬
於良牧睠言遐載諒乃通規惟爾使持節虢州諸軍事
虢州刺史上柱國曹王明濯秀銀潢摛華璇極端潔成
性自叶於遊蘭孝敬為心有踰於訓梓馳精秘象驗封
蟻之登辭披翰小山見騰塵之入頌業隆燕館道謁梁
闈累播循風薦敷簡政飛蝗感化不犯漢中之田猛獸
懷仁述避𢎞農之境若乃荆河奥壤井賦萬家周楚舊
郊屬城千里形勝之地非親勿居是用命爾為使持節
豫州諸軍事豫州刺史上柱國王如故往欽哉爾其班
條述職務盡於勤誠求瘼庇人事歸於平恕祗服烱戒
勉修厥德維城之重可不慎歟
　　　册趙王福梁州都督文
維總章三年歳次庚申二月甲辰朔九日壬子皇帝若
曰於戲夫姬祚斯永分瑞玉以建侯漢歴載融剖銅符
而作鎮然則道光宗懿方膺錫社之榮跡著循良實允
班條之寄惟爾隰州刺史上柱國趙王福摛祥丹極毓
慶𤣥樞邁德為資體仁成性趨庭演訓先承喻梓之恩
樹屏凝規夙奉裁梧之命樂善無倦率禮無愆從葢臨
藩振英風於桂嶼褰帷按部流恵化於棠隂固以埒美
鄷郇均聲河楚若乃華陽舊壤山抗西傾導漾名區地
分南鄭睠言形勝諒在親賢是用命爾為使持節都督
梁璧洋集四州諸軍事梁州刺史上柱國王如故往欽
哉爾其靖共乃位聿遵前典朂貞恪之心務㢘平之政
茂對休寵可不慎歟
　　　册周王顯左衛大將軍文
維儀鳯二年歳次丁丑二月甲午朔十二日乙巳天皇
若曰於戲上圗圓極星躔分帝子之象下奠方典列野
宅天孫之鎮𬗟徽千古尚想百王法靈臺以啟封俾親
賢而作輔是以軒丘御歴爰錫蒼林之祚豳室建侯載
疏曲阜之邑用能崇寳統贊昌期盛業茂於本枝鴻基
峻於磐石惟爾洛州牧益州大都督兼太子左衛率使
持節洮河道行軍元帥蔡州鎮撫上柱國周王顯髙禖
薦祉甫應瑶筐仙域啟禎載分金牓廸中和之粹質藴
上德之良規風識俊邁機神爽徹純襟洽地義之方弟
性睦天倫之重發揮沛易隠括河書多材之美載光樂
善之風逾振洎乎遥臨西蜀控玉宇之全邦近牧東周
闢銅衢之奥壤少城故地不變歌㢘之俗太室餘萌載
陶分陕之化總戎未舉威巳讋於三羗作鎮方崇聲逺
馳於萬里若乃左軍望重前馳任隆司鶡弁於宸階統
熊渠於禁衛寔惟心膂之要斯謂爪牙之職廼睠鷹揚
寄於麟趾追踪漢屏外列驃騎之班繼美晉藩初極領
軍之選是用命爾為左衛大將軍餘官勲封如故惟天
遵物厥命弗常惟人立躬在心則應性之所賦邪正由
乎積習事之所通感召同於影響祗畏之道賢哲同歸
欽哉往敷乃訓率由前則竭愛敬之情砥温恭之行在
泰思損据寵思危無躭樂是從非禮義勿踐永保朕命
以蕃王室誕綏福祉可不慎歟
　　　册親王出將文
維大厯五年歳次庚戌三月丁巳朔十六日壬申皇帝
使某官乙持節册命曰於戲昔武德貞觀之際親賢兼
叙中外大寜多以藩王委之方靣𤣥宗震耀威武外攘
夷狄亦選建明德時惟鷹揚予之茅土並賜旄鉞祗奉
前訓敢忘夙夜爰命小子統兹元戎某英茂有才寛簡
彰信豈孝恭之外至亦禮讓而中發能辨雅樂尤精善
書言表於㣲獨有所得事廹於悔未嘗復行時因講藝
之餘兼逹理戎之要固可總以文武屏於家邦屬河外
名都方缺上將難於大任歴選中朝雖慚知子之明不
忝安邉之寄錫以戎輅分以兵符撫其四封式是羣帥
仍求素望俾副新軍爾其保靖疆土恵安氓俗服我明
訓永孚於休
　　　册親王出將文
維大厯六年歳次辛亥五月壬辰朔十六日丁未皇帝
使某官某乙持節册命曰於戲周之藩翰選用宗盟則
懷德惟寜大邦惟屏也漢之郡國分建子弟則燕代邉
遼齊趙慚悔巳莫不賦兼千乘土過數圻賜鈇鉞以専
征叅卿士而夹輔拜之於廟命之於庭俾其外合羣后
同奬王室是用師古率由至公某王幼奉君親之訓兼
承保傅之戒罔敢失墜勤而行之忠肅孝恭資其令德
温良聰逹輔以多才辨正五經之儒采述三雍之樂不
自矜尚過於謙冲周旋體仁恒乆其道懿此休問流於
四方朕往統藩麾嘗親戎畧諸子侍從或有所聞時與
之言頗詳其㫖必能當我朝寄叶於師貞仍選輔車委
任留府錫以彤弓之寵稱其緑車之尊爾其祗承大訓
以率諸夏敬兹厥服無廢朕命
　
　
　
　
　
　
　
　
　
　
　
　
　
　
　
　唐大詔令集巻三十七
欽定四庫全書
　唐大詔令集巻三十八
　　　　　　　　　　　　宋　宋敏求　編
　　諸王
　　　加實封
　　　　潞王周王上柱國别食實封制
　　　　加相王封制
　　　　加邠王守禮實封制
　　　　慶王等食實封制
　　　遜佐
　　　　温王遜位制
　　　封郡王
　　　　降親王為郡王制
　　　　封某王男某郡王制
　　　　封懷寜郡王制
　　　　嗣江王禕封郡王制
　　　　加樂安郡王實封制
　　　　封廣平郡王等制
　　　　封皇太子男寜平原郡王等制
　　　　封諸王男為郡王制
　　　册郡王
　　　　册趙王孝恭改封河間郡王文
　　　　册隴西郡王博又特進司宗卿文
　　　　册漢中王瑀文
　　　除郡王官
　　　　淮安王神通等開府儀同三司制
　　　　夀春郡王成器左贊善大夫制
　　　　信安郡王禕滑州刺史制
　　　　褒信郡王璆宗正卿制
　　　　濮陽郡王澈宗正卿制
　　　　廣武郡王承宏光祿卿制
　　　　信安王禕太子太師制
　　　封嗣王
　　　　加嗣陳王實封制
　　　　封嗣濮王制
　　　　封嗣蔣王制
　　　　封嗣荆王制
　　　　嗣江王食實封制
　　　　封嗣宻王制
　　　　封嗣曹王制
　　　　封嗣信王制
　　　册嗣王
　　　　册嗣澤王文
　　　除嗣王官
　　　　嗣澤王珣國子司業制
　　　　嗣虢王邕同知内外閑廐勅
　　　　嗣鄭王希言右衛大將軍制
　　　　嗣吳王祗右衛將軍制
　　　　嗣許王瓘太子詹事制
　　　　嗣道王鍊雲安等五郡節度等使制
　　　　嗣虢王巨西京留守制
　　　　嗣吳王祗太子賔客制
　　　　嗣虢王溥太僕少卿制
　　　　嗣鄭王遜大理卿制
　　　諸王男
　　　　諸王男等加封邑制
　　加實封
　　　潞王周王上柱國别食實封制
門下維城道峻理恢於邑壤分社寄隆義先於榮秩雍
州牧潞王賢潞州牧周王顯瑶極披禎璇源發彩令聞
彰於詩禮英徽表於岐嶷戎章之寵宜允於具瞻膏腴
之恩式遵於故事並可上柱國各加别食實封一千戸
餘如故
　　　加相王封制
鸞臺尊王子弟分裂山河式優征賦永固藩屏并州牧
左衛大將軍太子左千牛衛率兼安北大都䕶相王地
惟茂親躬此明德性安卑薄誠切冲讓頃以所食相州
願入天府章表懇到至於再三朕難違固請曲成美志
然以王國所費觸𩔖宏多漢晉巳来寵錫彌盛或食邑
五萬户或連城數十里豈可遂其覽分之情忘其推恩之
典宜於相州加實封一萬户主者施行
　　　加邠王守禮實封制
門下酬庸𢡟賞允屬親賢利建疏封式固藩屏光祿勲
兼左金吾衛大將軍邠王守禮器資文武節藴忠貞容
範霞軒孝友天至豈如服儒歸美諒以樂善稱仁載叶
推恩増其井賦伴夫作輸誓以山河可加(闕/)
　　　慶王等食實封制
門下先王之制建封有等諸侯所食征賦以歸河西軍
經畧節度等大使凉州都督慶王潭河東道諸軍州節
度大使太原牧棣王洽河北道諸軍州經畧節度大使
幽州大都督鄂王潤等性皆中和行無外餙教以詩書
能漸義方雖已裂於封圻竟未疇於井賦頃以孝友之
性且在深宫服用之間亦從御府既申開國之典宜崇
書社之數可各食邑實封二千户主者施行
　　遜
　　　温王遜佐制
自古帝王必有符命兄弟相及存諸典禮朕以孤藐遭
家多難顧兹䝉識未曉政術茫茫四海將何所屬累聖
不業若墜於地王室多故宜擇長君思與羣公推崇明
聖叔父相王髙宗之子昔以天下讓於先帝孝友寛裕
彰信兆人神龍之初巳有明㫖將立太弟以為副君為
王懇辭未行册命所以東宫曠位於今歴年綴衣在辰
禍變倉卒後掖稱制計主冲人欽奉前懷式遵理命上
申先帝之意下遂黔黎之心俯稽圖緯之文仰跂祖宗
之烈起今日請叔父相王即皇帝位朕退守舊藩歸於
外邸凡百卿士敬承朕言克贊我天人之休期以光我
有唐之鴻業布告遐邇咸使聞知(唐隆/元年)
　　封郡王
　　　降親王為郡王制
鸞臺樹之藩屏所以固本枝也裁其親踈所以明秩叙
也緬惟上古欽若至公君不徒授臣不虛受乗列星而
挹爵祿候風景而行慶賞則固以義形㢘讓道叶變通
者焉某周公之𦙍地侔曲阜楚王之孫業盛平陸負戴
忠孝踐履温恭每以車服數隆井賦秩廣清問之際陳
乞情實顧存優禮且期後命今者頻詣闕庭累申華表
志不可奪誠難固違宜旌謙損以鎮浮競可封某郡王
食邑五千戸實封六百戸
　　　封某王男某郡王制
鸞臺睦親之規既隆於敦叙建侯之典或綿於恩澤某
王弟若干男某璿蕚疏翹珠泉演𣲖金相玉質形於載
誕之初芝秀蘭芳表於克岐之日淳深發其天性韶令
觀其月將可以内茂本枝外光維翰緑車承貺載延宗
戚之輝朱紱斯皇宜啟山河之賦可封某郡王
　　　封懷寜郡王制
建侯樹藩命賢列土以敦戚屬乃率典常司徒兼綘州
刺史上柱國申王撝玉林分彩銀河䟽液靡保慶靈未
繁𦙍緒宋王憲男嗣英魯庭學禮楚館聞詩德輝日盛
忠槩時立宜其擇猶子之序居承嫡之位盧江大都形
勝攸屬用圖爾居莫如茲地是錫分珪之寳俾成磐石
之宗可封懷寜郡王食邑三千戸(開元七/年正月)
　　　嗣江王禕封郡王制
國之宗盟樹以藩屏用親九族以制萬邦朕恭黙思道
𢡟勤庶政將欲克復古訓貽範方来頃以王國絶紀旁
宗入繼事非允正奚妨命停而立愛自親推恩由近雖
禮云異情所未忘况其嗣侯已積年歳永言主祭因心
怵惕宜䧏殊常之澤俾申敦睦之道再從兄将作大匠嗣
江王禕為信安郡王蜀王䄖為廣漢郡王再從叔太子
員外率更令嗣宻王徹為濮陽郡王再從兄太子員外
家令嗣越王(闕/)　　為中山郡王(開元十二/年四月)
　　　加樂安郡王實封制
門下兄弟之子於近屬而特深恩禮之情在諸孤而更
切故惠宣太子男守鴻臚卿樂安郡王瓊等咸自砥礪
克修名檢纘承先緒休有令聞能榮曲阜之封不忝髙
陽之族念往之恨巳無追於百身撫存之恩宜受賜於
千室可共食實封一千户主者施行(開元二十/五年七月)
　　　封廣平郡王等制
分命本枝列於庶佐博考方册斯為大猷皇太子之子
俶等觀其器識日以通敏仁智之性自然忠孝之誠克
備率由禮度能禀義方業既著於崇儒材可使於從政
爰茲拜職宜從紫綬之榮勉爾脩身式副緑車之寵可
封俶為廣平郡王僖為南陽郡王倓為建寜郡王佖為
西平郡王僅為新城郡王僴為潁川郡王封慶王之子
儼為新平郡王仲為平原郡王棣王之子僎為汝南郡
王僑為宜都郡王榮王之子俌為濟陽郡王偕為北平
郡王儀王之子侁為豫章郡王健為(闕/)陵郡王頴王之
子仲為滎陽郡王永王之子偒為襄城郡王夀王之子
伾為河間郡王延王之子倬為彭城郡王濟王之子傃
為永嘉郡王(開元二十/八年九月)
　　　封皇太子男寜平原郡王等制
王者嗣統必上尊祖廟中立人紀下及孫謀所以光贊
鴻猷發揮大典者也皇太子大男寜等温敏茂淑依仁
游藝齔齠之歳自䧏其心詩禮之訓夙聞於耳朕初建
儲兩永固宗祧既當知子之明彌稱抱孫之慰是用依
方辨色藉土疏疆俾奉邦家式崇藩屏本攴百代㑹協
於周詩子弟畢封更隆於漢室於戲承紫極之慶禀青
宫之訓惟師友是敬惟忠孝是憑以善為心好賢為德
古有成範爾其欽哉(正元二十/一年四月)
　　　封諸王男為郡王制
王者子弟畢封藩戚並建所以式固磐石克茂本枝故
澧王大男漢可封東陽郡王第二男源可封安陸郡王
第三男潢可封臨川郡王故深王大男可封河内郡王
第二男淑可封吳興郡王故絳王大男沫可封新安郡
王第二男渏可封髙平郡王故洋王大男沛可封潁川
郡王淄王男澣可封許昌郡王沔王大男瀛可封晉陵
郡王祁王大男溥可封平陽郡王仍並賜光祿大夫宜
令所司擇日册命(太和八/年八月)
　　册郡王
　　　册趙王孝恭改封河間郡王文　岑文本
維貞觀某年月日甲子皇帝若曰於戲肇有君長司牧
黎元雖步驟殊時損益異術至於建親勲而作屏陳龜
鼎於無窮其揆一也惟爾光祿大夫行晉州刺史趙郡
王孝恭器識𢎞通風畧宏贍親猶凡蔣佐比燕荆皇運
權輿寰區未乂擁節西騖靖巴漢之妖氛受鉞南伐戮
荆吳之虵豕誠著經綸功宣方靣及入參禮閣出總藩
麾令望先於縉紳惠化洽於謡俗析珪之重允屬勲庸
按部之榮義存帶礪是用命爾為使持節觀州諸軍事
觀州刺史改封河間郡王𫝊之子孫永為唐輔往欽哉
爾其勉兹忠孝鑒於典禮勤恤民隠無棄朕命可不慎
歟
　　　册隴西郡王博乂特進司宗卿文
維龍朔三年歳次癸亥十二月庚辰朔二十四日癸夘
皇帝若曰於戲睦親之訓理鏡於遥圖章戚之規道光
於絶簡若乃年耆德𢡟屬重望隆釋釐綜之勞遂優閑
之禮惟爾光祿大夫司禮太常伯隴西郡王博乂發慶
秩宗䟽翹靈𣲖資忠峻業襲義揚風懷匪磷之貞心凌
後凋之勁節榮兼中外效宣文武至乃彯組文昌外贊
清覽頻致由𠂻之請累申降階之謁雖鎮兹雅俗載佇
於芳猷而爰静澆馳重違於撝尚是用命爾為特進行
司宗正卿封如故往欽哉秩亞青槐朝請之恩斯切禮
華丹棘序録之任攸歸恩邁前徽齊蹤徃哲光膺寵命
可不慎歟
　　　册漢中王瑀文　　　　　　　　賈至
維天寳十五載歳次景申七月戊子朔日皇帝若曰咨
爾漢中王瑀臮御史中丞魏仲犀王室多難㐫逆未誅
是用建爾子姓以為藩屏命爾忠良以攝傅相安危繫
是舉可不慎歟夫王侯之體則以任能從諫為本親賢
仗信為則以好問樂善為心安仁容衆為節然後能建其
功業夹輔王室是以漢之宗王多委政守相故能享祚
長久令聞不已朕聞汝瑀能寛大儉約樂善好賢敦説
詩書動必由正而久於髙簡未習政途又聞仲犀才幹
振舉憂勤庶績必能固爾磐石匡補闕漏軍旅之事必
委其専獄訟之煩必與其决簡賢任能必使其舉懲惡
勸善必任其斷惟協惟睦其政乃成同德合義何往不
濟於戲瑀其鎮撫黎人莊肅守位仲犀其悉心戮力贊
我維城則瑀有任賢之名犀有忠勤之績匡復社稷戡
定寇讎在此行也勗哉其無替朕命
　　除郡王官
　　　淮安王神通等開府儀同三司制
褒崇賢戚有國彞典厚秩清階式隆朝望左武衛大將
軍上柱國淮安王神通宗室之長德器優宏締構之功
早樹勲績右武衛大將軍上柱國燕郡王藝夙著嘉庸
志懷寖强久司戎禁見稱貞確宜加榮寵式允具瞻並
可開府儀同三司
　　　夀春郡王成器左贊善大夫制
鸞臺相王旦男夀春郡王成器毓彩桂山承規椒掖韶
容霞舉美志月將望苑翹英瑶山佇俊宜參多士之選
俾從政乂之列可依前件
　　　信安郡王禕􁌇州刺史制
門下訓俗安人是資良牧棄瑕録用茲為令典使持節
衛州刺史信安郡王禕器能之美宗室所推才堪應務
久當於任委防缺周身因從於降黜惟推念舊義在睦
親宜廻𫝊於方外俾分符於近服可滑州刺史
　　　褒信郡王璆宗正卿制　　　　　孫逖
門下公族之任得之則難舉親而官選舊惟允銀青光
祿大夫殿中監上柱國褒信郡王璆雅性恭友虛懷敏
逹近屬藩翰中朝羽儀無競維人不矜於富貴克勤於
位每效於忠公敦叙是司疇咨所屬宜廻六尚之職以
副九宗之委可宗正卿
　　　濮陽郡王澈宗正卿制　　　　　孫逖
門下宗卿設位邦族是司必擇親賢以光名器金紫光
祿大夫行太僕卿員外置同正員上柱國濮陽郡王澈
清貞履道淑慎持身行無越思動不踰矩以才從政於
歴官而則深以地推恩在同姓而為近敦叙之任疇咨
所難宜受寄於本枝更遷榮於列棘可行宗正卿㪚官
勲如故
　　　廣武郡王承宏光祿卿制　　　　孫逖
門下銀青光祿大夫行房州别駕員外置同正員廣武
郡王承宏地在維城慶延分土頃乖周慎因從降黜捨
其小犯用申猶子之恩復其舊資俾踐列卿之秩可光
祿大夫光祿卿員外置同正員
　　　信安王禕太子太師制
門下傅導元子師長庶寮必在正人無非舊德太子太
師上柱國信安王禕宗室良翰朝廷碩老踐忠公而立
節體明肅而成用頃膺大任頻摠中權掌夏司春允為
六官之長戢兵禁暴何止萬人之敵睦親尚齒念舊録
功宜優天秩之榮俾極宫臣之位可光祿大夫守太子
太師勲封如故
　　封嗣王
　　　加嗣陳王實封制
鸞臺睦親之道推恩之義家國所同古今無異雲麾將
軍行太子左鶴禁率嗣陳王延暉地承枝葉戚在葭莩
㓜聞詩禮躬踐名教賞勸未酬井邑猶虛宜申優典用
光近族延暉兄弟可别令實封一百五十户
　　　封嗣濮王制
門下姬運睦親曲阜祚周公之嗣漢廷繼緒荆舒紹元
王之封所以宗子維城本支百世也故嗣濮王餘慶構
北極天分源帶地通五演之餘潤承九秀之曽暉禀訓
梁園冠池筠而振彩承規淮岫掩巖桂而揚芬往屬艱
虞苴茅中絶今逢開泰枝庶畢侯宜承井賦之榮以永
山河之誓可封嗣濮王仍食實封四百户
　　　封嗣蔣王制
門下魯𦙍曹裔並為建國文昭武穆克紹明禮所以諸
侯夹輔宗子維城帶礪山河藩屏社稷自大運中圯天
步多艱磐石之基剪焉落構今皇圖再纘鼎祚維新興
廢繼絶尚遺凡蔣格於藝祖震悼良深故蔣王惲宗室
羽儀國朝賢懿享祭無主觀守丘荒非所以敦叙九族
盛隆百代之義也嗣王煒第三子銑男左千牛衛長史紹宗雖
以沉淪之間未光天秩而瓌姿傑氣惟曰象賢可封嗣
蔣王以食舊德賜食實封四百户
　　　封嗣荆王制
門下敦族睦親疇咨前代脩廢繼絶率由舊典故荆王
元景嫡孫沈黎縣開國侯長沙男逖再從叔祖故梁
郡開國公孝逸第五男璪等慶協家邦緒聨戚屬預聞
禮訓夙踐義方夙藉桐珪之業合循茅土之制頃以維城
中圮宗室多艱賜命弛廢宅居播越今皇基重建國歩
永康思樹本枝載昌綿秩是用分封子弟大誓山河俾
夫作扞京師為我藩屏宜以逖嗣封荆王仍賜實封四
百戸璪可襲封梁郡開國公食邑二千户
　　　嗣江王食實封制
門下列爵王侯是歸於藩屏推恩子弟用隆於井賦尚
乗奉御有闕先授嗣鄧康王伯潛太子僕兼徐州别駕
嗣江王禕等文昭武穆夙延殊奬沛易河詩嘗聞雅訓
忠讜㳟懿明敏博通逸思泉奔冲情霞舉中山謝其文
藻北海慚其經術永言興繼載擇親賢析珪受璽惟允
分封之命保國乂人宜光實食之典可食實封
　　　册嗣宻王制
興滅國繼絶代天下歸心焉况乃仁不遺親德必在祀
光復土宇率由教義者哉徐州刺史宻王元曉望重天
人地居藩屏家邦依賴休戚是均乃者王室多難睿圖
中缺凡我宗子咸從殛竄神龍初歳寳運紹興爰命近
屬以為後嗣而𦙍緒凋翳是非紛雜曇子乗隙妄尸茅
土神其不歆非𩔖人亦奚祀非族奠享無主永懷惻然
其封元曉姪孫銀青光祿大夫行太僕少卿員外置同
正員東筦郡開國公徹為嗣宻王以奉其祀(開元五/年五月)
　　　封嗣曹王制
朕因暇日嘗幸戚藩引見諸王爰加錫宴而故信王孫
林行列之間皤然白首問其年齒則七十而有七詢其
昭穆則𤣥宗之雲孫朕仰思開元之時盛明之理繼體
承訓迨於朕躬惕然動懷當食興嘆况尊祖之義立愛
自親尚齒之文由家刑國觀其威儀甚整視聽不衰載
懷愍矜所宜敬異永惟烈祖之德用錫孝孫之慶旌其
祚𦙍特舉徽章遽外開府之秩寵以分茅之貴俾從異
等式示殊恩可嗣信王仍賜開府儀同三司(開成元/年八月)
　　册嗣王
　　　册嗣澤王文　　　　　　　　　蘓頲
維景龍四年歳次庚戌五月辛亥朔二十八日戊寅應
天神皇帝若曰夫親先之義始自家國嫡後之封終𫝊
土宇咨爾故澤王男義瑾授桐貽緒訓梓垂芳性與宜
於禮樂行盡成其忠孝是知周之曲阜元子建侯漢之
平臺共王襲父推其繼美俾爾宜乎是用命爾為嗣澤
王於戲率由軌訓祗服彞典故可以不驕不矜廼惠廼
順北暨於上黨南臨於太行偉其井邑光我藩屏往欽
哉
　　除嗣王官
　　　嗣澤王珣國子司業制
門下嗣澤王珣承派咸池分輝扶景錫珪前寵纂周典
之親賢磐石今隆髙漢朝之子弟機彩明悟神情峻㧞
雅景夙成宏才早著儒庠教胄資適於下帷蕃郡理人
允求於别乗衣冠就秩宜班列位之榮井賦開疆仍茂
承家之業可國子司業
　　　嗣虢王邕同知内外閑廐勅　　　蘓頲
勅騏駿伏皁軍國為容茍非懿親莫允斯寄秘書監檢
校殿中監嗣虢王邕地隆藩屏才藴忠賢以河間之碩
儒膺舞陽之茂寵學窮四徹巳綜圖書任司六尚式光
軒冕必能駟馬舉䇲兩驂執轡用聞玉臺之歌入侍瑶
池之賞宜與張渉同知内外閑廐餘如故(景龍三年十/二月十二日)
　　　嗣鄭王希言右衛大將軍制　　　蘓頲
門下銀青光祿大夫太僕卿員外置同正員上柱國嗣
鄭王希言才推近屬行禀中和用沉晦以為謀體直方
而成器頻外列棘之位嘗踐執金之秩歴官斯久更事
逾深必在親賢用膺心膂宜領右軍之寄仍直大將之
任可雲麾將軍守右衛大將軍勲如故
　　　嗣吳王祗右衛將軍等制　　　　孫逖
門下左衛將軍吳王祗等國之近屬朝之多士或班聨
警衛有避於天倫或列位周已行淹於歳序各移官命
用廣朝恩可依前件
　　　嗣許王瓘太子詹事制　　　　　孫逖
門下宫僚之首必擇正人邦圻之内實資良牧銀青光
祿大夫秘書監上柱國許王瓘文儒致位所謂宗英銀
青光祿大夫守太子詹事上柱國太原郡開國公暐言
行立誠是稱親懿常以善而為樂每執謙而忘倦從政
已多議能惟允弼違是屬宜肅事於東宫理劇允難俾
安人於左輔瓘可太子詹事暐可使持節同州諸軍事
守同州刺史㪚官勲如故
　　　嗣道王鍊雲安等五郡節度等使制
　　　　　　　　　　　　　　　　　賈至
勅衛尉少卿嗣道王鍊簡約忠諒既直而温鎮守南服
黎人用乂且三峡艱阻四方多虞按撫緝熈宜分權總
俾爾攬轡固茲磐石可充雲安夷陵南浦南平巴東等
五郡節度採訪處置防禦等使(至德二載/正月五日)
　　　嗣虢王巨西京留守制　　　　　賈至
勅京師初復宫室始清可擇宗臣俾之居守銀青光祿
大夫守太子少保嗣虢王巨惠和忠諒貞幹含𢎞嘗處
節制之權更居師傅之任嘉猷允塞茂績居多可以固
我維城殿兹邦國可權充西京留守餘如故(至德二年/九月二十)
(九/日)
　　　嗣吳王祗太子賔客制　　　　　　常衮
勅古者選孝弟閎博有道術者輔翼太子今以宗室之
老處師賔之位亦親親而教敬也光祿大夫檢校工部尚
書兼宗正卿上柱國嗣吳王祗文昭之慶蔚於公族楚
元之後繼有忠賢逹道虛懷寛厚㢘謹藩翰舊德人倫
憲行更於内外職事頗修年在華皓未嘗衰堕㕘㑹府
而百工時叙掌宗卿而九族益親每託肺腑深加優禮
宜以冬官之重仍在春儲之列可兼太子賔客其檢校
工部尚書及㪚官勲封如故
　　　嗣虢王溥太僕少卿制　　　　　　元稹
勅正議大夫行宗正丞嗣虢王溥守隨州司馬員外置
同正員李逢等昔我憲宗章武皇帝法堯睦族深惟本
枝乃詔執事曰伯父叔季幼子童孫在官各率乃誠無
替厥職溥可權知太僕少卿逢可守袁王府長史餘如
故
　　　宗正卿嗣鄭王遜大理等制　　　錢珝
勅九卿問重而顯者大宗正與廷尉實次奉常焉易官
而處惟典之章具官遜等皆吾屬之楨幹也而又荷出
相容㦸之門遜繼分郡符必聞其政久歴庶位咸稱有
材克助承忠孝之家踐脩罔墜多所該練揚於縉紳今
載葺京師敬先宗廟資乎集事速以成功而方備法官
是宜改秩往趨獄務更在勵精伏念旬時獄可知也我
有其律遜其盡心可依前件
　　諸王男
　　　諸王男等加封邑制
鸞臺昔子弟咸建姬祚以隆支體畢侯漢國斯永某王
男某等普谷分彩天池演派金相比暎玉樹聨芳垂髫
欽愛敬之風總角聞詩禮之訓三雍肇建萬品維新褒
德叙勞式遵行慶之典疏藩樹屏允叶推恩之令可封
襄陽縣開國男
　
　
　
　
　
　
　
　
　
　
　
　
　
　唐大詔令集巻三十八
欽定四庫全書
　唐大詔令集巻三十九
　　　　　　　　　　　　宋　宋敏求　編
　　諸王
　　　降黜
　　　　降魏王泰東莱郡王詔
　　　　黜梁王忠庶人詔
　　　　降永王璘庶人詔
　　　　嗣岐王珍免為庶人詔
　　　　漳王湊降封巢縣公制
　　　追復
　　　　成王千里還舊官制
　　　收𦵏
　　　　譙王重福三品禮葬詔
　　　　收葬綘王詔
　　　　聽越王歸葬詔
　　　追贈
　　　　皇第三子𤣥霸追封衛王等制
　　　　海陵郡王元吉追封巢王制
　　　　諡汴哀王璥制
　　　　贈恒山愍王承乾荆州大都督制
　　　　贈河東郡王瑾太子少師制
　　　　榮王故男贈文安郡王制
　　　　太子第二男追封縉雲郡王賜名諲制
　　　册贈
　　　　册贈渤海王文
　　降黜
　　　降魏王泰東莱郡王制
詔曰朕聞生育品物莫大於天地愛敬罔極莫重於君
親是故為臣貴乎盡忠虧之者有罰為子在於行孝違
之者必誅大則肆之市朝小則終貽戮辱雍州牧相州
都督左武侯大將軍魏王泰朕之愛子寔所鍾心幼而
聰令頗好文學恩遇極於隆重爵位逾於寵章不思聖
哲之戒自構驕僭之咎惑讒諛之言信離間之説以承
乾雖居長嫡久躔疴恙潛有代宗之望靡遵義方之則
承乾懼其陵奪泰亦日増猜阻爭結朝士競引㐫人遂
使文武之官各有託附親戚之内分立朋黨朕志存公
道義在無偏彰厥巨釁兩從廢黜非惟作則四海亦乃
貽範百代可解雍州牧相州都督左武侯大將軍并削
爵土降為東莱郡王㝷改封順陽王於均州為封邑制
宅以處之
　　　黜梁王忠庶人詔　　　　　　上官儀
東臺朕儲祉上𤣥嗣膺景祚獵先聖之經踐至公之道
底罰行賞御物同歸房州刺史梁王忠居庶孽之地在
髫丱之辰栁奭遂良交結無忌頻繁進説勸立東朝朕
以副宫之位宜遵周道茍非其人不可虛立正以宗臣
之寄仰在諸公旦夕勤懇難違其意及正嫡升儲退居
列屏樂善之事紊於賔僚窺怨之詞日盈牀第婦女阿
劉逺有陳告迹其罪狀葢非一途乃偽作過所入闗云
欲出家逃隠又令急使數詣京師覘候兩宫潛問消息
自説妖夢戴通天冠喜形於色以邀非望毎召經師祀
龍祈福畫千菩薩願升本位每於晨夕著婦人衣妄有
猜疑云防細作又嗟嘆栁奭稱其為我悼傷韓瑗情發
於詞朕初見此言疑生怨謗故遣御史大夫理及中書
官屬相監推鞫證見非虛然其地則人臣親則人子懷
姦匿怨一至於斯擢髪論罪良非所喻考之大義應從
極罰皇后情在哀矜興言垂涕再三陳請特希全宥朕
戚屬之中頻虧國典緬維前載匪徒兹子屬懷於此猶
深愧嘆特宜屈法降為庶人主者施行
　　　降永王璘庶人詔
詔曰臣子之節君親是奉或志懷干紀當義在滅私葢
前王所以持法割恩垂涕行戮言念及此歎息彌深頃
以兇孽亂常闗畿暫阻朕乗輿南幸遵古公避狄之仁
皇帝受命北征興少康復夏之績猶以藩翰所寄非親
莫可永王璘謂能堪事令鎮江陵庶其克保維城有俾
王室而乃棄分符之任専用鉞之威擅越淮海公行暴
亂違君父之命既自貽殃走蠻貊之邦欲何逃罪據其
兇悖理合誅夷尚以骨肉之間有所未忍皇帝誠深孝
友表請哀矜雖綰綬全體禮可行於曩制而削土勿王
事亦著於前史昔廣州有罪因廢為人常山免誅爰將
徙地是用矜其萬死屈於九刑宜寛伏鑕之命俾黜析
珪之典可悉除爵土降為庶人仍於房陵郡安置所由
郡縣勿許東西朕存訓誘勗之忠孝不虞孱懦遂至昏
迷申此典章彌増媿歎
　　　嗣岐王珍免為庶人制
經國之制貳則有辟為臣之道將則必誅况親則宗秩
義兼家國敢懷逆節自桎嚴刑銀青光祿大夫宗正卿
員外置同正員嗣岐王珍志在傾邪行惟險薄頃以冦
迹未殄軍國多虞因集不逞之徒潛為亂常之計乃欲
逺通叛虜構此兇謀以有上封備聞其狀猶以親屬初
亦致疑遂令推按具自承伏且王者立法百代所遵稽
彼常科罪當殊死以其可諱不忍加刑俾從放黜以申
寛典宜免為庶人仍於溱州安置至彼捉搦勿許東西
其同謀左武衛將軍竇如玢試都水使者崔昌右羽林
軍使劉從諫蔚州長塞鎮將朱融右衛將軍胡列直司
天臺通𤣥院髙抱素右衛率魏兆内侍省内謁者監王
道成等九人特宜斬决試太子洗馬兼知司天臺冬官
正趙非熊陳王府長史陳閑楚州司馬張昻左武衛兵
曹叅軍焦自榮前鳯翔府郡縣主簿李岊國子監館進
士張奐等六人特宜决殺駙馬都尉薛履謙同逆謀宜
賜自盡(上元二/年四月)
　　　漳王湊降封巢縣公制
王者教先立愛義不遺親豈於同氣之中可致異詞之
間如或慎修不至詿誤有聞搆為厲階犯我邦紀未加
殛竄尚屈彞章漳王湊手足之親磐石是崇位居寵秩
列在戚藩頃多克順之心亦有尚賢之志而滿盈生患
敗覆是圖姦兇㑹同謀議滋及汚我皇化彰於中外初
駭予𠂻載驚羣聽尚以未具獄詞猶資審克建侯之命
姑務從寛於戲朕嗣守宗祧敷𢎞至教自家之訓未立
掩義之私敢忘是用降封有醜朝典凡百多士宜諒朕
懷
　　追復
　　　成王千里還舊官制
地有二南載懷敦睦罪非七國奄隔休明故左金吾衛
大將軍兼益州都督上柱國成王千里懿親賢德髙才
重器強力幹事獨冠等倫保國乂人克成忠義願除凶
醜翻䧟誅夷永言淪沒良深痛悼俾復舊班用加新寵
可還舊官
　　收葬
　　　譙王重福三品禮𦵏詔
集州刺史譙王重福幼則兇頑長而險詖幸託體於先
聖嘗通交於巨逆子而不子自絶於天有國有家莫容
於代往者頗不含忍長令幽縶自大行晏駕韋氏臨朝
將肆屠滅尤切防衛洎天有成命集於朕躬永懷猶子
之情庶叶先親之義所宜開置寮屬任隆刺舉冀其悛
改以怙恩榮而詿誤有徒狂狡未息便即私出均州詐
乗驛騎至於都下遂逞其謀先犯屯兵次燒左掖計窮
力屈投河而斃雖人所共棄而邦有常刑我非不慈爾
自招咎且聞其故有惻於懷昔劉長既沒楚英遂殞以
禮収葬抑惟舊章屈法申恩宜仍舊寵可以三品禮葬
　　　收葬絳王詔
叔父絳王為逆賊等援立切窺天位無討賊之意遂使
忠義銜寃及王師擒賊義旅問罪前驅勇氣以致殱殂
朕伏以太皇太后慈仁思以慰解宜令有司量事収葬
申恩討賊刑禮之中示乎四方以明朕意(寳歴二年/十二月)
　　　聽越王歸葬詔
越王事迹國史著明枉䧟非辜尋巳洗雪其子珍他事
配流數代漂零不還京國𤣥真弱女孝節卓然啟䕶四
䘮綿歴萬里况是近族必可加恩行路猶或嗟稱朝廷
固須䘏助屢委宗正等京兆府與訪越王墳墓報知如不
是陪陵任附塋卜葬其葬事仍令京兆府接借必使備
禮葬畢𤣥真如願住京城便配咸宜觀安置(開成四/年六月)
　　追贈
　　　皇第三子𤣥霸等追封衛王制
餙終定諡往代通規追逺贈榮前王令典第三子𤣥霸
幼挺岐嶷早茂珪璋楚哀王智雲結髪仁明勝衣敏惠
冀其成立訓以義方未被趨庭遽同過隙興言夭枉震
悼於懷今王業初隆慶賞伊始既式遵於利建宜稽古
於哀榮𤣥霸可追封衛王諡曰懷智雲可追封楚王諡
曰哀(武德七/年七月)
　　　故海陵郡王元吉追封巢王制
詔曰有虞受終𢎞肆赦之典隆周革命篤親親之恩海
陵郡王元吉地惟藩翰夙承朝寵䧟於不軌得罪君親
朕嗣膺靈命無忘敦睦同生之重既切於本支在原之
悼實纒於歳月興言泉壤思備寵章可追封巢王諡仍
依舊(貞觀十六/年六月)
　　　諡汴哀王璥制
門下縁情制禮聖賢所不忘以諡易名古今之同貫故
右千牛衛大將軍上柱國汴王璥雖在齠齔頗標嶷岐
率以訓典期於老成裂地而封是崇藩屏享年不永俄
從夭折秀而不實有以傷嗟宜遵考行之義以備餙終
之典可諡曰哀
　　　贈恒山愍王承乾荆州大都督等制
門下聖人立言因親以立愛王者垂範追逺以崇德故
伯祖恒山愍王承乾堂伯贈越州都督象再從兄玭等
慶藉大宗連華近屬既稱叔父之國亦云兄弟之政短
長曰命久從於淪没哀榮有典未洽於褒崇宜贈徽章
以𢎞寵敷承乾可贈荆州大都督象可贈郇國公玭可
懷州刺史
　　　贈河東郡王瑾太子少師制
門下親親以相及先王之道也追逺以歸厚聖人之教
也故金紫光祿大夫太僕卿員外置同正員河東郡王
瑾克嗣克訓是為懿　方茂枝葉式崇垣翰推恩有寄
禀命不融興言遊從良深軫悼宜贈師保之位以備哀
榮之典可贈太子少師賻物三百叚米麥三百石
　　　榮王故男贈文安郡王制
禮以餙情恩以悼往詢於前訓則有舊章榮王故男像
粤在幼冲是稱岐嶷習詩書而日就資友悌於自然方
冀成立克開土宇而龜䝉未錫麟族先凋奄爾淪逝良
増傷憫宜加贈於苴茅且兼榮於符竹可贈文安郡王
使持節督武威郡諸軍事應縁䘮葬一事已上宜官供
令京兆少尹程若水充使檢校
　　　太子第二男追封縉雲郡王賜名諲制
親親之義於禮斯重傷悼之戚縁情則深太子故第二
男性與聰達體資韶令早服龍樓之訓有光麟趾之風
年始勝衣已彰孝愛方洽弄孫之慶遽悲殤子之魂追
以九命封之二等仍加美稱賁爾徽命可贈揚州大都
督封縉雲郡王食邑三千戸賜名諲(大歴三/年七月)
　　册贈
　　　册贈渤海王文　　　　　　　上官儀
維龍朔二年歳次壬戌五月十五日皇帝使大司成彭
陽郡開國侯令狐德棻副使正議大夫行司宰少卿薛
敏恭持節册命曰咨夫存著嘉猷歿膺褒顯所以甄明
景行昭紀勲烈况地居懿戚業茂惟貞用式暢情之禮
實光追寵之義惟爾故金紫光祿大夫原州都督渤海
郡王奉慈器範閑裕風裁淹逺德優時彦望重宗英析
瑞名區早荷推恩之澤分符奥壤累藉宣條之任清白
聞於朝野威惠暴於甿謳固以功著旂常譽光圖史者
矣而夀仁時爽貞徽淹謝永言親懿震悼良深是用贈
王為都督荆陕岳朗四州諸軍事荆州刺史右衛大將
軍餘如故魂而不昧嘉兹榮寵嗚呼哀哉
　唐大詔令集巻三十九
欽定四庫全書
　唐大詔令集巻四十
　　　　　　　　　　　　宋　宋敏求　編
　　諸王
　　　册妃
　　　　册虢王劉妃文
　　　　册齊王韋妃文
　　　　册桂陽郡王楊妃文
　　　　册夀王楊妃文
　　　　册榮王鄭妃文
　　　　册頴王獨孤妃文
　　　　册永王侯莫陳妃文
　　　　册榮王薛妃文
　　　　册濟王崔妃文
　　　　册信王盧妃文
　　　　册陳王韋妃文
　　　　册夀王韋妃文
　　　　册盛王武妃文(缺/)
　　　　册廣平王崔妃文
　　　　册凉王張妃文
　　　　册蜀王田妃文
　　　　册杞王竇妃文
　　　王妃入道
　　　　度夀王妃為女道士勅
　　　收葬王妃
　　　　收葬遇害王妃詔
　　　睦親族
　　　　宗姓官在同列之上詔
　　　　魏王泰上括地志賜帛詔
　　　　令宗屬姑叔不得拜子姪制
　　　　勉勵宗親詔
　　　　選宗子授臺省官及法官京縣官詔
　　　　天下三等以上親赴上都制
　　　　甄叙皇屬勅
　　　誡勵
　　　　責齊王祐詔
　　　　誡諸王任刺史别駕文
　　册妃
　　　册虢王劉妃文
維貞觀年月日皇帝遣使持節册命曰於戲惟爾刑部
尚書彭城縣開國公劉威德第二女地胄清華志懷婉
順訓彰圖史譽聞邦國式遵典禮作儷大藩是用命爾
為虢王妃往欽哉其光膺徽命可不慎歟
　　　册齊王韋妃文
維貞觀年月日於戲惟爾兼大常卿扶風郡開國男韋
挺長女地胄髙華質性柔順訓彰禮教譽表幽閑作儷
藩闈實惟朝典是用命爾為齊王妃往欽哉
　　　册桂陽郡王楊妃文
景雲二年歳次辛亥十月庚寅皇帝若曰於戲咨爾故
桂陽王妻楊氏誕承華緒光襲懿風性識柔明言容婉
嫕觀詩著範蹈禮成規往應髙禖作嬪英邸謹環珮之
節珊有其章勵蘩藻之誠恭而式叙遣使某持節册命
爾為桂陽郡王妃爾其克保彝訓率由茂則以正於家
無替厥命往欽哉
　　　册夀王楊妃文
維開元二十三年歳次乙亥十二月壬子朔二十四日
已亥皇帝若曰於戲樹屏崇化必正閫闈紀德協規允
兹懿哲爾河南府士曹參軍楊𤣥璬長女公輔之門清
白流慶誕鍾粹美含章秀出固能徽範夙成柔明自逺
脩明内湛淑問外昭是以選極名家儷兹藩國式光典
册俾叶龜謀今遣使户部尚書同中書門下李林甫副
使黄門侍即陳希烈持節册爾為夀王妃爾其敬宣婦
道無忘姆訓率由孝敬永固家邦可不慎歟
　　　册榮王鄭妃文
維開元二十三年歳次乙亥十二月壬子朔二十七日
戊寅皇帝若曰於戲作配藩維以正風訓莫不明慎聘
納聿求儀範咨爾前相州鄴縣令鄭博古第二女素聞
淑哲自禀幽閑習玩不華圖史成則宜其發祥茂族髙
選當代俾因邦媛之求式叙閫闈之化今遣使侍中裴
耀卿副使吏部侍即席豫持節册爾為榮王妃爾其勉
兹孝敬誡彼滿盈祗率大猷永膺寵數可不慎歟
　　　册頴王獨孤妃文　　　　　　　孫逖
維開元二十五年歳次丁丑七月辛巳朔十日辛夘皇
帝若曰於戲樹之外屏義在於展親修其内則禮先於
擇配咨爾故右驍衛即將獨孤禮第十二女軒冕之族
通姻自久賢明之行淑問攸歸早習組紃之功備詳圖
史之學實資女士以儷藩維今遣使工部尚書同中書
門下三品牛仙客副使行黄門侍郎陳希烈持節册爾
為頴王妃爾其克慎威儀無忘孝敬欽承國命永茂嬪
風可不慎歟
　　　册永王侯莫陳妃文
維開元二十六年歳次戊寅正月庚午朔十八日丁亥
皇帝若曰於戲燕翼之樹實屬於維城婚姻之禮必求
於宜室咨爾右羽林軍長侯莫陳超第五女天資清懿
性與賢明衣冠之緒克禀於閫德環珮之容詳備於閨
訓是賴尚柔之質以𢎞樂善之心宜配藩維用膺典册
今遣使金紫光祿大夫兵部尚書兼中書令集賢院學
士脩國史上柱國晉國公李林甫副使中大夫中書侍
郎集賢院學士上柱國徐安貞持節册爾為永王妃爾
其䖍恭所職淑慎其儀惟德是脩以承休命可不慎歟
　　　册榮王薛妃文
維開元二十九年歳次辛巳三月壬午朔十八日巳亥
皇帝若曰於戲古人大猷諒在婚禮必資令淑以儷藩
維咨爾京兆府新豊縣令薛巘長女地承華族門𫝊雅
範本幽閑之性為禮教所成循圖覽史蹈和履順固可
歸於邦第穆彼嬪風是用命爾為榮王妃今遣兵部尚
書兼侍中牛仙客副使黄門侍郎陳希烈持節禮册爾
其敬佩前規克勤内則式瞻清懿垂美無窮可不慎歟
　　　册濟王崔妃文
維開元二十九年歳次辛巳五月庚戌朔十四日癸亥
皇帝若曰於戲乃媵藩王既開邸第必求士女以昭閫
則咨爾故絳州司士參軍崔承寵長女家承茂族代襲
清和自㓜及長素有柔和之性監循國史復𢡟幽閑之
德徽猷益著淑問可嘉是以膺兹寵章主彼中饋是用
命爾為濟王妃今遣使兵部尚書兼侍中牛仙客副使
黄門侍郎陳希烈持節禮册爾其敬佩箴訓克慎威儀
輔我維城永崇磐石可不慎歟
　　　册信王盧妃文
維天寳三年歳次癸未七月戊戌朔二十一日戊午皇
帝若曰於戲建邦為屏必先於閫教嘉耦曰妃是賴於
嬪則咨爾前殿中省尚書輦局直長盧季融第三女淑
德賢明令儀柔順含和自整備詳環珮之容禀訓有方
更出衣冠之族實資女範作配藩維是用命爾為信王
妃今遣使尚書右僕射兼右相晉國公李林甫副使銀
青光祿大夫行中書侍郎徐安貞持節禮册爾其肅穆
閨闈䖍㳟禮度克終婦道以正國風可不慎歟
　　　册陳王韋妃文
維天寳四載歳次乙酉三月巳未朔十九日丁丑皇帝
若曰於戲咨爾京兆府新豐縣尉韋釡第八女慶承華
族禮冠女師欽若保訓踐脩德範遵圖鑒史操尚幽閑
内則嬪儀道彰柔順隂教之美國風攸屬允資邦媛作
配藩闈是用命爾為陳王妃今遣使尚書左僕射兼右
相吏部尚書集英院學士脩國史晉國公李林甫副使
中書舍人兼判刑部侍郎孫逖持節禮册爾其率循懿
行𢡟昭令德祗膺典册可不慎歟
　　　册夀王韋妃文
維天寳四載歳次乙酉七月丁巳朔二十六日壬辰皇
帝若曰於戲古之建封式崇垣翰永言配德必擇幽閑
咨爾左衛勲二府右郎將韋昭訓第三女毓慶高門禀
柔中閫動修法度居玩琴瑟夙聞師氏之學素習公宮
之禮聿求貞懿作儷藩維爰兹輔佐之徳以成樂善之
美是用命爾為夀王妃今遣使光禄大夫行左相兼兵
部尚書𢎞文館學士李適之副使金紫光禄大夫行門
下侍郎集賢院學士兼崇𤣥館大學士陳希烈持節禮
册爾其欽承寵數率由令則恭敬婦道可不慎歟
　　　册廣平王崔妃文
維天寳五載歳次庚戌四月癸未朔十八日戊戌皇帝若
曰於戲朱邸𫝊封爰求嘉耦瓊笄作合必擇華宗咨爾太
子宫門郎崔珣長女胄自軒冕訓承圖記柔閑内正淑問
外宣既連榮於姻戚且襲吉於龜筮是用命爾為廣平郡
王妃今遣使光禄大夫行門下侍郎陳希烈持節禮册爾
其䖍奉儀則祇膺典禮克昌祚𦙍永固宗祧可不慎歟
　　　册凉王張妃文
維天寳九載嵗次庚寅四月已未朔十七日乙亥皇帝
若曰於戲内則之禮用穆人倫中饋之義以正家道咨
爾左衛率府親府左郎將羅國公張安仁第二女門承
軒冕族著清華蕙性柔明蘭儀婉茂早習組紃之藝克
聞圖史之規儀範聿脩四德斯備䖍㳟蘋藻之訓式昭
珩璜之容作儷英藩允資令淑今遣開府儀同三司行
尚書左僕射兼右相吏部尚書崇文館大學士監脩國
史上柱國晉國公林甫副使中大夫行中書舎人權知
禮部侍郎事上柱國成紀縣開國男李暐持節册爾為
凉王妃爾其祗膺典禮永綏寵命可不慎歟
　　　册蜀王田妃文
維建中二年十一月某日皇帝若曰於戲夫茂建親戚
以惇族固本明慎聘納以厚别蕃嗣實人倫之始王教
之端也朕奉若謨訓詳求淑哲賢必有象鍾慶於今門
姻不失親載光於戚里故某官駙馬都尉田擇交第若干
女生禀柔惠習知禮則容德純備孝睦洽聞可以叶美
好逑輔成樂善之用遣使某持節册命為蜀王妃於戲
敬之哉備禮以崇其好合起家而居其爵佐非義信不
固非温柔不親克㳟匪懈則罔攸悔朕言必復可不慎
歟
　　　册杞王竇妃文　　　　　　　　陸贄
維建中二年十一月某日甲子皇帝使某官某持節册
命故某官竇某第若干女為杞王妃曰於戲禮大婚姻
崇繼嗣本人倫之教詩嘉淑女配君子繫王化之綱葢
率人成風由内及外得不採嘉耦以固磐石本宗室而
御家邦詳求唯難歴選滋久時乃擇之得兹舊姻柔懿
本乎天和禮樂成於家法明章婦順䖍奉母儀克成鵲
巢之功叶宣麟趾之美祗膺嘉禮欽率内教淑慎厥止
無替有終於戲可不慎歟
　　王妃入道
　　　度夀王妃為女道士勅
勅聖人用心方悟真宰淑女勤道自昔罕聞夀王瑁妃
楊氏素以端懿作嬪藩國雖居榮貴每在精脩屬太后
忌辰永懷追福以兹求度雅志難違用敦宏道之風特
遂由𠂻之請宜度為女道士
　　收葬王妃
　　　收葬遇害王妃詔
禍福之源天不可問報應之道理或難憑遂使積善深
仁併罹荼毒元惡大憝得恣凶殘自古以来未免斯咎
日者祿山作逆竊據兩都塗炭我生靈傷夷我骨肉於
禮院門遇害王妃及男子等或閨闈令德婦道柔閑或
藩邸象賢幼年聰慧蒼黄之際䧟沒賊中嗟其無辜並
遭非命興言及此痛悼良深宜令所司即擇日收葬一
事已上並令官供其失骸骨者亦令招魂神而有感庶
從改卜之安魂兮来歸將就新塋之吉(元年建/丑月)
　　睦親族
　　　宗姓官在同列之上詔
朕受終揖讓君臨四海普天之下同加惠澤宗緒之情
義越常品宜有旌揚以明等級諸宗姓官宜在同列之
上未有職任者不在徭役之限每州置宗師一人以相
管攝别為團伍所司明立條式(武德二/年正月)
　　　魏王泰上括地志賜物詔
地記之設由来尚矣區外具於山海經内陳於夏載職
方王制纔舉華夷漢志晉圖各有所紀自茲以後著述
實繁或學非博通尚多遺闕或地分南北域有長短求
其折中無聞盡善左武侯大將軍雍州牧相州都督魏
王泰體業貞固風鑒凝邈學綜䇿府文冠詞林樂善表
於夙夜好士彰於吐握討論輿地詳延儒雅博採方志
得之於舊聞旁求故老考之於𫝊言内殫九服外極八
荒憲章是程規條有序兼包戎夏今古無遺簡而能周
博而尤要是以度越前載垂之不朽宜加褒錫以申奨
勸可賜物一萬匹其書付秘閣(貞觀十六/年正月)
　　　令宗屬姑叔不得拜子姪制
君臣朝序貴賤之禮斯殊兄弟天倫先後之儀亦異聖
哲之制率由斯道朕臨兹寳極位在崇髙負扆向陽雖
受宗枝之敬退朝私謁仍用家人之禮近代以来罕遵
軌度王及公主曲致私情姑叔之尊拜於子姪違法背
禮情用惻然自今巳後宜從革弊安國相王及太平公
主更不得輒拜衛王重俊兄弟等及長寧公主姊妹等先
告宗屬知朕意焉(神龍元/年三月)
　　　勉勵宗親誥
誥朕奉天明命䖍受睿圖而皇室子弟未能稱職堂姪
餘慶永煦紹宗行淹祚洽冄從弟燧至謙等不能謹身
奉法而乃輕侮國章擯斥邉隅未為塞責朕憫其愚昧
屈法伸恩並追赴京令於國子監安置讀書如悔過自
新克復先訓所司條奏當議其官皇宗親更有左貶嶺
南及邉逺州非惡逆縁坐等色亦宜准此其有見任别
駕年齒尚幼未堪理百姓者宜委中書門下及新興郡
王晉李思訓等簡擇追赴京其祿俸一事已上並要本
州勾當每季附送入京交付其餘慶等本州祿俸亦准
此宗親中有才行灼然為衆推挹者按察使其以名聞
朕當擢以不次自今已後有犯贓私違悖禮經者准法
科處刑兹無捨庶敦睦之情必聞於九族自家刑國允
洽於羣心宜各勉勵以識朕意(先天二/年二月)
　　　選宗子授臺省官及法官京縣官詔
至公之用本無偏黨唯善所在豈隔親踈四從叔知政
等咸有才名見推公族秉惟清之操兼致逺之資朕每
慮同盟不勤於德嘗懸右職以勸其餘先委宗卿精於
内舉量能考行歴載踰時名數則多列聞葢寡光膺是
選諒在得人固可擢以清要遷於臺閣將觀志於七子
異齊名於八人宜各悉行得聞成績書不云乎九族既
睦平章百姓冀由内而理外必自近而及逺凡今懿戚
可不慎歟違道慢常無私於王法脩身效節豈薄於他
人期於率先勵我風俗深宜自勉以副明言(開元三/年五月)
　　　天下三等巳上親赴上都制　　　常衮
勅堯之敦叙以協萬邦周之宗盟必先同姓莫逺具邇
懷德惟寧俾强幹於京師思同奬於王室所以洽雍和
之道明補察之義也惟我近屬聨華本枝以文昭武穆
之宗有錫土建侯之嗣往以艱難之際流寓頗多或僻
在江山載經時序或雜居州里亦既淹留等威不分無
以自給儉將逼下卑或踰尊將恐合族展禮之文缺燕
毛叙齒之儀廢言念及此良深耿仄其三等已上親除
州縣官及帶職掌應在外者委本道節度觀察量事給
逓發遣赴上都仍先録名聞奏
　　　甄叙皇屬勅
勅五代則遷以尊祖禰三族之别以辨親踈故禮曰祖
遷於上宗易於下六代而親屬竭矣先王所以叙昭穆
明等夷不可得而變革也應追赴山陵及先在城於西
宫陪位同五等親宗子等系自本枝分於天𣲖繫之以
姓而無别約之以禮而有差朕天禍所鍾哀纒罔極嗟
我公族儼然来斯逺倍七月之期俯就三年之制降殺
以等存乎典彞名位不同禮亦異數有司定儀將從藉
屬之條天下為家用廣孝慈之道惇睦九族其在兹乎
應追到及在城同五等親宗子等五品以上各加一階
六品巳下前資常選并㪚官至簡日稍優與處分未出
身者量才授文武㪚官其中有才行學藝為衆所推者
及嗣羣王嘗經任使灼然著聲績者宜委宗正卿琬漢
中郡王瑀光祿卿涵録其名實具狀聞薦自天寳以来
闕造宗籍宜令宗正等重申舊制昭辨等序即宜勘造
圖籍宣示中外知朕意焉
　　誡勵
　　　責齊王祐詔
吾嘗誡汝勿近小人正為此也内乖成德外感非言自
延伊禍以取覆滅痛哉何愚之甚也為梟為獍忘孝忘
忠擾亂齊郊誅夷無罪去維城之固就積薪之危壞磐
石之基為尋戈之釁背禮違義天地所不容棄父無君
神人所共怒往是吾子今為國讐萬紀存為忠烈死
不妨義汝則生為賊臣死為逆鬼彼則嘉聲不隕而爾
惡跡無窮吾聞鄭叔漢戾並為猖獗豈期生子乃自為
之吾所以上慙皇天下愧后土惋歎之甚知復何云(貞/觀)
(十七年/二月)
　　　誡諸王任刺史别駕勅
朕聞司牧兆人有國彞訓敦叙九族前王令典念此宗
枝久遭沉翳近從班命庶展才能或授外藩或屬内職
留念訪察屬想風兹罕立嘉聲或聞蠧政當官不存於
職務處事多䧟於偏私禽荒酒德者葢多樂善敬賢者
全少將性之昏昧違此義方豈朕之不明成爾薄德當
從戒慎勉遂悛改如迷而不復自速愆尤已實為之悔
之無及宜即逓相告示以副朕懷(景雲元年/十二月)
　
　
　
　
　
　唐大詔令集巻四十
欽定四庫全書
　唐大詔令集巻四十一
　　　　　　　　　　　　宋　宋敏求　編
　　公主
　　　封號
　　　　封長寧公主等制
　　　　封常芬公主等制
　　　　封唐昌公主等制
　　　　封髙都公主等制
　　　　封永寧公主制
　　　　封臨晉公主制
　　　　封平昌公主制
　　　　封髙陽公主制
　　　　封太華公主制
　　　　封夀光公主制
　　　　封廣寧公主制
　　　　封大長公主制
　　　　封永陽長公主制
　　　　封真寧公主等制
　　　　封永昌公主制
　　　　封七女公主制
　　　　封十二妹等四人長公主制
　　　　封太和長公主制
　　　　封定安大長公主制
　　　　封延慶公主等制
　　　　封萬夀公主等制
　　　　封盛唐公主制
　　　册文
　　　　册信成公主文
　　　　册昌樂公主文
　　　　册髙都公主文
　　　　册建平公主文
　　　　册永寧公主文
　　　　册臨晉公主文
　　　　册真陽公主文
　　　　册華陽公主文
　　　　册益昌公主文
　　封號
　　　封長寧公主等制
門下紫宿揚輝爰稱婺女絳河分彩是曰天孫柔德所
資乃生淑媛長寧公主等孕靈圓魄禀粹方儀載極幽
閑用光婉順皇基再造景命惟新凡在懿親咸申禮命
肅雍之地未展徽章宜正此銀宫署兹金牓並開湯沐
廣宣朝慶可依前件
　　　封長芬公主等制
黄門諸女皆封先王之制第二女等慶聨霄漢體自穠
華常閲禮於后庭必聞詩於師氏朕撫臨億兆憲章古
昔俾裂山河之賦用酬湯沐之恩可依前件主者施行
(開元三年/十二月)
　　　封唐昌公主等制
邦女下嫁義著周經帝子建封制存漢𫝊朕訓導諸子
舊有女師因其婉娩之性進成肅雍之德能鑒圖史頗
知法度今選婚華族待禮筓年宜加璽綬之典俾開湯
沐之賦第四女可封唐昌公主第六女可封常山公主
第八女可封寧親公主各食實封五百戸唐昌公主出
降張垍俱用八月十九日所司詳備禮物式遵故事(開/元)
(十六/年)
　　　封髙都公主等制
門下肅雍之範以成女德湯沐之賜爰著國章第十一女
等生於公宫訓以師氏温惠之性頗有天姿圖史之學
仍聞日就初筓甫及外館將歸宜因待禮之期式備疏
封之典可依前件仍各食實封一千户主者施行
　　　封永寧公主制
門下自昔帝女必建封邑典章不易等數攸存第十七
女幼而閑和長實徽懿引圖史以自鑒用肅雝而成德
將擇近日言遵下嫁宜承湯沐之賜以備車服之庸可
封永寜公主食實封一千户主者施行(開元二/十一年)
　　　封臨晉公主制
門下湯沐建封古今通典豈獨貴於寵數亦兼崇於美
名第二女性與柔和生知法度率以師氏之訓成其天
然之質有行之禮將及於筓年備物之恩俾開於井賦
可封臨晉公主食實封一千户(開元二十五/年十二月)
　　　封平昌公主制
門下詩美肅雍逺著於風雅禮有封建久存於簡䇿第
十九女尚柔成德克順由𠂻禀於天然自有閑和之性
訓以師氏備詳圖史之學宜開湯沐俾叶典章可封平
昌公主食邑一千户主者施行
　　　封髙陽公主制
用嘉成德將及推恩疏封錫號禮典攸在第二十女資
身淑慎禀訓柔明克備肅雍之儀允彰圖史之德而方
營魯館宜啟沁園俾承寵於中闈復増榮於列賦仍食
實封一千户(開元二/十九年)
　　　封太華公主制
肅雝禀德邦化所崇湯沐疏封古訓斯在第二十一女
踐脩閫則素承阿保之嚴砥礪嬪儀率由圖史之範璁
珩既佩柔愿無違蕙問充昭常華自著肇施綵級將具
禮於輜軿載錫粉田俾申榮於井賦可封太華公主食
實封一千户(天寳/四載)
　　　封夀光公主制
肅雍之德教始閨闈湯沐之封榮分爵土第二十二女
二十三女誕膺(闕/)發令姿頗(闕/)沐宫公之訓遵師氏之
則顧史瞻圖日將月就華宗叶慶方從下嫁之儀盛典
申榮式備開封之制二十二女可封夀光公主二十三
女可封樂成公主仍各食實封一千户(天寳/五載)
　　　封廣寜公主制
睦親之序必備恩榮加命之貴是存優寵順成公主誕
姿中掖習訓公宫恵心有孚淑問斯著夙藴柔閑之操
克彰婉娩之規式閑湯沐雖巳申於築館爰擇井田俾
有光於改邑可封廣寜公主依前實封一千戸(天寳/八年)
　　　封大長公主制
門下周室展親繫車服之等漢氏右戚崇湯沐之封永
惟加恩必遵舊典第九妹碧渚開祥絳河疏彩成齋莊
之惠問有明婉之芳徽訓自九重備兹四戒雖肅雍之
詠彤管既彰而穠李之賜粉田猶闕空承金屋之慶式
昭銀牓之寵可封大長公主
　　　封永陽長公主制
　　　皇第十妹可永陽長公主
　　　第十一妹可晉寧長公主
　　　第十三妹可文安長公主
　　　皇女懷陽郡主可漢陽公主
　　　咸寧郡主可晉安公主
　　　信安郡主可東陽公主
　　　清源郡主可陽安公主
　　　武陵郡主可西河公主
　　　晉康郡主可襄陽公主
　　　第十八女可潯陽公主
　　　第二十一女可臨汝公主
　　　第二十二女可思平公主
　　　第二十三女可卲陽公主
門下慶陽之澤允洽於家邦肅雍之德宜正其封邑第
十六女等皆夙禀柔明幼聞懿範𫝊圖史之訓行表中
闈奉蘋蘩之則義昭外館朕嗣膺丕業爰賁寵章宜申
湯沐之封以彰車服之等丕承懿號允副恩榮可依前
件(貞元/二年)
　　　封真寧公主等制
門下第二女等皆以柔懿備聞夙訓知中闈内則之義
禀傅姆女史之規禮有待年恩從廣愛徴於舊典俾洽
疏封式分湯沐之榮庶成肅雍之德𢎞我慶澤被於家
邦可依前件(元和元年/八月五日)
　　　封永昌公主制
門下普寧公主天泉滋徳崇蘭發彩纂組之華每工於
經目保阿之訓深得於稚年容禮必叶言行無間從容
珩璜之韻婉娩柔嘉之儀而封疏舊邦禮宜改避是擇
美邑再用申恩可封永昌公主主者施行
　　　封七女公主制
門下長女等抱子弄孫之榮貴賤之大情也朕以四海
奉皇太后于南宫問安之時諸女侍側螽斯之慶上慰
慈顔鳲鳩之仁内懐均養雖穠華可尚出閣未期而湯
沐先施分封有據宜加美號以表令儀
　　　封十二妺等四人長公主制　　白居易
勅古者帝子下嫁必使王公主焉近代或有未筓年而
賜湯沐者亦加公主之號以寵重之第十二妺等先帝
之子也比朕之子宜加等焉故當㓜年各封善地咸命
為長公主未及釐降先開邑封所以慰太后慈念之心
表先帝肅雍之訓亦欲使吾孝理之道敦睦之風自骨
肉間以及天下可依前件
　　　封太和長公主制
勅公主之封號也或以善地或以嘉名立愛展親兹惟
舊典第四妺端明成性和順禀教静無違禮故組紃有
常訓動必中節故環珮有常聲嵗茂穠華日新淑問乃
眷肅雍之徳俾開湯沐之封可依前件(長慶元/年三月)
　　　封定安大長公主制
門下我國家制取戎夷推崇恩義示之以大信重之以
和親所以殫聲教於殊鄰割骨肉之深愛累聖𢎞略載
於國章太和公主擢秀天潢聨華宸極智惟周物識可
洞㣲乃者回鶻輸誠願求相好穆宗皇帝義難違拒且
務懷柔以鳯樓和淑之姿降龍庭桀驁之俗一朝辭闕
二紀於兹常興去國之悲已絶還鄉之望今可汗自竊
名號来依塞垣朕以渥澤久濡飄零可憫齎以粟帛喻
之旋歸曾無感激之心益肆貪婪之性遂得忠義同力
將帥協謀未揚金鼓之音已潰犬羊之衆遽收貴主出
彼穹廬上以慰太后之深慈下以攄兆人之積憤將修
慶覲坐雪幽寃名節自全歎尚何極笳簫凄悲休傳朔
漠之聲環珮鏗鏘再齒平陽之列是用易其舊邑錫以
嘉名增沁園湯沐之封釋邉地風沙之思舉兹典禮用
表忠勤祗服寵榮永光簡冊可封定安大長公主(㑹昌/三年)
(二月二/十五日)
　　　封延慶公主等制
門下車服之制載美周詩湯沐(闕/)
　　　　　　　等並禀慶絳河流芳彤管穠華懿淑
雅志静專柔順之心叶於禮度肅雍之道慶於言容宜
錫粉田之榮用昭銀牓之貴可依前件(㑹昌二年/十月十日)
　　　封萬夀公主制
　　　長女可封萬夀公主
　　　第二女可封永福公主
　　　第三女可封西華公主
　　　第四女可封廣徳公主
　　　第五女可封和義公主
　　　第六女可封饒安公主
門下諸女之封始資漢制疏邑之典今為國章長女等
坤道禀柔條風育徳莊敬柔順受粹氣於靈源言容法
度昭穆徽於内則祥降北渚教襲南薰克成天和更承
姆訓雖年方齠齓而體備肅雍用洽私寵俾開井賦可
依前件(㑹昌六年五/月二十三日)
　　　封盛唐公主制
門下展親外館則必待年廣愛中闈宜光啟邑第六女
祥開銀漢秀發金枝孝敬生知柔閑夙禀克奉姆師之
訓每遵詩禮之文法度自持穠華益茂爰申彞典載錫
嘉名俾承湯沐之封式示邦家之慶可封盛唐公主備
禮册命
　　册文
　　　册信成公主文
維開元二十五年嵗次丁丑八月癸夘朔十五日丁巳
皇帝若曰於戲易著于歸詩稱下嫁所以正風化厚人
倫也咨爾信成公主淑慎由衷柔明形外訓以師氏頗
詳環珮之儀脩其婦功更習紘綖之藝日徴先近年及
有行宜錫徽章俾膺茂典今遣使金紫光祿大夫兵部
尚書兼中書令集賢院學士脩國史上柱國晉國公李
林甫副使中大夫守中書侍郎集賢院學士徐安貞持
節禮册爾其光昭閫徳𢎞長國風無怠厥心永綏介福
可不慎歟
　　　册昌樂公主文
維開元二十五年嵗次丁丑八月癸夘朔二十九日辛
未皇帝若曰於戲好合之禮以正人倫肅雍之徳用成
婦道咨爾昌樂公主生知法度性與和柔亟聞彤管之
言頗識采蘋之事素以為絢既閑於内則梅有其實式
遵於下嫁宜膺册書之命以備車服之榮今遣銀青光
祿大夫工部尚書牛仙客副使黄門侍郎陳希烈持節
禮册爾其欽崇四教承順六姻式是大邦受兹明命可
不慎歟
　　　册髙都公主文
維開元二十五年嵗次丁丑九月十一日皇帝若曰於
戲古之聖人垂訓作則必正内外之位以明婚姻之禮
咨爾髙都公主生於公宫自禀幽閒之性教以師氏更
有徽柔之則能循法度克慎言容魯館于歸沁園將啟
宜膺册命俾叶典章今遣使工部尚書牛仙客副使黄
門侍郎陳希烈持節禮册爾其自下於心増脩厥徳式
瞻清懿永固恩榮可不慎歟
　　　册建平公主文
維開元二十五年嵗次丁丑九月十一日皇帝若曰於
戲脩五禮者必本於天秩合二姓者將厚於人倫咨爾
建平公主秉質尚柔因心克順黙識閫帷之教明徴圖
史之言黼藻四徳笙簧六行河洲在詠將叶於好逑湯
沐疏封式昭於備禮今遣使兵部尚書李林甫副使中
書侍郎徐安貞持節禮册爾其受兹光寵慎乃威儀永
保無疆之休且為將來之範可不慎歟
　　　册永寧公主文
維開元二十六年嵗次戊寅八月丁酉朔二十二日戊
午皇帝若曰於戲人倫式教以正國風女子有行將成
婦道咨爾永寜公主自㓜及長終温且恵引圖書為鏡
鑒用柔和為粉澤許嫁而筓既遵於典禮備物之册宜
承於寵命今遣使金紫光禄大夫兵部尚書兼中書令
集賢院學士修國史上柱國晉國公李林甫副使中大
夫守中書侍郎集賢院學士上柱國徐安貞持節禮册
爾其謙恭自下淑慎為先無忝公宫之教永貽邦媛之
則可不慎歟
　　　册臨晉公主文
維開元二十六年嵗次戊寅閏八月丁夘朔十六日壬
午皇帝若曰於戲古之帝子下嫁諸侯所以正婚姻之
懿綱昭肅雍之令徳咨爾臨晉公主蹈和成性體順為
心頗協生知之敏更承師氏之訓柔明並著淑慎攸彰
兼四教而不違勤六行而無斁近日云吉嘉禮有期宜
穆彞章載光䇿命今遣侍中豳國公牛仙客副使黄門
侍郎陳希烈持節禮册爾其克遵法度用廣徽猷發明
閫徳垂範於後可不慎歟
　　　册真陽公主文
維開元二十八年嵗次庚辰二月戊子朔八日乙未皇
帝若曰於戲肅雍之徳崇婦道也河洲之訓厚人倫也
咨爾真陽公主柔順因心幽閒表質雅著閨闈之則能
曕圖史之誠徽章載茂淑範無違禮將及於有行寵宜
循於賦邑今遣使兵部尚書兼侍中牛仙客副使黄門
侍郎陳希烈持節禮册爾其敬慎威儀無致失墜用膺
寵命克保宜家可不慎歟
　　　册華陽公主文
維大厯四年嵗次乙酉三月壬申朔五日丙子皇帝若
曰漢家舊制諸女皆封儀服比於藩王膏腴封其井賦
咨爾第某女承徽自逺誕秀増華仁孝才明夙有天資
之慶言容法度成於壼教之慈敏逹知㣲周旋中節肅
雍是憲婉静流芳雖僅在齠年禮未王於同姓而載揚
淑問徳已冠於成人宜錫典章用䟽國邑是用册曰某
公主欽承天命可不慎歟
　　　册益昌公主文　　　　　　　薛廷珪
維乾寧元年嵗次甲寅十月庚寅朔十四日癸夘皇帝
若曰昔漢頒魯國魏賜常山由鍾愛以分封亦旌賢而
别壤前王茂典厯代成規朕今嗣守不敢失墜咨爾第
七女蘭茝芳猷肅雍懿範坤順之性體於自然天俔之
資禀於隂教不明爾徳孰慰我心爰稽舊章俾率彞訓
乃疏湯邑仍錫粉田所以示鳴鳩均養之仁樂螽斯宜
爾之慶夙興夜寐無忘女史之箴下氣怡聲勉習家人
之禮女儀婦道可不慎歟
　
　唐大詔令集巻四十一
欽定四庫全書
　唐大詔令集巻四十二
　　　　　　　　　　　　宋　宋敏求　編
　　公主
　　　出降
　　　　公主王妃不許舅姑父母答拜詔
　　　　詳定公主郡縣主出降儀勅
　　　出降册文
　　　　册興信公主出降文
　　　　册樂成公主出降文
　　　　册壽光公主出降文
　　　　册平昌公主出降文
　　　　册廣寜公主出降文
　　　　册晉寧公主出降文
　　　　册嘉成公主出降文
　　　加實封
　　　　太平公主加實封制
　　　　長寧安樂公主加實封制
　　　　宣城公主加實封制
　　　　鎮國太平公主加實封制
　　　　常芬公主食實封制
　　　和蕃
　　　　止和蕃公主入朝制(缺/)
　　　　金城公主降吐蕃制
　　　　封永樂公主制(缺/)
　　　　封燕郡公主制
　　　　封東光公主制
　　　　封和義公主制
　　　　封寧國公主制
　　　和蕃册文
　　　　册金城公主文
　　　　册交河公主文
　　　　册和回紇公主文
　　　　册崇徽公主文
　　　遣黜
　　　　郜國大長公主别館安置勅
　　　追封
　　　　追封華陽公主制
　　　　追封玉虛公主制
　　　　追封齊國大長公主制
　　　　贈故同昌公主衛國公制
　　　諡議
　　　　安興公主諡議文
　　出降
　　　公主王妃不許舅姑父母答拜詔
天地之尊人倫巳極舅姑之敬禮經攸重茍違斯義有
斁彞則如聞公主出降王妃作嬪舅姑父母降禮答拜
此乃子道攸替婦德不脩何以式序家邦儀型列閫自
今以後可明加禁斷使一依禮法若更有以貴加於所
生者令所司隨事糾聞(顯慶二/年二月)
　　　詳定公主郡縣主出降儀勅
冠婚之義人倫大經昔唐堯降嬪帝乙歸妹逮於漢氏
同姓主之爰自近古禮教陵替公主郡主法度僭差姻
族闕齒胄之儀舅姑有拜下之禮自家刑國有愧古人
今縣主有行將俟嘉命俾親執棗栗以見舅姑敬遵宗
婦之儀降就家人之禮事資變革以抑浮華宜令禮儀
使與禮官約古今儀禮詳定公主郡縣主出降覿靣之
儀以聞
　　出降册文
　　　册興信公主出降文
維開元二十九年歳次辛巳閏四月辛巳朔十八日戊
戌皇帝若曰於戲先王作則女子有行必開湯沐之封
以成雍肅之美咨爾興信公主自幼及長含和尚柔鑒
圖史而思齊勤組紃而無斁能遵法度克茂幽閑教於
公宫既昭雅訓歸於外館宜穆彞章今遣使吏部尚書
兼中書持節徐安貞持節禮册爾其益自修餙不忘誡
慎俾昭淑問貽永無窮可不慎歟
　　　册樂成公主出降文
維天寳五載歳次庚戍七月辛亥朔二十三日壬申皇
帝若曰於戲三綱以正王化是先二姓之合人倫式叙
下嫁之禮厥惟舊章咨爾樂成公主毓質柔明禀性閑
婉幼彰恵問長有令儀教於公宫頗閲於圖史導以内
則克勤於纂組瓊筓既襲紺綬斯榮方諧卜鳯之期式
叶從人之典今遣特進行尚書右僕射兼左相吏部尚
書晉國公林甫持節册命往欽哉爾其祗率外禮䖍㳟
中饋順而不違謙而不滿日新其德以正家人可不慎
歟
　　　册夀光公主出降文
維天寳五載歳次庚戌八月辛巳朔十三日癸巳皇帝
若曰於戲家人以正易著乎詞女子有行詩載其義王
化之本婦道攸先咨爾夀光公主敏質柔閑資性純懿
芳衿内穆淑問外宣能遵阿保之訓頗聞詩書之㫖習
茲彤史既禀教於中闈襲以瓊笄斯待年於外館龜謀
允叶鸞節方舒率是舊章式茲典禮今遣使光祿大夫
行門下侍郎同中書門下平章事陳希烈副使中大夫
給事中王夀持節禮册往欽哉爾其祗勤敬德斧藻令
儀履順居中以永終譽可不慎歟
　　　册平昌公主出降文
維天寳五載歳次庚戌十二月戊申朔九日丙辰皇帝
若曰於戲婚姻之序人倫為大家道以正王化乃貞咨
爾平昌公主性質閑婉襟靈敏悟柔順外徽和恵内融
公宫道訓備聞勤儉之則女史箴規克慎言容之範頗
聞圖象既習紘綖方脩中饋之儀式從下嫁之禮罽車
遵路卺庋在庭歸爾好仇申旌寵典今遣使特進行尚
書左僕射右相吏部尚書晉國公李林甫副使朝㪚大
夫守中書舎人李暐持節禮册往欽哉爾其䖍脩令德
祗服厥訓循於法度宜爾室家可不慎歟
　　　册廣寧公主出降文
維天寳九載歳次庚寅四月已未朔二十六日甲申皇
帝若曰於戲本於王化正乃人倫始於國風成於婦道
咨爾廣寧公主柔儀明婉淑性和惠端閑外肅敏悟内
昭禀訓公宫法度彰於懿範受教女師言容順於閫德
頗聞圖史能習組紃方遵下嫁之儀式備親迎之禮三
星迨吉百兩于歸申以徽章𢎞茲寵命今遣使特進行
左相兼兵部尚書崇𤣥舘大學士集賢院𢎞文館大學
士上柱國潁川郡開國公陳希烈副使正議大夫給事
中權知刑部侍郎上柱國渭源縣開國男李麟持節禮
册往欽哉爾其祗膺典禮勤脩内則宜爾家室叶於雍
肅可不慎歟
　　　册晉寧公主出降文　　　　　　常袞
維大厯七年歳次壬子七月庚辰朔十六日乙未皇帝
若曰於戲春秋之義下嫁之禮主於同姓送以上卿克
明大倫協用彞典咨爾晉寧公主孝敬閑婉朗然夙成
法度言容資於内訓詞禮是則令淑増華封魯之榮已
開湯沐適齊之美史洽肅雍寵爾有行舉茲成命今遣
使金紫光祿大夫門下侍郎同中書門下平章兼𢎞文
館大學士知館事充太清宫使上柱國齊國公王(晉/)持
節禮册爾其奉公宫之教和邦族之姻載揚夙徽永作
来範敬承明誡可不慎歟
　　　　册嘉成公主出降文
維貞元二年歳次乙丑六月甲子朔十二日乙亥皇帝若曰
王者以義睦宗親以禮敦風化義之深實先於友愛禮
之重莫大於婚姻故春秋書築館之儀易象著歸妹之
吉予用是祗考明義率由舊章咨爾嘉成公主特禀生
知秉承光訓行必中則意不違仁柔謙孝友恵和純懿
嘉乃全德時惟成人疏邑啟封命為公主徽章備物禮
實宜之今遣使金紫光祿大夫檢校司徒同中書門下
平章事汧國公勉持節册命於戲戒哉下嫁諸侯諒為
古制肅雍之德見美詩人和可以克家敬可以行已奉
若玆道永孚於休𢡟昭令問無替朕命光膺盛禮可不
慎歟
　　加實封
　　　太平公主加實封制
鸞臺睦親之序誠有節而難踰褒善之方諒無私而可
洽太平公主延祥紫極禀慶彤闈月至漸宫下金娥而
毓照星分漢渚廻寳婺以凝姿踐素依仁更緝柔閑之
範聞詩踐禮還装婉順之容毓悟發於天機聰敏協於
神授所以特鍾先愛偏荷聖慈動輙承恩言必中㫖故
秦臺下鳯禮越於常儀魯館乗龍榮該於美選自蜃軒
既路蛩巖閟寢途遥千里時亢九炎攀從莫由荒號孰
寄公主親承委屬代申悲苦渉履山川念徒行而彌切
奠奉明夕哀獨薦而逾勤宫務畢脩闈容胥備中外咸
允情理兼極朕以某雖有殊效葢是恒途而凡典樞機
固申奏請豈可以私親之嫌累夫公道之平分宜増湯
沐之榮以表肅雍之譽可加實封
　　　長寧安樂公主加實封制
門下長寧公主安樂公主等金波毓彩寳婺凝輝藴詩
禮於心臺暢柔明於性府肅雍成德婉娩居懷非弄玉
之能方豈修瑶之是美特荷掌中之愛尤鍾膝下之慈
宜錫寵榮再崇湯沐可更加食實封一千戸通前滿二
千戸
　　　宣城公主加實封制
門下敦族睦親事光彞典分形共氣理冠恒倫宣城公
主慶聫霄極榮開邸館柔和應圖婉順為範義歸從子
榮匪求即國難初平朝奨思及宜加井賦式崇優寵可
加實封五百戸
　　　鎮國太平公主加實封制
門下功定宗社者可以髙邁等夷事超縑簡者故能永
昭徽烈鎮國太平公主若華分景穠李疏芳以同氣之
親鍾先朝之愛忠孝行巳仁明絶倫才無不周識無不
綜頃夷國難爰戴朕躬忠義動天懇誠貫日氛祲巳廓
毎聽鳴謙之詞井田未優復聞辭貴之請朕方至公被
物豈以小節從人宜増土宇更𫝊帶礪可加實封一千
戸
　　　常芬公主食實封制
常芬公主公宫成訓歸妹有儀錫號疏封雖以洽於前
典推恩食邑猶未崇於後命宜書沐賦之榮式昭築館
之義可食實封五百戸用今年九月丁巳出降張去盈
所司詳備禮物式遵故事(開元十/九年)
　　和蕃
　　　金城公主降吐蕃制
聖人布化用百姓為心王者秉仁以八荒無外故能光
宅遐邇財成品物由是隆周理歴恢柔逺之圖强漢乗
時建和親之義斯葢御㝢長䇿理邦茂範朕受命上靈
克纂洪業總三才而統極混六合以為家聲教所覃建木
棘林之外提封爰亘弱水流沙之表悠然至道髙詠薫
風載戢干戈大張禮樂庶幾前烈克致和平睠彼吐蕃
僻在西服皇運之始早申朝貢太宗文武聖皇帝德侔
覆載情深億兆思偃兵甲遂通姻好数十年間一方清
静自文成公主化往其國因多變革我之邊隅亟興師
旅彼之蕃落頗聞彫弊頃者贊普及祖母可敦酋長等
屢披誠欵積有歳時思托舊親請崇新好金城公主朕
之少女長自宫闈言適逺方豈不鍾念但朕為人父母
志恤黎元始允誠祈更敦和好則邉土寜晏兵役休息
遂割深恩為國大計宜築外館聿膺嘉禮降彼吐蕃贊
普即以今月二十七日朕親自送於郊外(景龍四/年正月)
　　　封燕郡公主制
漢圖既采蕃國是親公主嫁烏孫之王良家聘氈裘之
長欽若前志抑有舊章餘姚縣主長女慕容氏柔懿為
德幽閑在性蘭儀載美蕙問増芳公宫之教夙成師氏
之謀可則今林胡請屬析律無外雖柔逺之仁巳私於
上畧而由内之德亦質於元女宜光茲寵命睦此蕃服
俾遵下嫁之禮以叶大邦之好可封為燕郡公主出降
與松漠郡王李鬰于(開元/十年)
　　　封東光公主制
炎漢盛禮蕃國是和烏孫降公主之親單于聘良家之
子永惟前史率由舊章故成安公主女韋氏六行克昭
四德聿備漸公宫之訓承内則之誡屬林胡請命扞塞
無虞柔逺之恩巳歸於上畧采楚之慶載睦於和親宜
正湯沐之封式崇下嫁之禮可封為東光公主出降饒
樂郡王魯蘓
　　　封和義公主制
呼韓来享位列侯王烏孫入和義通姻好懷柔之道古
今攸同寧逺國奉化王驃騎大將軍阿悉爛達于志慕
朝化誓為邉扞漸聲教而有孚勤職貢而無闕誠深内
附禮異殊鄰爰錫嘉偶特申殊渥四從弟前河南府考
城縣令參第四女質禀幽閑性惟純懿承姆師之訓導
實宗黨之光儀固可以保合戎庭克諧邦選宜膺逺好
以寵名蕃可封和義公主出降寧逺國奉化王
　　　封寧國公主制
朕聞古之聖王臨御天下功𢡟受賞道無隔於華夷義
存有孚信必全於終始故能德被寰宇化延殊俗是以
周稱柔逺克著康濟之圖漢結和親式𢎞長久之䇿由
来尚矣朕祗若元命永惟稽古内申九命勉膺嗣夏之
期外接百蠻庶廣懷荒之澤頃自兇渠作亂宗社阽危
回紇特表忠誠載懷奉國所以兵踰絶漠力徇中原亟
除青犢之妖實賴烏孫之助而先有情欵固求姻好今
兩京底定百度惟貞奉皇輿而載寧纘鴻業而攸重斯言
可復厥德難忘爰申降主之禮用答勤王之志且骨肉
之愛人情所鍾離逺之懷天屬尤切况將適異域寧忘
軫念但上縁社稷下為黎元遂抑深慈為國大計是用
築茲外館割自中闈將成萬里之婚冀定四方之業以
其誠信所立家國攸寧義以制名式崇寵號宜以幼女
封為寧國公主應縁禮㑹所司准式其降蕃日仍令堂
弟銀青光祿大夫殿中監郡王瑀充册命英武威逺毗
加可汗使以堂姪正議大夫行右司郎中上柱國上邽
縣公賜紫金魚袋選為副特差重臣開府儀同三司行
尚書左僕射冀國公裴冕送至界首凡百臣庶宜知朕
懷(乾元元/年六月)
　　和蕃册文
　　　　册金城公主文　　　　　　　　　沈佺期
景雲二年歲次辛亥(闕/)月甲辰朔二十日癸亥皇帝若曰咨爾金
城公主幼而敏惠性實柔明徽藝日新令容天假先帝
承皇祖之寳訓繼文成之舊姻割天性之慈徇安人之
業何蒼生不幸紫宸(闕/)代朕勉及丕業兢守大烈永懷
同氣注存遺體靖言河湟無忘鑒寐湯沐之數信命之
勤追平昔而載深於骨肉而加等於戲禮之降殺大繫
於情情之厚薄抑亦在我今猶子屬愛何異所生然叔
父繼恩更思敦睦是用命朝㪚大夫試司賔少卿䕶軍
曺國公甘昭充使試詹事丞攝太子贊善大夫沈皓仙
為副持節徃册爾為朕長女依舊封金城公主率由嬪
則無替爾儀載光本朝俾乂蕃服可不慎歟
　　　册交河公主文
維開元二十一年歳次庚辰四月丁巳朔十五日辛未
皇帝若曰於戲大邦為好蕃服維寧豈獨元夫亦資良
偶咨爾十姓可汗開府儀同三司濛池都䕶阿史那□
妻凉國夫人李氏柔懿成性幽閑表儀能脩闗睢之德
克奉蘋蘩之禮自祗率輔佐肅㳟言容載茂彤箴允諧
内則是以崇寵蕃扞懷柔逺人將適遐荒更榮封邑是
用册爾為交河公主爾其叶化蕃邦竭誠婦道膺玆寵
命可不慎歟
　　　册和回紇公主文
維大歴二年歳次丁未五月巳酉朔十三日辛酉皇帝
若曰帝乙歸妹表於易象魯侯築館列在春秋咨爾第
某女雲漢之姿聫華宸極河洲之德著美公宫整玉笄
於錦車題銀牓於毳幙善脩嬪則載叶蕃情實資輔佐
之功廣我懷柔之道烏孫下嫁巳申飾配之儀紅綬増
榮爰寵疏封之命是用册曰某公主敬承徽禮可不慎
歟
　　　册崇徽公主文　　　　　　　　　常衮
維大歴四年歳次巳酉五月戊辰朔二十四日辛夘皇
帝若曰於戲魯邦外館有小君之儀漢室和親從閼支
之號命公主而疏邑以封煥於徽章抑有前範咨爾第
十女禀秀雲漢増華女宗卓爾洵淑逈然昭異肅雍之
道能中其和縟䴡之功自臻於妙不資姆訓動㑹禮經
甫及初笄之年眷求和鳯之對用開湯沐方戒油軿我
有親鄰夙稱雄貴分救災患助平㓂虞固可申以婚姻厚
其寵渥况有誠請爰從歸配是用封曰崇徽公主出降
回紇可汗册曰可敦割愛公宫嬪於絶域爾其式是閫
則以成婦順服茲嘉命可不慎歟
　　譴黜
　　　郜國大長公主别館安置勅
妖妄莫甚於巫蠱罪惡莫逾於姦亂迹渉於此刑其捨
諸郜國大長公主藻質天潢不慎其德行違禮法悉匿
回邪信妖孽之虛言求厭勝之非福憫其將老之年從
我議親之典置於别館勿謂無恩其子蕭位不思諫正
手疏祝詞其弟儒偲及異父兄駙馬都尉裴液相與知
情陷於不義蜀州别駕蕭鼎商州豊陽令韋惲前彭州
司馬李萬等謬居清貫輕紊常倫在其門庭多行穢德
忝列衣冠之緒豈宜履舄之交(闕/)　　　　　宜令京
兆府决重杖四十配流賀州裴掖綿州安置蕭佩儒偲
等並配房州安置其蕭位等並馳驛發遣(貞元/三年)
　　追封
　　　追封華陽公主制
周漢之儀湯沐之制車服次於王后容衛榮於戚藩其
淑德竟謝於茂年成禮未主於同姓則加其寵榮舉於
前典是以東漢追平原之封西晉崇宸獻之命故第五
公主天縱柔和性成聰敏爰自辨識秀於人倫仁義切
於哀誠怡順適於師訓先意承㫖不待名言省醴適饌
毎加豊潔送迎匪憚於寒暑温扇無待於傍人甘去繁
奢樂聞禮教將有詞情必候温顔或遇勞神輙形焦色
周旋六行諷詠七篇霽威怒以拯危承歡愉而進善常
求惠下聚請求賢而髫齔之辰清羸多疾沉綿袵席彌
歴紀年針艾嬰身藥餌在口異在殊常之命實有兼愛
之慈與之名都假以榮號築館之盛乃從受邑之期方遇優
典未彰㓜齡已謝追懷既往痛悼滋深方展禮於舊章
稍申哀於備物叶予素志厚爾餙終可追封華陽公主
(大歴九/月四月)
　　　追封玉虚公主制
勅因親之愛存則均慈縁情之禮殁而逾厚故某(闕/)公主
敏識冲和韶姿婉秀純孝之性自合於天經柔順之心
夙成於閫則動唯中禮言必知徽承夙烈之元風悟道
家之真籙方開魯館甫往有行未啟漢封遽幽長徃念
其早夭倍軫哀情用追湯沐之榮載錫靈仙之號可追
封玉虛公主
　　　追封齊國大長公主制
勅荆南節度使觀察處置等銀青光祿大夫檢校兵部
尚書兼江陵尹御史大夫上柱國沂水縣開國子食邑
五百戸王潛母贈晉國大長公主於朕祖宗之姑妹也始
以肅雍之德下教於公侯淑問怡聲禮無違者撫其愛
子有過嚴君不因恩澤以求即毎教忠貞以事主使
勤富貴戒勵㢘能鬰為勲臣實資聖善徽猷盡在典禮
宜加尚狭平陽之封式廣營丘之地克宣朕命用慰朕
心可贈齊國大長公主
　　　贈同昌公主衛國公主制　　　　　沈畋
門下死生有命雖著於格言夭横難明豈由於定數每
念肅雍之德載纒悲愴之懷疏土易名用申彞典故同
昌公主生知孝敬天錫聰明桃李凝華芝蘭藴秀克奉
公宫之訓寜煩女史之箴洎結慶秦樓𫝊芳魯館蘋蘩
潔浄環珮鏗鏘不矜帝子之尊盡執家人之禮謂乎積
善享彼修齡驚電逝以霜摧致珠沉而玉折粉田蕪没
金牓凄凉荒沁水之林園寢平陽之簫鼓哀情靡極縟
禮宜加啟衛國之山河擇周公之諡號式崇徽教用慰
營魂可贈衛國公主兼賜諡曰文懿仍令所司擇日册
命主者施行
　　諡議
　　　安興公主諡議文　　　　　　沈佺期
議曰臣聞表終受名素存考行王姬内範貽教潛流徽
問積中知之在下公主降靈宸極畀慶髙禖貞惠日嚴
柔明天縱英姿灼乎髫齔夙智形於襁褓孝為德本資
色以養親禮即敬輿履謙而軌物生成天族長自華宫
珠玉滿堂不忘於澣濯歌鍾成列載玩於圖史㳟聞懿
風庶覩嬪則未延百兩奄遘重泉皇帝正位瑶圖追榮
金牓穠華大秀軫餘悼於生前彤管凝芬追令名於没
後謹按周禮諡法容儀㳟美曰昭慈仁短折曰懷請諡
曰昭懷公主謹議
　
　
　
　
　
　
　
　
　
　
　
　
　
　
　
　唐大詔令集巻四十二
欽定四庫全書
　唐大詔令集巻四十三
　　　　　　　　　　　　宋　宋敏求　編
　　郡縣主
　　　　縣主出嫁稱適詔
　　　　新都郡主適楊泚制
　　　　安樂郡主適楊守文制
　　　　新都郡主適盧咸制
　　　　義安郡主適裴巽制
　　　　封安定郡主制
　　　　封新平郡主制
　　　　東光縣主事跡入國史詔
　　　　封壽昌縣主制
　　　　壽昌縣主適崔珍制
　　　　封仙源縣主制
　　　　封永年縣主制
　　　　封華亭縣主制
　　　　封安吉縣主制
　　　　加襄樂縣主等實封制
　　　　封恩王等女為縣主制
　　郡縣主
　　　縣主出嫁稱適詔
古稱釐降惟屬王姬比聞縣主適人皆云出降娶王女
者亦云尚主濫假名噐甚乖禮經其縣主出嫁宜稱適
取王女者稱娶仍改令文(顯慶二/年九月)
　　　新都郡主適楊泚詔
鸞臺皇太子長女新都郡主資靈玉裕比價瑶臺發艶
天庭仰儷星辰之像徽諸禁内夙禀河洲之德惠心明
婉柔範端莊始踰待年之期甫及有行之歳通事舎人
楊泚門擅槐庭地連姻戚箕裘克降才質兼茂可以膺
合姓之典奉御輪之躅摽梅興詠方邀六禮之歡在楚
言歸宜迨三星之夕郡主可出適楊泚
　　　安樂郡主適楊守文制
鸞臺皇太子第八女安樂郡主承規銀牓毓彩銅樓寳
婺連暉瓊娥比艶貞明發於閫訓窈窕齊於國風固巳
儀範不僭柔閑有裕蘋蘩入薦既成四教之德桃李方
春宜用三周之禮可出適符節即𢎞農楊承烈男守文
　　　新都郡主適盧咸制
鸞臺皇太子第二女新都郡主相王長女壽昌縣主第
二女安興縣主等並毓靈天漢禀訓皇門惠性早成芳
規克茂粉澤四教針縷七篇笄年在時令月有典宜穆
三從之禮式光百兩之迓新都郡主可出適左衛翊盧
成壽昌縣主可出適太子右奉御楊尚一安興縣主可
出適梁王府參軍薛琳所司准式
　　　義安郡主適裴巽制
鸞臺皇太子第二女義安郡主重月降輝發春揚彩四
德淳茂六行㳟脩歳在結纓時方納幣均州司倉裴巽
門胄清顯風範昭明既諧委雁之祥宜縟盤螭之禮郡
主可出適巽仍以今月十四日成禮所司准式
　　　封安定郡主制　　　　　　　　孫逖
門下故惠宣太子第三十女肅雍成性柔婉為容禀訓
女師克嫻嬪則爰占近日用叶初笄申錫美名受封良
邑可封安定郡主主者施行
　　　封新平郡主制　　　　　　　　孫逖
門下惠宣太子第三十一女柔姿婉訓淑德閑和早習
組紃備詳圖史移天有禮撰日于歸宜增列郡之封允
叶睦親之計可封新平郡主主者施行
　　　東光縣主事跡編入國史詔
故紀王女東光縣主忠性純孝雅操貞烈感興運之方
啟痛亡靈之不追休戚是同悲喜交集發言鯁塞因致
殂謝聞之傷惋震於予懷忠孝之情深可嘉尚宜命史
官編入國史(神龍元/年三月)
　　　封壽昌縣主制
鸞臺相王旦長女第三女第四女等毓靈河漢禀訓天
人蕙問清淑蘭儀婉順徽章所披抑有□之封式開湯
沐之邑長女可封壽昌縣主第二女可封淮揚縣主第
四女可封夀光縣主
　　　壽昌縣主適崔珍制
鸞臺相王長女壽昌縣主第五女仙源縣主並禀靈天
漢漸訓王門質耀桃李性分蘭蕙帝孫將降甫及笄年
國人所承允歸時望清廟齋即崔珍太子左奉御薛伯
陽並地襲衣冠躬履名教風猷美茂才藝紛綸飛鳯之
占既合其吉乗龍之背宜膺雙舉夀昌縣主可出適珍
仙源縣主可出適伯陽仍令所司准式例
　　　封仙源縣主制
鸞臺相王第五女資靈桂魄禀訓蘭宫六行昭宣四德
淳備夭桃穠李既挺淑令之姿紅綬青緺宜開湯沐之
邑可封仙源縣主
　　　封永年縣主制
鸞臺某王某第幾女毓芳桂苑發艶淑庭繡袵初笄巳
觀於婉淑瑶筐載弄更表於柔閑韶容將寳婺分暉恵
質與瓊蛾比秀承規蹈禮既漸訓於河洲延賔推恩宜
加榮於湯沐可封永年縣主
　　　封華亭縣主制
黄門司空兼虢州刺史邠王守禮第二女王門誕秀師
氏尚柔婉嫕凝芳閑和順則佇儀膏族俾錫脂田可封
華亭縣主(開元二年/九月七日)
　　　封安吉縣主制　　　　　　　　蘓頲
黄門宋王長女流芳桂邸禀訓梧宫體自閑和成其婉
娩玉笄始茂金燧方嚴爰寵錫於脂粉俾開榮於湯沐
可封安吉縣主主者施行(開元二年十二/月二十八日)
　　　加襄樂縣主等實封勅　　　　　孫逖
勅故惠宣太子女襄樂縣主等德禀賢王名髙淑女資
其婉順遘此偏孤念逺之德惟恩是屬宜受賜於湯沐
俾承榮於敦叙可各賜實封一百户
　　　封恩王等女為縣主制
王者教化本於婚姻由親以及踈自内而形外故詩稱
好合所以成子姓也禮有待年明其必及時也㳟惟累
聖之後子孫衆多教於公宫巳知婦順而從人之義重
擇配之才難以茲兢慎久曠嘉禮言念及此惕然興懷
思𢎞厚恩用叶敦叙恩王等女六人並封縣主仍委中
書門下與宗正卿及吏部尚書侍郎計㑹於諸親之内
及常選之中精求人門副我誠意(元和六年/十二月)
　
　
　
　
　
　
　
　
　唐大詔令集巻四十三
欽定四庫全書
　唐大詔令集巻四十四
　　　　　　　　　　　　宋　宋敏求　編
　　大臣
　　　宰相
　　　命相一
　　　　裴寂蕭瑀左右僕射制
　　　　裴寂司空制
　　　　長孫無忌右僕射制
　　　　房𤣥齡杜如晦左右僕射制
　　　　李靖右僕射制
　　　　長孫無忌司空制
　　　　温彦博右僕射制
　　　　髙士㢘右僕射制
　　　　長孫無忌司徒制
　　　　房𤣥齡司空制
　　　　狄仁傑内史制
　　　　韋嗣立平章事制
　　　　崔日用參知機務制
　　　　姚元之同三品制
　　　　張説檢校中書制
　　　　劉幽求知軍國大事制
　　　　劉幽求同三品制
　　　　張説中書令制
　　　　姚崇兼紫㣲令制
　　　　盧懷慎平章事制
　　　　盧懷慎檢校黄門監制
　　　　源乾耀平章事制
　　　　宋璟兼黄門監蘓頲平章事制
　　　　張説同三品制
　　　　張説兼中書令制
　　命相一
　　　裴寂蕭瑀左右僕射制
端揆之職綜理百司任望斯重勲賢攸寄尚書左僕射
魏國公寂風格淹粹局量𢎞雅早預經綸元功特著爕
諧治本茂績以宣中書令宋國公蕭瑀志懷貞確業履
冲素歴居顯要礪精治術獻納惟允周順有聞宜穆彞
章允釐庶政寂可尚書左僕射瑀可尚書右僕射(武德/六年)
(四/月)
　　　裴寂司空制
槐路清肅台階重峻經邦論道爕諧是屬然而表德優
賢昔王令典庸勲紀績列代通規尚書左僕射魏國公
寂地胄清華風神閑悟立志温裕局量𢎞雅爰自義旗
早參締搆宜契所感實資同德譬茲梁棟有若鹽梅翊
贊綢繆庶政惟允歴居端揆彞章緝穆元功𢡟德寵秩
未臻宜處鼎司膺茲重望可司空(武德九/年九月)
　　　長孫無忌右僕射制
望隆朝右任重國鈞尚想風徽義惟賢戚吏部尚書齊
國公長孫無忌識量宏逺神情警發道昭搢紳才資文
武罇俎之䇿電斷風馳干戈所指雲銷露澈機深之理
彌著忠義之節以彰斯固立德佐時降靈輔闕宜期以
翼贊授之端揆可尚書右僕射(貞觀元/年七月)
　　　房𤣥齡杜如晦左右僕射制
尚書政本端揆任隆自非經國大材莫或斯舉中書令
兼太子詹事邢國公房𤣥齡器宇沉邃風度宏逺譽彰
遐邇道冠簪纓兵部尚書檢校侍中蔡國公杜如晦識
量清舉神彩凝映德宣内外聲溢廟堂朕自克平宇縣
締構資始叶贊經綸厥功甚茂深謀秘畧動合規矩忠
義讜言事多啟沃及典司樞要綢繆宸扆開物成務知
無不為可謂神降英靈天資人傑並宜總司衡軸光闡
大猷𤣥齡可尚書左僕射餘如故如晦可尚書右僕射
(貞觀三/年二月)
　　　李靖右僕射制
端右望隆寄任尤重實資勲德朝難其選左光祿大夫
行兵部尚書代國公李靖識度宏逺才畧優贍博綜機
務兼資文武誠著夷險效彰吐納便蕃省闥詳謹有聞
宜緝彞倫允茲名器可尚書左僕射(貞觀四/年八月)
　　　長孫無忌司空制
論道台階寔賴明哲丹青神化寄深爕理自非鹽梅是
屬棟幹有歸則曠職俟能罔或必備開府儀同三司齊
國公無忌器宇凝正風度峻逺才包文武地兼賢戚誠
著草昧之辰業預艱難之始功侔十亂聲髙三傑亮采
銓衡庶僚有序儀型端右彞章以穆自任參鼎司位班
槐路撝挹之美形於搢紳翼贊之規章於帷扆宜崇名
器允副具瞻可司空所司具禮以時册命(貞觀七年/十一月)
　　　温彦博右僕射制
文昌治本端副望隆朝綱所屬選衆斯在中書令虞國
公温彦博體業貞固學藝該明器惟瑚璉材稱棟幹任
總絲綸職居近宻廼心著於帷幄嘉謀表於樽俎寄深
啟沃義切鹽梅宜升禮闈允兹彞序可尚書右僕射勲封
如故(貞觀十/年三月)
　　　髙士㢘左僕射制
司㑹政本執法任隆歴選攸難惟賢是屬特進尚書申
州刺史上柱國申國公髙士㢘器宇冲邈機神峻逺材
稱棟幹望重縉紳地惟姻婭廼誠著於疇昔業預經綸
嘉庸彰於夷險出總方岳入贊機衡獻替之情譽光八
舎銓總之美聲洽九荒啟沃是寄鹽梅斯在宜貳端右
允副式瞻可尚書左僕射特進刺史勲官封並如故(貞/觀)
(十二年/七月)
　　　長孫無忌司徒制
古先哲后咸正庶官德優者爵髙功多者祿厚是以經
邦緯國必俟蕭曺之勲爕理隂陽允歸鍾華之望司徒
趙國公無忌識量𢎞博風度峻逺地惟親賢材稱梁棟
締構霸業茂勲著於艱難弼成王道廼心竭於寅亮鹽
梅是寄丹青攸屬德綜機衡聲猷具舉自升槐鉉歳月
亟移固以勒美太常書忠甲令者矣宜陟中台式典邦
教可司徒(貞觀十六/年七月)
　　　房𤣥齡司空制
惟天為大資四序以成功惟王建國候三台以𢎞化故
隆漢受命吳鄧飛聲有晉勃興荀何底績開府儀同三
司尚書左僕射太子少師上柱國梁國公房𤣥齡器範
忠肅識具明允才稱王佐望乃時英霸圖爰始預經綸
之業鼎命惟新贊隆平之化誠固金石勲勒鐘鼎自任
總庶尹職重朝端心力盡於翼亮憂勞積於歳序而志
在冲退有懷止足固陳衰疴屢上表疏然則爕揆禮閣
職務實繁論道槐庭望實攸屬宜加寵命平茲水土可
司空(貞觀十六/年七月)
　　　狄仁傑内史制
鸞臺賛謀帷幄秉鈞之任為重典綜絲綸揮翰之才是
屬銀青光祿大夫守納言上柱國汝陽縣開國男狄仁
傑地華簪組材標棟幹城府凝深宫牆峻邈有八龍之
藝術兼三冬之文史雅逹政方早膺朝寄出移節傳播
良守之風入踐臺閣得名臣之體豈惟懷道佐明見期
於管樂故以竭誠匡主思致於堯舜九重肅侍則深陳
可否百辟在庭則顯言得失雖從容顧問禮被於皇闈
而斟酌輕重事隆於紫誥宜遷掌閫之秩式𢡟専車之
寵可守内史㪚官勲封如故主者施行(聖歴三年十/二月十八日)
　　　韋嗣立平章事制
鸞臺鳯池清切鸞渚便繁諷納兩闈允資一德中㪚大
夫守天官侍郎韋嗣立當朝人望奕代相門道周性全
才髙識逺誠以待物寛而容衆往自綸翰五字見推洎
處提衡九流式序懷宗廟之掌有社稷之能宜竭忠賢
翊宣化政可守鳯閣侍郎同鳯閣鸞臺平章事㪚官如
故主者施行
　　　崔日用參知機務制　　　　　　蘓頲
門下才為於時以宣可大之業精貫於日以定非常之
勛古稱王佐今乃人傑大中大夫守兵部侍郎兼知雍
州長史脩文館學士騎都尉安平縣開國子崔日用果
行育德脩辭立誠孝則揚親忠於事主堂堂乎貎暢君
子之風諤諤其言藴大臣之節故能書讀萬巻文窮四
始髙步登朝平心待物日者醜孽未殄嘉謀潛斷臨危
不顧見義而作是用底績實所繄賴師兵戢矣京兆晏
如宜緝台階之政式拜掖垣之寵可銀青光祿大夫行
黄門侍即參知機務學士勲封如故主者施行(唐隆元/年七月)
(四/日)
　　　姚元之同三品制
門下王佐之重師兵之任旁求棟幹膺此具瞻同州刺
史姚元之宏畧冠時偉才生代識精鑒逺正詞強學有
忠臣之操得賢相之風累踐台衡匡益斯在頃居藩郡
循良是屬載懷一德分命六官訏謨允歸文武兼濟式
憑帷幄之筭宜副韜鈐之委可兵部尚書同中書門下
三品(先天二/年六月)
　　　張説檢校中書令制
門下殷命百工傅膺審象漢推三傑良屬運籌不有斯
人孰賚予弼尚書左丞張説居正合道體直理精朕昔
在承華首延博望談經之際欽若讜言撝翰之間潤色
鴻業屢陳匡益見嫉奸回頃雖抗跡踈逺而載懷飢渇
今羣兇巳服大猷伊始永言亮采光朕側席之期俾兹
啟沃成朕濟川之望宜登鼎鉉式綜絲綸可檢校中書
令(先天二/年七月)
　　　劉幽求知軍國大事制　　　　　蘓頲
門下尚書佐理四方取則端揆成務百工是師非允具
瞻孰康庶績封州流人劉幽求風雲𤣥感川嶽粹靈學
綜九流文窮三變義以臨事精能貫日忠以成謀用若
投水茂勲立艱難之際嘉話盈啟沃之初存讜直以不
顧為奸邪之所忌萌釁頗露僭端竊發元宰見逐讒人
孔多既斥羣兇方宣大化期問政於經始載登賢於夢
卜可依舊金紫光祿大夫尚書左僕射知軍國大事監
脩國史上柱國徐國公仍依舊還實封主者施行(先天/二年)
(八月/一日)
　　　劉幽求同三品制　　　　　　　蘓頲
門下弼諧庶政亮采有邦不遇人傑孰膺王佐金紫光
祿大夫守尚書左僕射知軍國大事監脩國史上柱國
徐國公劉幽求緯量天假宏才代出子産之道四既取
諸身臯陶之德九以成其用伊昔構屯感憤謀始洎於
開泰防萌釁初景化俟其丹青讒詞淆於白黒頃居炎
瘴受釐之封莫聞重踐台衡從政之言益啟睠茲宻勿
方總訏謨宜兼委於掖垣仍具瞻於禮闈可同中書門
下三品餘如故主者施行(先天二年/九月八日)
　　　張説中書令制
門下咸有其德委廊廟之元宰知無不為歸掖垣之成
務銀青光祿大夫檢校中書令上柱國燕國公張説含
𢎞育粹特表人師懸觧精通見期王佐立言布文武之
用定䇿勵忠公之典才冠代而不有功至大而若虛自
頃𢎞益時政發揮王道萬事必理一心從乂以觀其獨
伯起慎於四知嘗得其真叔敖謹於三省故能深而不
竭久而彌芳宣大號於紫宸潤昌圖於清禁我憑柱石
爾作鹽梅正名之謂羣識斯集可守中書令㪚官勲封
如故(先天二年九/月十一日)
　　　姚崇兼紫㣲令制　　　　　　　蘓頲
黄門天之紫㣲地在清禁宰臣為重庶政攸先不有殊
才曷云兼寄金紫光祿大夫兵部尚書同紫㣲黄門三
品監脩國史上柱國梁國公姚崇河山粹氣禮樂清英
德量在寛公心益謹詞必體要行之自逺學以窮㣲志
於可大允茲忠讜光我謀謩聞善若警欲仁斯至衣冠
以為蓍蔡廊廟資其柱石朕之欽者管樂人之傑者蕭
張遂能以身許國開物成務邦是用乂朝惟得賢北辰
環拱四垣近宻俾因題劍之榮式演如絲之命可兼紫
㣲令餘如故主者施行(開元元年十/二月九日)
　　　盧懷慎平章事制
門下宰輔之任謨猷是屬不有大才孰康景化黄門侍
郎盧懷慎貞良敦朴孝悌仁厚度量深於江海堅清邁
於氷雪事皆體大詎觀非聖之書心必在公雅契惟賢
之典故能危言正色直道匪躬比之㣲管而求得説宜
寵𤨏闈參乎鼎坐可同紫㣲黄門平章事(開元元年/十二月)
　　　盧懷慎檢校黄門監制
黄門古稱納言亦號常伯厥命惟允朕之股肱俾乂成
績聿歸良輔銀青光禄大夫行黄門侍即同紫㣲黄門
平章事上柱國漁陽伯開國伯盧懷慎氣資温厚生於
薊北年始英妙出自山東王佐所期人師見屬考彼揚
歴多所獻替學以充其忠讜才以運其清明所謂許國
忘身立朝正色有仲山甫之節成管夷吾之能故其道
彌髙其心益下可以敷我王度弼於朕躬用増華於侍
帷宜拜寵於參乗可檢校黄門監㪚官黄門如故主者
施行(開元三年正/月十九日)
　　　源乾曜平章事制
門下軒夢三相舜舉八元必佇人傑以宣邦政尚書左
丞上柱國安陽縣開國男源乾曜博文强學逹識周才
貞白可以勵時道義可以𢎞物虛懷同於抱月懸鏡不
疲利器比於成風刜鐘無滯固可光左曺之駮議翊中禁
之謀猷用參金鉉之司兼踐玉壺之副可黄門侍郎紫
㣲黄門平章事勲封如故(開元四年/十一月)
　　　宋璟兼黄門監蘇頲平章事制
黄門虞廷稱盛任以夔龍周邦以寧屬於閎㪚是知出
納惟允必俟英竒啟沃以光實資茂彦銀青光祿大夫
守刑部尚書上柱國廣平郡開國公宋璟宇量凝峻執
心勁直銀青光祿大夫行紫㣲侍郎兼知制誥上柱國
許公蘇頲風檢詳宻藻思清華或掌獻南宫持平邦典
或揮翰西掖匡輔政途咸竭奉上之心俱盡匪躬之節
九流俟其澄序衆務資其弼諧宜委銓官兼侍帷幄璟
可守吏部尚書兼黄門監頲可同紫㣲黄門平章事㪚
官勲封並各如故(開元四年/閏十二月)
　　　張説同三品制
門下乾坤以隂陽化成后王以輔弼興理所以寅亮天
極緝熙帝圖匪賴大賢孰寄斯任天平軍節度大使右
羽林將軍兼并州長史攝御史大夫燕國公兼脩國史
張説挺其公才生我王國體文武之道則出將入相盡
忠貞之節則前凝後丞諒可以𢎞此大猷總其邦政允
釐庶績保乂皇家可守兵部尚書同中書門下三品勲
封修國史如故即馳驛赴京(開元九/年九月)
　　　張説兼中書令制
中書政本實管王言咨爾夏部僉曰惟允兵部尚書同
中書門下三品燕國公張説道合忠孝文武典禮當朝
師表一代詞宗有公輔之材懷大臣之節儲宫侍講早
申翼贊台座訏謨備陳匡益入則式是百辟出則敷政
四方嘉績簡於朕心茂功著於王室賚予良弼光輔中
興乃眷専車是稱樞宻宜兼出納之任式副具瞻之舉
可兼中書令(開元十一/年二月)
　
　唐大詔令集巻四十四
欽定四庫全書
　唐大詔令集巻四十五
　　　　　　　　　　　　宋　宋敏求　編
　　大臣
　　　宰相
　　　命相二
　　　　張説中書令王晙同三品制
　　　　韓休平章事制
　　　　裴耀卿張九齡平章事制
　　　　裴耀卿侍中張九齡中書令李林甫同三品
　　　　　制
　　　　陳希烈平章事制
　　　　陳希烈左相制
　　　　楊國忠右相制
　　　　韋見素平章制
　　　　房琯平章事制
　　　　吕諲平章事制
　　　　李峴李揆第五琦平章事制
　　　　苖晉卿侍中制
　　　　蕭華平章事制
　　　　裴遵慶平章事制
　　　　元載平章事制
　　　　劉晏平章事制
　　　　楊綰常袞平章事制
　　　　蕭復劉從一姜公輔平章事制
　　　　劉滋崔造齊映平章事制
　　　　李泌平章事制
　　命相二
　　　張説中書令王晙同三品制
門下周稱内史以司號令漢曰尚書是主喉舌用平邦
國以佐王教兵部尚書兼中書令張説履道體正經德
立言吏部尚書王晙忠肅剛簡博聞宏識並才包王佐
望重時英内訓五品外清九服嘉謨必盡庶績允康宜
參五臣之命以正三台之象説可中書令晙可兵部尚
書同中書門下三品(開元十一/年四月)
　　　韓休平章事制　　　　　　　張九齡
勅思致雍熙聿求元輔久勤夢寐延彼周行大中大夫
守尚書右丞上柱國韓休藴道𢎞深秉德經逺清裁可
以軌物素行可以律人一自登朝備聞體國志存公亮
誠著始終而羽翼朕躬金玉王度人望是在朝選無踰
宜拜命於𤨏闈俾兼和於鼎實可守黄門侍郎同中書
門下平章事(開元二十/二年三月)
　　　裴耀卿張九齡平章事制　　　徐安貞
門下風雲之感必生王佐廊廟之任爰在柱臣中大夫
守京兆尹䕶軍賜紫金魚袋裴耀卿含元精之休體度
𢎞逺正議大夫前檢校中書侍郎集賢院學士仍副知
院事上柱國賜紫金魚袋曲江縣開國男張九齡挺天
生之秀器識通明並風望素髙人倫是仰可以叶彼寅
亮當茲啟沃幹時侍士既資鼎實之和為國急賢寧惟
金革之事耀卿可黄門侍郎同中書門下平章事𢎞文
館學士㪚官勲如故九齡可起復中書侍郎同中書門
下平章事兼脩國史餘如故主者施行(開元二十一/年十二月)
　　　裴耀卿侍中張九齡中書李林甫同三品制
門下春秋之義尚量卿材王國克楨莫先相位用増其
命必正其名中大夫守黄門侍郎同中書門下平章事
𢎞文閣學士賜紫金魚袋上䕶軍裴耀卿正議大夫中
書侍郎同中書門下平章事集賢院學士副知院事兼
修國史紫金魚袋上柱國曲江縣開國男張九齡經濟
之才式是百辟正議大夫檢校黄門侍郎賜紫金魚袋
上柱國李林甫泉源之智迪惟前人既樞宻載光而親
賢稱首審能羣㑹所蒞有浮寧惟是日疇咨故以多年
歴選國鈞繄賴邦禮克清宜命曰鼎臣置之廊廟耀卿
可銀青光祿大夫守侍中學士勲如故九齡可銀青光
祿大夫守中書令集賢院修國史勲如故林甫可銀青
光祿大夫守禮部尚書門下三品勲如故主者施行(開/元)
(二十二/年五月)
　　　陳希烈平章事制
翊亮天工緝熙帝載賚予良弼其在是乎光祿大夫行
門下侍郎集賢院學士副知院事兼侍講崇𤣥館大學
士太清太㣲宫使上柱國臨潁縣開國侯陳希烈中黄
賦象靈岳誕才識洞精㣲道含淳粹依仁游藝總儒門
之四科寳儉行慈守𤣥宗之三德自居近侍忠懿逾彰
匪躬懷不二之心正色有大臣之節信可以允釐庶績
爕贊台階可行門下侍郎同中書門下平章事集賢院
𢎞文館學士㪚官勲封如故(天寳五/載四月)
　　　陳希烈左相制
門下仲虺相湯言宣雅誥子魚佐魏任總中兵將代天
工允憑時傑光祿大夫門下侍郎同中書門下平章事
集賢院𢎞文館學士崇賢館大學士太清太㣲宫使上
柱國臨潁縣開國侯陳希烈逸量宏達英才卓邁既履
直而成範亦資忠而炳德學該流畧義惟守於經門文
麗風騷言必全於理要自黄樞貳職侍講金華紫府𢎞
真叅謀玉鉉歳月逾久而其道彌光人師有屬於在二
王度式歌於畫一疇咨既久亮采惟熙宜正貂蟬之榮
用兼喉舌之寄可行左相兼兵部尚書餘如故(天寳六/載三月)
　　　楊國忠右相制
先王立政必惟擇賢所以時亮天工叶脩人紀總兹三
事是屬中樞審於百工僉曰亞相銀青光祿大夫御史
大夫判度支事權知太府卿兼蜀郡長史持節劍南節
度支度營田等副大使本道兼山南西道採訪處置使
兩京太府司農出納監倉祠祭木炭宫市長春九成宫
使闗内道及京畿採訪處置使上柱國𢎞農縣開國伯
楊國忠純粹精明懸觧虛受比之管樂文多體要之詞
擬於丙魏武有韜鈐之學直方其道簡易能成徃自星
即爰秉天憲邦國大政𢎞益滋多則造膝沃心已期王
佐彌綸經濟同致雍熙况南臺冢宰尤思藻鑑西垣鼎
座深佇爕和適㑹予宿心命爾為相宜兼啟宻式總如綸
可守右相兼吏部尚書集賢殿學士脩國史崇𤣥館大
學士太清太㣲宫使仍判度支及蜀郡大都督府長史
劍南節度支度營田副大使本道兼山南西道採訪處
置使兩京出納勾當租庸鑄錢等使並如故(天寳十一/載十一月)
　　　韋見素平章事制
門下緝熙帝載必俟大賢砥礪公才允膺殊賞銀青光
祿大夫行尚書吏部侍郎上柱國彭城縣開國公韋見
素風度宏逺操履貞固懷至公之節守難奪之誠學富
典墳毎思經濟之義文雄縉紳豈獨雕蟲之美薦居東
掖顧問有光累拜南宫銓衡式序清素之業恵迪彌彰
爾惟不矜朕志先定信可發揮邦政翊贊台階將𢎞夢
卜之感俾協黎元之望可守武部尚書同中書門下平
章事集賢院學士知門下省事㪚官勲如故(天寳十三/載八月)
　　　房琯平章事制
勅憲部侍郎房琯清識雅量工文茂學秉忠義之規靡
悼艱險挺松筠之操寧移歳寒宜承題劍之榮式允濟
川之望可文部尚書同中書門下平章事(天寳十五載/七月十四日)
　　　吕諲平章事制
出納絲綸是稱喉舌調和鼎餁必藉鹽梅况艱難之際
擇賢必資於選衆宻勿之地論道固期於得人兵部侍
郎吕諲間氣挺生宏才逈發納言敏行强識博聞謀猷
出三傑之先德業處五人之上久在朝列尤推審慎允
得鈞黄之慶宜膺補袞之求可同中書門下平章事(乾/元)
(二年/三月)
　　　李峴李揆第五琦平章事制
出納帝命經綸王言兆若見於非熊位必登於仲虺行
御史大夫行京兆尹李峴朝廷碩德宗室藎臣中書舎
人兼禮部侍郎李揆文房學府命代挺生行户部侍郎
兼御史大夫第五琦武庫智囊膺期間出中和秀氣維
岳降靈可以宣暢謀猷恢𢎞體要庶得道光風力名重
伊臯俱當入夢之辰共學從繩之直既用登王輔宜以
道弼予峴可行吏部尚書同中書門下平章事揆可中
書侍郎同中書門下平章事琦可戸部侍郎同中書門
下平章事(乾元二/年二月)
　　　苖晉卿侍中制
宰輔之重陶鈞所寄用諧時望必藉素名是以殷登左
相伊尹成乎一德漢命舊臣孔光由其再起葢所以上
扶皇極下庇蒼甿永懷寅亮之美實屬股肱之任特進
太子太傅上柱國韓國公苖晉卿衣冠宿望廊廟公才
體文雅之宏量負經通之逺識累踐臺閣久彰名器自
艱難之際叶贊有勞早契風雲之期備陳匡濟之術頃
以疲疴固辭樞務重違誠懇之志爰假優崇之秩雖訏
謨暫間而夢寐無忘今戎事猶虞蒸人未乂漢將且聞
於辭第留侯豈遂於停飡成余社稷之本懿爾勲庸之
望固可勉紆新绂載珥舊貂宜罷輜車之禮俾膺黄閣
之政(上元元/年五月)
　　　蕭華平章事制
弼予之選審像是求天歩未平廟謀尤切必資明表佇
以佐時畫一之才取則不逺正議大夫守河中尹兼御
史中丞充本州晉絳等州節度觀察處置使上柱國嗣
徐國公賜紫金魚袋蕭華公輔成名承家繼業詞標麗
則德藴謨明道開雲物之先節貫嚴凝之序早登臺閣
多識舊章再履宫坊尤敦至行致君望美閲相求能且
推伊陟之賢更咨漢臣之閣環依日月佐理隂陽俾叅
政於紫宸用建中於皇極可中書侍郎同中書門下平
章事集賢殿崇文館大學士兼脩國史㪚官勲封賜如
故(上元二/年二月)
　　　裴遵度平章事制
致君惟相輔德在和必俟三台之明用増九鼎之重彞
倫所屬元氣是調乃眷公才作予良弼銀青光祿大夫
行尚書吏部侍郎上柱國河東縣侯裴遵度體凝清粹
理暢黄中學奥全經詞深大雅行歸於簡節固於貞公
輔之望攸先古人之風非邈累階朝序乆踐天臺凡所
彌綸多為故事咸有斯在王猷是經庶𢎞翼善之功克
濟投艱之運登榮𤨏闥叅政兩闈宜輟山公之啟以光
說命之求可行黄門侍郎同中書門下平章事㪚官勲
封如故(上元二/年四月)
　　　元載平章事制
天位惟艱廟謀是切委在公輔正於四方佇鼎實之能
調補袞章之有闕眷求勵翼式允僉諧朝議大夫守尚
書户部侍郎兼御史中丞上柱國許昌縣予賜紫金魚
袋充度支等使元載清明在躬貞固幹事言必有績文
而不華准繩朝端金玉王度不有其善遹觀厥成固是
生靈之傑咸推宰輔之器執兹大政叙以彞倫建中於
人莫匪爾相丹青神化叅議兩闈宜書一德之篇俾叶
賡歌之美可同中書門下平章事兼集賢院崇文館大
學士脩國史餘如故(元年建/辰月)
　　　劉晏平章事制
搆廣厦者審象於宏材經萬邦者注意於良弼自非道
符夢卜名冠簪裾何以允副虛求式諧時望光祿大夫
國子祭酒兼御史大夫京兆尹判度支勾當度支等使
上柱國彭城縣開國伯劉晏應期生德維岳降賢文為
君子之儒器藴通人之量學苞前典志在於直方詞蔚
古風義存於比興自兼京劇職總均輸變而能通𢎞適
時之務居難若易多濟物之心頃者戎事方殷軍賦惟
錯率皆倚辦每竭推誠冦難初夷皇猷咨弼周王佐國
必自於天宫漢代登台咸由於亞相宜膺選衆之舉用
成亮采之功可金紫光祿大夫吏部尚書同中書門下
平章事進封城郡開國公食邑二千户勲及度支等使
並如故(廣德元/年五月)
　　　楊綰常袞平章事制
體國經務亮采惠疇以遂萬物之宜以形四方之理彌
縫百職金玉王猷平景緯於台階濟鹽梅於鼎餁必先
時俊允膺旁求朝議大夫守太常卿兼脩國史賜紫金
魚袋楊綰贍學懿文崇德廣業表㣲藏用適務知章朝
議即守尚書禮部侍郎集賢院學士上柱國賜紫金魚
袋常袞志業貞諒理識宏深守正居中確乎難奪頃以
戎車未戢方事仍殷永言庶政有乖彞叙今將本俗刑
教澄源振綱宣九德以阜成張四維而翼贊洽於僉論
資爾具瞻往副審詳之誠懋緝時雍之化綰可中書侍
郎同中書門下平章事集賢殿崇文館大學士脩國史
㪚官勲賜如故袞可門下侍郎同中書門下平章事太
㣲宫使崇賢館大學士㪚官勲賜如故(大歴十二/年四月)
　　　蕭復劉從一姜公輔平章事制　　陸贄
勅宰輔之任獻替為務内凝庶績外撫四夷調隂陽以
成嵗功贊化育而熙帝載若金用礪其弼予違如旱為
霖允從人望矧時屬多難彌切任賢朕未嘗不朝夕論
思夢寐懷想道之所在仁逺乎哉朝議大夫守户部尚
書兼御史大夫(原闕/)　　　充荆襄江西等道都元帥
統軍長史豊縣開國男賜紫金魚袋蕭復性質端亮理
識精敏約巳𢎞物體方用圓為邦益表其異能及事亟
聞其鯁議動可為範立不易方守尚書吏部郎中兼御
史中丞充荆襄江西等道都元帥判官賜緋魚袋劉從
一貞白其行温恭其文居簡而適用必通體和而臨事
有立持重能斷色莊有恒累更委任多所禆益守京兆
府户曺叅軍翰林學士賜緋魚袋姜公輔志懷濟物鑒
必通理主文而諌忠靡退言經始以謀事皆前定道無
屈撓智叶變通並可以參贊大猷允膺僉矚兵戍未靖
期爾經綸都邑未康期爾還定予一人有過爾是用匡
伊萬姓不寜爾是用乂欽哉慎乃有位咸懋厥官復可
守吏部尚書同平章事㪚官封如故從一可守尚書刑
部侍郎同平章事賜紫金魚袋公輔可守諌議大夫平
章事賜紫金魚袋(建中四/年十月)
　　　劉滋崔造齊映平章事制
門下朕嗣位君臨精求理道小大之務靡不經心日慎
一日於今八載教化未洽蒸黎未康因之以甲兵繼之
以災沴斯固鑒有所不至慮有所不周予衷浩然若渉
淵氷思所以匡我致理助我官人宣其澤而四方以寧
執其要而百工式序允是大任其惟輔臣夢想勞懷敷
求俊乂得茲良弼爰在周行權知吏部侍郎劉滋操履
貞清介然自守居能慎獨動不違仁析理䆒其精㣲勵
學探其㫖趣給事中賜緋魚袋崔造性合道要識通化
源適時有成務之才事上懷匡弼之節藴蓄氣業居為
名臣中書舎人賜紫金魚袋齊映修巳以立自明而誠
體賢人可大之規用君子時中之道虛受能擇清通不
流惟滋之直方可以激風俗惟造之體度可以振綱條
惟映之精深可以該物理我有大典爾其參之懋昭厥
猷勿替休問滋可守㪚騎常侍同平章事造映可各守
本官同平章事㪚官勲封賜並如故(貞元二/年正月)
　　　李泌平章事制
自昔元后表正萬邦必兼聽以求聞乃選賢而自輔理
亂之本繫乎其任授之以道將在得人朕嗣守不圖運
逢多難每䖍心至理思致和平夕惕興懷納隍是慮今
干戈甫戢而戎狄為虞豈誠信所未孚何聲教之不洎
是以夢想良佐追迪前聞云誰之思朕志先定前檢校
禮部尚書陕虢觀察使李泌山河粹氣道德清英殿為
楨祥生我王國夷簡不雜髙明有融深厚以致誠直方
而可大識窮化本動㑹時中讜正居心謀猷允哲自膺
分陕累洽嘉聞宜其入掌中樞内司闕袞贊兩儀之化
育貞百度之經綸協和神人叅總廊廟咨爾才實惠於
邦家往欽哉式佇成績可守中書侍郎同中書門下平
章事(貞元三/年六月)
　
　
　
　
　
　
　唐大詔令集巻四十五
欽定四庫全書
　唐大詔令集巻四十六
　　　　　　　　　　　　宋　宋敏求　編
　　大臣
　　　宰相
　　　命相三
　　　　齊抗平章事制
　　　　韋執誼平章事制
　　　　杜黄裳袁滋平章事制
　　　　鄭餘慶平章事制
　　　　鄭絪平章事制
　　　　武元衡平章事制
　　　　李吉甫平章事制
　　　　裴垍平章事制
　　　　李藩平章事制
　　　　權德輿平章事制
　　　　李吉甫平章事制
　　　　李絳平章事制
　　　　武元衡平章事制
　　　　張𢎞靖平章事制
　　　　韋貫之平章事制
　　　　裴度平章事制
　　命相三
　　　齊抗平章事制　　　　　　　　權德輿
勅寅亮天工緝熙王度調隂陽以遂羣品敷教化以統
百官必得其人乃濟於理是咨茂德允式具瞻中㪚大
夫守太常卿上柱國賜紫金魚袋齊抗植操清貞秉心
諒實精達政理詳明典彞才器可以濟時忠正可以激
俗蒞事惟肅休聲茂聞宜入贊於中樞俾發揮於景化
式是百辟毗予一人可守中書侍郎門下平章事㪚官
勲賜如故於戲政之得失在於弼諧爾其竭誠啟沃以
廣視聽進規獻納以贊謀猷俾人叶中時乃之績無替朕
命厥惟懋哉(貞元十六/年九月)
　　　韋執誼平章事制
門下宰相之職寅亮緝熙導隂陽之和贊天地之化裁
成百揆總領庶官非道契時中識通理本則何以敷暢
皇極阜安羣黎朕以𦕈身嗣守丕業思立人紀以承天
休其代予言允屬良弼朝議大夫守吏部侍郎騎都尉
賜緋魚袋章執誼孝友忠肅自誠而明茂實本於宗師
英華發於事業久叅内署動直靜專累踐中臺職修事
舉克有公望冠於羣倫以予冲人恭黙思道用是命爾
納誨弼違必能刑四方之風成天下之務祗服乃職厥
惟欽哉可守尚書左丞同中書門下平章事賜紫金魚
袋(永貞元/年二月)
　　　杜黄裳袁滋平章事制
輔弼股肱之臣所與共成天工左右邦理者也朕承至
尊之重居羣后之上夙興寅畏不敢康寧思所以統天
人之和彰祖宗之烈以行四方之政以遂萬物之宜敷
求哲人以輔台德銀青光祿大夫守太常卿充禮儀使
上柱國鄭縣開國公杜黄裳𢎞深易簡資博厚之德朝
議即檢校左㪚騎常侍兼左金吾衛大將軍充在街使
雲騎尉賜紫金魚袋袁滋冲茂精㣲體誠明之性咸以
器業閎茂服在大僚祗事先朝克荷休命識達道奥文
為國經可以儀刑具僚叅總庶務寅亮天工毗予一人
罔不同心以匡乃辟黄裳可門下侍郎平章事滋可中
書侍郎平章事(永貞元/年七月)
　　　鄭餘慶平章事制
有天下者曷常不選賢與能納於輔弼用乂厥辟以和
羣生所以叙彞倫平憲度建用皇極底於雍熙者也朕
祗若大訓圖任舊人疇咨庶工用佐予理朝議大夫左
丞輕車都尉賜紫金魚袋鄭餘慶全器茂學蹈中秉直
易則可久和而不流嘗踐禁闈亦叅袞職每盡王臣之
節實彰君子之風服於大僚克有休問洎綜理㑹府紀
綱羣司率由舊章載叶成憲固可以儀型庶尹寅亮天
工可中書門下侍郎平章事餘並如故(永貞元/年八月)
　　　鄭絪平章事制
朝廷者天下之楨幹宰輔者王化之根源朕夙寢晨興
講求為理之本思所以仰承宗廟之重俯叶億兆之心
諧和隂陽茂育區夏以貞百度以叙九疇佐予成功實
賴良弼具瞻之地公望攸歸朝議大夫守中書舎人翰
林學士上柱國賜紫金魚袋鄭絪秉仁廸哲守約居易
懿以文德擇乎中庸體元和之淑姿服大雅之明訓累
登班序休有令聞羽儀周行黼藻王度洎發揮綸翰典
職禁闈以温文雅麗之才居獻納論思之地從容中節
宻勿盡規先朝任能委遇斯重恪恭夙夜綿歴歳年誠
節貫於屯夷茂勲叅於顧托名書彞鼎心著丹青朕祗
膺睿國誕受明命𢎞宣大典澤潤鴻猷保乂於一人儀
刑於四國簡於朕志用選厥勞圖任舊人以匡乃辟疇
咨萬國罔不僉同宜膺弼采之求式懋彌綸之績於戲
為君之難存乎舉而不任為臣之患在乎知而不言事
舉其中政脩其本永綏厥位乃時之休可中書侍郎同
中書門下平章事集賢殿大學士㪚官勲賜如故(永貞/元年)
(十二/月)
　　　武元衡平章事制
惟人代工與物施化成功者元首輔翼者股肱况國之
號令本於内史政所闗决審於黄樞爰發四方用凝庶
績心求同德資以弼予朝議即守尚書户部侍郎文水
縣開國子賜緋魚袋武元衡挺生偉才克振前緒蹈禮
合樂謙厚端和居暗室而不欺處巖廊而益重文能合
雅道可立程再司石室之圖遂踐春華之署故事可舉
嘉猷日新爰委地征實惟邦本勤於小物𢎞以大綱一
心不移於吐茹衆務必歸於領㑹鬱此時里稱為名臣
朕祗奉鴻休懼於負荷居則神明之奥位當億兆之尊
常恐明不燭幽慮不及逺一物未獲萬方在予書不云
乎臣作股肱耳目是命爾處茲弼諧爾其慎將明勉於
規誨必思袞闕無或靣從直哉惟清副我明命可朝議
大夫守門下侍郎平章事賜紫金魚袋封如故(元和二/年正月)
　　　李吉甫平章事制
門下昔周宣王思𢎞文武之道則以申甫代天工漢宣
帝思繼祖宗之風則以丙魏執邦柄是以克紹前烈俱
稱中興朕以𦕈身託於人上亦思所以纘列聖之緒致
泰階之平懷柔四夷親附百姓將成莫大之業遂獲非
常之才授之鈞衡俾作舟楫銀青光祿大夫行中書舎
人翰林學士上柱國李吉甫符彩外發清明内融體仁
而温抱義而峻識洞精頥知帝王致理之源學該古今
窮天人相與之際自擢於綸閣列在禁闈鼔三變之文
潤色王度總五才之用叅贊廟謨化俗思邁於成康致
君願及於堯舜當注意之所向每罄心而必陳深中不
回獨立無懼經綸常見於道達激切多至於涕零王綱
以張蜀㓂斯殄左右宻勿實由嘉言降神而生輔朕為
理調三光以序六氣遂物情而熙帝載是為中樞司我
大本命爾俞往其惟朂哉於戲宰輔之任安危所寄百
辟為憲萬邦是瞻與其明察以為公不若嚴重而有制
與其將順於甚美不若匡救於纎違審涇渭以序人倫
理繩墨以正天下交泰之運其若斯乎敬聽朕言以踐
乃職可守中書侍郎同中書門下平章事㪚官勲如故
主者施行(元和二/年正月)
　　　裴垍平章事制
門下朕聞后德惟聖臣德惟良在太宗時實有房杜贊
貞觀之業在𤣥宗時則有姚宋輔開元之化咸克佐我
烈祖格於皇天朕祗奉丕圖懋繼前烈思欲貞百度和
萬邦建中於人垂拱而理永惟房杜之化寤寐求思至
誠感通上帝眷祐果賚良弼輔予一人正議大夫行尚
書户部侍郎上柱國賜紫金魚袋裴垍器得天爵文為
國華行有根源言無枝葉忠敬㳟順貫之以誠心方潔
貞㢘輔之以通識玉立不倚金和有聲洎潤色綸言宻
叅樞務嚴重得大臣之體温雅秉君子之文每獻納之
時動有直氣當顧訪之際言無隠情逺圖是經大事能
斷匡予不逮時乃之功及領地官且司邦賦㑹計務劇
出納事殷捉利刃而皆虛委棼絲而必理歴試茲久全
才益彰宜登中樞以允僉望夫宰輔者下執邦柄上代
天工為國蓍龜注人耳目爾尚降乃德以親百姓廣乃
志以序九流匡朕心以清化源從人欲以致和氣予欲
宣力汝為股肱予欲詢謀汝為心膂予違望於汝弼勿
謂不從汝言逆於朕心必求諸道獨立勿懼直躬而行
明聽斯言敬踐厥位嗚呼罔俾房宋専美於前可中書
侍郎同中書門下平章事㪚官勲賜如故主者施行(元/和)
(二年/九月)
　　　李藩平章事制
皇王理本繫於輔弼内以熙庶績釐百工外以撫四夷
式羣后三五已降崇替由之朕祗荷丕圖思底於道夙
夜惟厲延登俊賢若渉大川俾作舟楫朝㪚大夫守給
事中上柱國李藩天鍾粹美氣禀清英信在言前行為
人表藴經邦之識度發自明誠通理道之本根鬱為公
器學探㫖奥文以忠貞大玉斯實於東序朱絃可薦於
清廟廣則難挹剛而有容處衆無溷其風標存險常推其
名節累登華署克贊彌綸擢授左曺専聞駁議永惟股
肱之任翼亮是資必求其人豈限常次黄樞選重僉曰
宜之爰舉朝章式副公望於戲爾惟率正邪罔不匿惟
匪躬直誠可以事上惟秉鈞平施可以致和毗予一人
允理王事懋乃嘉績永孚於休可朝議大夫守門下侍
郎同中書門下平章事賜紫金魚袋(元和四/年二月)
　　　權德輿平章事制
門下夫宰相之任上以代天工輔佐之宜下以立人極
爰得忠正方膺股肱正議大夫守太常卿上柱國襄武
開國侯賜紫金魚袋權德輿器度端實知識通敏學成
師法文為國華素履常踐於貞方黄中允合於易簡自
出入清列茂著嘉聲名利無屑於中懷風雨不易其常
性驥騄之質常識於逺途鸞鳯之姿宜巢於阿閣期於
至理推之至公寵以春卿掌我樞務輔天地之德俾化
及平民導隂陽之和使物靡疵厲予違汝弼言無靣從
君可臣否事已心許用佇𢎞美式副虛懷可守禮部尚
書門下平章事㪚官勲封如故(元和五/年九月)
　　　李吉甫平章事制
輔弼之重邦家所屬寄深藩翰則外撫諸侯望切股肱
則内熙庶績迭居其任厥惟舊章前淮南節度副大使
知節度事管内支度營田觀察處置等使金紫光祿大
夫檢校兵部尚書侍郎兼中書侍郎同中書門下平章
事揚州大都督府長史上柱國趙國公食邑三千户李
吉甫𢎞經逺之才研極深之慮脱畧細故洞開中懷文
稽典謨學升堂室洎司我宻命言屢表於獨明叅於袞職
道每彰於孤直貢其誠節竭以公忠墜典載張彞倫攸
序匡予不逮懷之豈忘曩以淮海大都吳楚雄鎮歳屬
艱食人多愁聲是假全才用康疲俗下流於永利不憚
乎勞心故矗以長(原/闕)瀦其天澤變舄鹵為稲梁之壤致
蒸黎有粒食之源吏守成規人無遷志庶富之教既宣
於封内輔相之宜俾及於天下顧兹重務屬於良臣去
其外職之繁専以中樞之任至於别館良史之褒貶内
殿集賢之清秘爰舉舊典式洽新恩無曠厥官往踐乃
位可中書侍即同中書門下平章事兼集賢殿大學士
監修國史㪚官勲封如故(元和六/年正月)
　　　李絳平章事制
門下司重柄者允屬於長才熙大猷者固資於端士朕
纘承鴻緒撫有萬方夙夜祗勤懼逺於道故注意宰輔
勞懷夢想誠以得失之效邦家所繫疇若僉論簡予深
𠂻必惟其人是舉成命朝議即守尚書户部侍郎驍騎
尉賜紫金魚袋李絳質秀珪玉文含采章抱器挺生居
貞特立有史魚秉直之操勵山甫匪懈之誠忠孝兩全
學識兼茂清標可以範雅俗正氣可以肅羣倫頃自周
行俾叅宻命動必以義知無不為謇謇懷匡濟之心孜
孜陳逺大之畧言無隠避居則静専貫於終初其道一
致地卿之貳爰委典司理財先示於簡㢘利物每懲其
聚歛通經立政器用彌光臺閣之間聿有公望是宜權
衡百度宰理庶工允副具瞻宰我樞務於戲予欲驅人
俗以躋富夀感人心而致和平爾尚修明憲章宣布德
澤必廣大其志無皦察為公恒其道以秉彞裕其體以
臨下各任以職無忘陳平之言茍便於人勿憚蕭何之
請敬茲寵擢其懋戒哉可朝議大夫守中書侍郎同中
書門下平章事勲賜如故主者施行(元和六年/十一月)
　　　武元衡平章事制
門下邦國興替將相是資選衆而舉思賢俾乂故有台
臣外撫宣力以靖於四方袞職迭居懋功復凝於庶績
允兹崇踐爰屬上才前劍南西川節度副大使知節度
事管内支度營田觀察處置統押近界諸蕃及西山八
國雲南安撫等使銀青光祿大夫檢校吏部尚書兼門
下侍郎同中書門下平章事成都尹上柱國臨淮郡開
國公食邑二千户武元衡粹厚端莊簡易常一有誠明
之道以致用有宏茂之畧以佐時貞方素得於性術操
尚不愆於風雨加以懿文合雅聚學成師通禮樂刑政
之源達古今通變之要歴登華貫休問穆然洎處鈞衡
中立不倚致君思堯舜之盛修職以丙魏為宗益部大
藩比仗兼濟而能布宣威惠撫蒞蠻髦縣道緝寧疲黎
安息推心而下皆率附正已而人自嚮方臨之累年理
有異等朕以出納王命緝熈帝圖總庶官之職業為百
度之扄鍵惟此重任屬於黄扉分憂遂輟於殿邦具瞻
再歸於碩望爾尚行之以忠正煦之以和平毗予一人
膏澤天下祗膺禮命無替徽猷可守門下侍即同中書
門下平章事兼崇賢館大學士充太清宫使(元和八/年三月)
　　　張𢎞靖平章事制
門下虞以為盛猶咨五臣殷之用興亦賴三后朕勵精
㳟巳十載於茲常以國鈞委之公輔務熙庶績敢怠旁
求思欲左右有人在廣股肱之任歴選列辟洎於藩維
冀復賢能俾匡正道今茲所命允屬至懷河中晉絳兹
隰等州節度支營田觀察處置等使正議大夫檢校禮
部尚書兼河中尹御史大夫上柱國髙平縣開國子食
邑五百户賜紫金魚袋張𢎞靖德禀精㣲器含冲用温
㳟諒實明允克誠素推君子之風雅有大臣之體藴績
稽古之學發揮經緯之文常司朕言動叶謨訓歴踐清
貫具揚淑聲爰統方州再膺節制奉法遵道勤公忘私
人無不懷績用丕茂予欲正百工之理成泰階之平若
臨巨川以重舟楫是用命爾列於中台每念臣隣之規
以貞棟崇之吉少翁積慶嗣德漢廷文子勤身繼匡晉
室爾惟朝夕納誨以翊朕躬是資袞職之勤式重緇衣
之美仍帥司㓂之屬俾靖臯陶之刑宜懋厥職徃踐於
位可守刑部尚書平章事㪚官勲封如故(元和九/年六月)
　　　韋貫之平章事制
門下弼成大化叅叙彞倫克廣元首之明斯服股肱之
任朕所以不自暇逸務求賢能式重舟楫之才以𢎞經
濟之道疇若予志僉諧乃公中大夫守尚書左丞上輕
車都䕶賜紫金魚袋韋貫之清明在躬禮樂之器藴珪
璋特逹之德茂㢘正博雅之規静而知㣲動必有守凡
踐列位備聞嘉猷當官而行臨事能斷道可鎮於風俗
望彌積於朝倫是宜和静隂陽紀綱邦國命作心膂列
於台階夫能慮四方揆百事愛利萬物辨論羣才示公
忘私時乃之職而况圖靖藩服繫在廟謀不惟順下以
訓人奉上以宣力因衆功而致用熙衆志以為心朝夕
獻否可之誠經綸底文武之績祗膺厥命勿懈於時可
守尚書右丞平章事㪚官勲賜如故(元和五年/十一月)
　　　裴度平章事制
門下輔相之任重作于股肱經濟之才難注人耳目茍
非慮研物表識洞事先則何以出納中樞平章大政詢
於時論僉曰汝諧朝議即守御史丞兼尚書刑部侍郎
飛騎尉賜紫金魚袋裴度勁直徇道清明秉彞文融菁
華行茂枝葉居然廊廟之器出於領袖之門西掖司言
南臺執憲常陳明畧屢告嘉猷實宣力以徇公能外身而
憂國霜雪無改雷風有恒朕欲全觀其能用試於事俾
歴戎閫載馳使軒玉澤渙汗以遐宣軍情宻勿而上達將
議抽擢因罹震驚崇道德之藩籬士有致命資忠信之
甲胄兵無容刃人具瞻爾天方賚予昆命於龜爰立作
相爾其展四體堅一心廣其道以用賢厚其風以易俗
五兵未戢爾惟保定武功百姓未康爾惟勤恤人隠臨
事必斷當官而行齊台階於底平補袞職之有闕光膺
慎選其戒之哉可朝議大夫守中書侍郎同中書門下
平章事勲賜如故(元和十/年六月)
　
　
　
　
　
　
　
　唐大詔令集巻四十六
欽定四庫全書
　唐大詔令集卷四十七
　　　　　　　　　　　　宋　宋敏求　編
　　大臣
　　　宰相
　　　命相四
　　　　李逢吉平章事制
　　　　王涯平章事制
　　　　崔羣平章事制
　　　　李鄘平章事制
　　　　李夷簡平章事制
　　　　皇甫鎛平章事制
　　　　程异平章事制
　　　　令狐楚平章事制
　　　　韓𢎞中書令制
　　　　蕭俛中書令制
　　　　段文昌平章事制
　　　　崔植平章事制
　　　　杜元頴平章事制
　　　　王播平章事制
　　　　元稹平章事制
　　　　裴度平章事制
　　　　李逢吉平章事制
　　命相四
　　　李逢吉平章事制
門下朕觀古先哲王興化致理未嘗不選建良弼熙寜
庶工俾之敷陳大猷左右乃辟者也朝議郎守中書舎
人權知禮部貢舉輕車都尉賜緋魚袋李逢吉疏通而
守於經制質厚而輔以文章貞恒自居和易待物體賢
人之志業茂端士之風規履歴班行發揮事任厥心匪
懈所至有聲自彌綸粉闈駮正𤨏闥且司言於西掖嘗
納訓於東儲誠明一貫聞望旁洽俾司貢士彌著嘉聞
方今外興不得巳之師内有不獲安之俗恒忘食於將
旰毎求衣於未明冀清原野之誅用止干戈之役登爾
匡輔代予憂勤爾宜宣至化於吾人告嘉猷於厥后銷
弭氛祲導迎和平事有不舉于中政或未孚於下爾惟
啓沃無乃靣從可朝議大夫守門下侍郎平章事賜紫
金魚袋(元和十一/年二月)
　　　王涯平章事制
門下上宰叅職所以登三台之耀中樞議政在乎遂萬
邦之宜朕獲承鴻休思建皇極冀沃心而納誨恒注意
於求賢通議大夫尚書工部侍郎知制誥翰林學士上
柱國清源縣開國男食邑三百户賜紫金魚袋王涯動
直静専踐方居易挺歳寒之勁質抱夙夜之端誠言惟
守中慮每經逺屬者禁垣揮翰五字日宣選部持衡九
流風動荐居肘腋之地歴試股肱之才進嘗伏於青蒲
出不洩其温樹牟融得大臣之節毛玠有古人之風詢
廟筭於生知論兵鈐而暗合方今戎車尚駕郊壘猶多
必俟清明以清氛祲是用付以機宻陟於崇髙爾其發
號令以端其四方陳便宜以寛於百姓行臺閣之故事
𢎞朝廷之大體秉德以立徇公不回俾予一人垂拱而
理敬聽朕命懋哉可守中書侍郎平章事(元和十一/年十二月)
　　　崔羣平章事制
門下成萬方之化通天下之志緝熙帝載昭暢𤣥猷在
於股肱之臣共凝理本旁求時彦以叙彞倫朝㪚大夫
尚書户部侍郎上柱國賜紫金魚袋崔羣精宻由道端
莊保和本清明之上才體博厚之重德學貫通儒之業
詞含大雅之風居敬有恒循性能斷自承我宻命職叅
内廷髙文煥發於綸言敏識詳達於國典伏奏無撓直
躬不回勤勞八年始終一致春闈取士必後其浮華地
官理財制能於輕重儉以約已忠惟事君才適而用深
望積而實著風猷巳洽於人聽倚屬方注於朕心乃膺
審像之試以副具瞻之望况奸兇叛逆尚駕戎車未明
求衣思戢干戈爾宜酌古今之要舉刑政之中艱厥位
以代天工陳其謩以明皇極敬玆重命徃踐台階可守
中書侍郎同中書門下平章事㪚官勲賜如故(元和十/二年七)
(月/)
　　　李鄘平章事制
弼成庶政必屬於長才經制四方是資於碩望况叅酌
理本燮和化源茍非傑賢孰允斯任爰立爾德將諧具
瞻淮南節度副大使知節度事管内度支營田觀察處
置等使銀青光祿大夫檢校尚書左僕射兼揚州大都
督長史御史大夫上柱國江夏縣開國侯食邑一千户
李鄘性惟直方器本𢎞固冲敏可以成務通明可以質
疑懷匡主之忠規藴經邦之逺畧歴居雄鎮累服大僚
臺閣藩方動留成式資為重望綽有餘才必能翼宣鴻
猷導迎和祉是用徴拜陟於黄樞竭爾訏謨司我號令
法期畫一俗俾康寧寅亮庶工屬在良輔爾其勤思至
道以洽太和戒之敬之徃踐厥職可守門下侍郎同中
書門下平章事㪚官勲封如故(元和十二/年十月)
　　　李夷簡平章事制
門下致理之道王者由其盡心弼教之功輔臣所以宣
力皇極是建蒼生乃安敷求實難倚任斯重將付大政
必惟僉諧正議大夫守御史大夫上柱國成紀縣開國
侯食邑一千户賜紫金魚袋李夷簡才稱通明性本嚴
重守以正直傅之文華羽儀朝端冠耀宗籍早司邦憲
爰總地征糺逖無聞於避强經費克均其定制中立不
撓孤標出倫聳善激貪法行令肅自鎮漢上洎臨蜀川
儉德載彰清規一貫山岳比厚風雷有常勵貞峻以理
心竭忠勞而奉上人望汲黯卬歸趙堯俾之持綱萬目
斯舉固可以總叅庶務允釐百工燮和隂陽宣發號令
是用申命陟於台階於戲説積爾躬夢協朕志虚已將
求其𢎞濟鯁言罔懼於咈違道必兼舉位無茍曠膺此
寵權敬哉戒哉可守門下侍郎同中書門下平章事(元/和)
(十三年/三月)
　　　皇甫鎛平章事制
六符成像所以平泰階九賦克均所以阜羣物爰資宰
臣𢎞贊謀猷逹其富庶之源以致雍熙之化用輔台德
其允具瞻朝請大夫守尚書户部侍郎兼御史大夫判
度支上䕶軍賜紫金魚袋皇甫鎛行惟孤貞性本堅直
秉仁履義守正之方才適變通辭去枝葉藴冲用於靈
府表公器於上林夙懷經濟之謀早在賢良之選累踐
華貫服於大僚端肅有常發揮事任自總邦計貳領地
官屬以徴戎車討平淮㓂發軵調食制外自中法無過
差動有成績山甫彰勤恪之効志在奉公夷吾職輕重
之權誠宜佐國是用命爾俾昇台司望以沃心勞乎注
意尚興師旅方殄妖氛翼亮是叅經費仍屬爾其悉乃
心力副於簡求物有未遂其宜望有未洽於道罔或安
位必思匪躬酌下土之盛虚中樞之政令光昭厥辟時
乃之休可守尚書户部侍郎同中書門下平章事依前
判度支(元和十/年九月)
　　　程异平章事制
門下昔漢宣帝𢎞祖宗之業正刑德之本簡求輔相以
致中興朕祗荷丕圖思揚聖緒每懷舟楫以渉巨川俾
人不迷用底於道今獲良弼式允僉諧朝㪚大夫守衛
尉卿御史大夫充諸道鹽鐡轉運等使賜紫金魚袋程
异厚德外嚴沉機内朗抱精微以致逺本誠明以格物盡瘁
事國誠明在公常探化源雅尚學術揚歴斯久公望藹
然自位列大僚總兹劇務達𣙜酤之利適財賦之方瞻
出納於邦家中績効於官業頃以淮夷未殄師旅在郊
有漕輓之勞兼供億之費言念多事恐傷吾人而异法
能變通道益明著言無伐善動必由𠂻藴夷難致君之
心見懷道佐時之畧况屬饋軍之事尚倚良能載閲前
功宜當大用乃服休命俾叅中樞爰表秩於冬官仍兼
綜於舊職膺兹重任用表全才爾宜左右朕躬朝夕啟
沃干戈未戢尤佇廟謀敬聽斯言副我明奬可尚書工
部侍郎同中書門下平章事依前充諸道鹽鐡轉運使
(元和十三/年九月)
　　　令狐楚平章事制
門下贊天工而成光濟叶帝力以致昇平非中和禀氣
不能符燮調之道非誠明在躬何以膺弼亮之位况今
積妖巳殄而邉鄙猶虞大化方行而里閈未泰將欲舉
百度甄羣材外經四夷内輯諸夏納之夀域被以仁風
代予之勤其孰克任眷求斯得是用命之河陽三城懷
州節度使朝議郎使持節懷州諸軍事守懷州刺史兼
御史大夫賜紫金魚袋令狐楚根於粹厚著以端明表
山立之莊容洞泉渟之精識文髙雄富學茂該通自頃
揮翰掖垣持囊禁署常延造膝屢竭沃心發言必誠臨
事無惑藹是公望居然國楨及剖符近郊兼暢救人之
術仗節分閫尤深馭衆之方可謂器適中外効宣文武
宜展舟楫之用式登鼎鉉之司管於中樞持我大柄於
戲輔翼之任人臣極崇未至而衆議有歸既處而其名
罕副萬務攸託朕何賴焉爾其敬聽此言深思其道行
致君之忠終始勿渝以報國為期夙夜益勵無俾厥后
有慚知臣可朝議大夫守中書侍郎同中書門下平章
事(元和十四/年七月)
　　　韓𢎞中書令制
門下納大忠樹嘉績為臣所以明極節錫殊寵進髙秩
有國所以待元臣况乎邦教誕敷王言總㑹百辟攸憲
四方式瞻永念於懷久虛其位載揚成命僉曰休哉宣
武軍節度使知節度事汴亳潁等州觀察處置等使開
府儀同三司守司徒兼侍中使持節汴州諸軍事汴州
刺史上柱國許國公食邑三千户韓𢎞降神挺材積厚
成器中藴深閎之量外標嚴重之姿有匡國濟時之心
推誠不耀有夷兇禁暴之畧仗義益彰自作鎮浚郊二十
餘載師徒禀訓而咸肅吏士奉法而愈明俗臻和平人
用庶富威聲之重隐若山崇屬者淮濆濯征命統羣帥
克殄殘孽惟乃有指蹤之功及齊境興妖分師進討遂
梟元惡惟乃有畧地之効既聞旋旅俄請執圭深陳魏
闕之誠逺繼韓侯之志朝天有慶湛露方濃又抗表章
固辭戎旅三加敦諭所守彌堅于藩于宣諒切於注意
我弼我輔難違其哀懇式遂良願載兼上司論道之崇
因之以齊七政中樞之長昇之以贊萬務𤣥袞赤舄備
乎龍光不有其人孰膺斯任於戲出總兵柄入叅廟謨
家國之慶盈門君臣之道交泰為我柱石古今曷儔服
而温㳟以佐乃辟可依前守司徒兼中書令㪚官勲封
如故主者施行(元和十四年/八月三日)
　　　蕭俛平章事制
廊廟之任萬邦所瞻調一氣之和序五材之用出納王
命發揮帝猷簡求賢能𢎞我邦本朝議郎守御史中丞
飛騎尉襲徐國公賜緋魚袋蕭俛識通化源道契休運
有戴君峻節之志秉見義匪躬之誠代襲公卿族髙軒
冕學貫古今之要詞探雅誥之宗嘗事先朝職居宥宻
奏議無撓忠勞益彰洎執憲南臺肅清朝序休望彌洽
直聲日聞朕方臨萬邦思致於理若渉大水浩無津涯將
務簡以安人欲息兵而論道審象而授其代予勤爾其
端志絶私去末學本叙禮樂於邦國施政教於人倫舉其鈞
衡明示天下無俾一德専美於殷爾其敬之奉我成命
可朝㪚大夫守中書侍郎同中書門下平章事仍賜紫
金魚袋(元和十五/年閏正月)
　　　　段文昌平章事制
眷於良弼期在濟時必惟才臣乃克成務况端潔剛毅
可以肅具寮敏裕周通可以熙庶績外無飾虛之禮中
有効實之誠簡於朕心乃命以位朝㪚大夫中書舎人
翰林學士武騎尉賜紫金魚袋段文昌門襲忠勲器包
才傑廣而不雜峻而能温脩詞每掇其菁華所尚者風
格發言必探於指要所貴者變通識古今理亂之原知
遐邇利病之本自掌文翰苑列籍金門出入五年㳟勤
一致屬朕初承寳命屢進嘉猷諒我憂惕之懷竭其公
忠之志昨因召見更有咨詢造膝之言注意斯得必能
奉將明之大任申獻替於虛襟爰昇鼎鉉之司冀展舟
楫之用於戲萬務之始九有所瞻將致治平可不兢勵
爾其夙夜惟慮以匡朕躬使四夷咸賔百度惟理阜俗
必蘇其疲瘵審官無鬱其賢能理當詳於機深道當固
於久大自推誠可以化物惟先已可以律人勉哉戒哉
無忝我首命之重可守中書門下平章事(元和十五/年閏正月)
　　　崔植平章事制
夫宰相者上調元化以亮天工下熙庶績以輔君德未
有心不直而能叶於道跡不正而能致其君必求斯人
乃命以位朝議郎守御史中丞武騎尉賜紫金魚袋崔
植氣志凝逺風標粹精率性而行潔已以進周歴臺閣
藹然聲猷頃者奸臣未除利權方擅情推刻下其事將
行而植獨能横抗申以駮議朕每嘉望不忘於懷自膺
寳圖俾掌邦憲又能悉心秉執造膝敷陳歸於無私多
所𢎞益爰擢作相冀能弼予於戲爾先太傅當德宗始
初清明首居相位克固直道於今稱之爾其嗣守家法
無廢朕命可朝㪚大夫守中書侍即同中書門下平章
事(元和十五/年八月)
　　　杜元頴平章事制
門下王者昭宣令德臨視百官必在台臣總其方畧况
先朝正奸佞之罪型海内之心既成大勲付朕鴻業思
欲述事繼志偃武興文揚其耿光屬在髦哲朝㪚大夫
尚書戸部侍郎知制誥翰林學士上柱國建平縣開國
男食邑三百戸賜紫金魚袋杜元頴識禀人秀才為國
華器縝宻以含章言清明而體要㢘方不雜峻直無徒
洞朗鑒而心運陽秋鼓雄詞而氣幹山岳爰以精粹列
於内庭通賈生理亂之言達管氏政刑之本未至髙位
蔚為名臣間者妖孽相延紛亂南北朝夕機命迅如風
霆而翰動若飛神無滯用思職必盡其心力避榮克保其
謙光䖍奉綴衣導揚訓命雅就忠貞之志實有安定之
功本於忘身受我以德感激無隠切劘盡規既納誨於
三篇亦陳戒於六事朕常委以大政詢其逺猷研機必
精應變當理布舊章於河朔推大信於昆夷動無不諧
實由宻贊全器煇燿淑聲流聞昇於台階允是瞻望於
戲昔爾先祖為唐宰衡惟爾傳臧孫有後之慶秉召公
是似之德纂承舊服協於至公思貽厥之謀率攸行之
道握制羣動衡平衆邪俾人不迷時乃之績可守戸部
侍郎平章事(長慶元/年二月)
　　　王播平章事制　　　　　　　　　元稹
門下昔蕭何用新造之漢而能調發子弟完補敗亡使
闗東糧餽不絶者以其盡得秦之圖籍而周知其衆寡
也我國家乗十一聖之區宇提億兆姓之生齒而日不
能足食足兵朕甚懵焉得非調隂陽撫夷夏者不欲侵
泉貨之任而主㑹計校盈虛者不得叅邦國之重乎予
將兼之允在能者諸道鹽鐡轉運等使大中大夫守刑
部侍郎騎都尉太原縣開國男賜紫金魚袋王播在德
宗時以對詔入仕踐歴臺閣由御史大夫大京兆尹掌縣
官鹽鐡為春曺尚書乃長邑髳以控蠻蜒盡稱厥職達
於予聞洎詔徴還便殿與語得所未得聞所未聞昭然
發矇幾至前席重委操剸鋩刃益精國有羡財而人不
加賦東師在野物力蕭然不有主張孰能戡濟是用命
爾作相仍以舊務嬰之爾其西備戎羌東定燕冀内實
九府外豊萬人百度羣倫罔不在爾於戲典謨訓誥行
之具存邪正是非知之孔易予惟以不敏不明兹故用
爾為股肱耳目又安能一二戒誨垂之空言爾其勵於
爾心無令人觀聽者論爾於鄉校可守中書侍郎同中
書門下平章事依前充鹽鐡轉運等使㪚官勲封如故
(長慶元/年十月)
　　　元稹平章事制
門下御大器者登俊賢以為輔弼宣大化者擢公忠以
施政教故能成天下之務達天下之情俾三光宣明百
度維貞正我之倚注方得其人天實賚予允副僉望中㪚
大夫守尚書工部侍郎上柱國賜紫金魚袋元稹珪璋
茂器鸞鳯貞姿文涵六義之㣲學探百氏之奥剛而有
斷忠不近名勁氣常勵於風霜敏識頗知於今古自恪
居朝序休問再揚不自飾以取容不茍安以廻慮直躬
以處在危若夷卓然見陶鑄之心豁爾見江湖之量間
者司文禁署主朕樞機每因事以立言累披誠而獻計
心惟體國義乃忘身深陳濟物之方雅見經邦之志朕思𢎞
理本用洽生靈式資康濟之材以暢和平之化於戲爾
率於正則不正者知懼爾進於善則不善者必悛惟直
道可以事君惟至公可以格物秉是數德毗予一人永
孚於休以底於道可守尚書工部侍即同中書門下平
章事㪚官勲封如故
　　　裴度平章事制
渉大川者操巨艦不畏於洪波搆廣厦者掲宏材乃安
於棟宇朕祗奉神器尊臨萬邦思弼諧輔相之臣致易
簡雍熙之業爰得耆舊委之衡樞冀𢎞嘉猷以闡𤣥化
淮南節度大使知節度事管内營田觀察處置等使光
祿大夫守司空同中書門下平章事兼揚州大都督府
長史上柱國晉國公食邑三千戸裴度氣禀宏朗材優
康濟達識髙議兼明不渝型儀可以光巖廊度量有以
方海岳操握政柄弛張化權彞倫典謨合若符契昔我
先聖以武畧深計中樞宻勿委之廟堂四海咸理朕側
席虛心勞懷宵旰禮命元老聞斯格言𠂻懷洞然雲霧
皆豁是用輟撫淮海舉之台袞換其戎律列自黄扉秩
崇上公望積師長寄爾以周召待爾以蕭曹任爾以埏埴授爾以
鈞衡於戲袵席樽爼之内堂室牖戸之間無俟窺臨可以
觀察不違宴息其爾折衝庶乎隂陽叶和品物昭泰惟
言是納爾舉必從使益稷臯陶爾無慚德垂衣南靣我
獲任賢無易由言式遵明命可守司空兼門下侍郎同
平章事㪚官勲封如故(長慶三/年三月)
　　　　李逢吉平章事制
朕聞天地洪罏鼓之者槖籥帝王大業成之者股肱堯
舜垂衣禹湯恭己𢎞道任德為予輔臣則八表清寧萬
邦咸理故伊尹之舉臯陶之升庶績其凝不仁自逺正
議大夫兵部尚書輕車都尉李逢吉大方比量中正持
心真玉無瑕堅金在礪峻節而髙山是仰惟誠而止水
可觀剛柔所持吐茹無易往以青宫齒學導我典墳儀
刑式孚蘭􁈙馨茂洎昇台席翊奉先朝訏謨審聞獻替
潜達外順招德中深至言温恭聿修終始一貫朕嗣守
丕業思得賢良將俟和羮期於舊老易之襄漢居以南
宫每詢嘉言啟沃惟允今授之相印委以樞衡代天之
工爾在専任於戲發號施令選賢與能申於百辟之上
行於四海之内朝無黨比人絶澆浮黒白粲然淄澠不
溷使巖廊重位揚我清風𢎞宣大猷以暢王度可守門
下侍郎同中書門下平章事㪚官勲如故
　
　
　
　
　
　
　唐大詔令集巻四十七
欽定四庫全書
　唐大詔令集巻四十八
　　　　　　　　　　　　宋　宋敏求　編
　　大臣
　　　宰相
　　　命相五
　　　　韓𢎞中書令制
　　　　牛僧孺平章事制
　　　　李程平章事制
　　　　竇易直平章事制
　　　　裴度平章事制
　　　　韋處厚平章事制
　　　　王播平章事制
　　　　路隨平章事制
　　　　李宗閔平章事制
　　　　牛僧孺平章事制
　　　　宋申錫平章事制
　　　　李德裕平章事制
　　　　王涯平章事制
　　　　李宗閔平章事制
　　　　賈餗平章事制
　　　　李固言平章事制
　　命相五
　　　韓𢎞中書令制
帝王之理天下也外有方岳所以宣教化内立宰輔所
以秉樞衡授任之重莫踰人臣之位斯極至於出分垣
翰入作股肱非聞望尊髙功庸顯赫則何以允膺僉屬
光贊謀猷前忠晉絳隰等州節度觀察處置使開府儀
同三司守司徒兼中書令河中尹上柱國許國公食邑
三千户韓𢎞德器寛𢎞識度邁逺才資英特學茂韜鈐
持蕭何畫一之心有(闕/)　立斷之利頃以開河右地藩
屏近郊爰輟台臣仗兹戎節以清靜㢘平之理牧我黎
元通明簡正之方撫我師旅奸盗自息欺詐不生晨勿
飲羊夜無驚犬五都富庶已飽仁恵之風三軍訓齊既
習嚴明之令寧資借㓂是用徴黄今選日来朝乗軒即
路宜先極拜光我元臣上宰重權三公崇秩俾復乃位惟其
敬之可守司徒兼中書令㪚官勲封如故(長慶二/年十月)
　　　牛僧孺平章事制
舟楫所以濟大川棟梁所以成大厦舟具而湍波不竦
材具而廊廟用崇朕若渉之心浩然増畏垂衣端拱期
在股肱是用擢彼英髦付以衡右朝議郎守尚書户部
侍郎上柱國賜紫金魚袋牛僧孺方直秉心誠敬由巳
玉堅持操松貞表姿文著經邦業推匡代中立不倚孤
標介然日者選自南宫演綸西掖昇諸憲府授以人曺
典謨訓誥之詞紀綱准繩之度施之必當僉曰汝能朕
將寄以台階委之鼎鉉貞我庶績登諸化源爾宜克念
前修聿懷明哲體乾坤易簡之法廣日月無私之照使
風化日厚澆浮自冺好惡不競彞倫永清於戲予視以
能乃昇於位我心慎擇惟賢自求昔公孫𢎞以射䇿馳
聲名光相府爾以掞天髙稱亦踐台司勉同素絲之風
克副臯陶之舉乃加命秩用表新恩可朝㪚大夫尚書
戸部侍郎同平章事勲封如故(長慶二/年三月)
　　　李程平章事制
門下理多務者必資經逺之能總衆材者實在選舊而
任爰疇咨輿議叅詢廟廷果獲誠臣迺予高位正議大
夫尚書吏部侍郎上柱國渭源縣開國男食邑三百户
賜紫金魚袋程文含鐘律器挺珪璋行巳蹈常與物無
吝早以詞翰宻侍帷幄開𢎞碩問發揮訓謨周旋臺閣
閲歴中外秀造稱其得俊衡鏡表於無私卑牧難踰深
藏不耀朕負荷重任祗守大業自顧寡昧動遵先規委
成台司不操匠斵自居無悔之地以馳至正之途而元
輔披陳勇於進𩔖嘗思任人與自任不若因賢以求賢
命之僉求以明名列上而程為舉首是必至公爾宜謹
繩墨以視諸侯平好惡以待多士秉彞倫以一流競覈
名實以鎮浮虛叶睦乃僚無替朕命爰因銓品之鑒載
佇烹餁之功可尚書吏部侍郎同中書門下平章事㪚
官勲賜如故(長慶四/年五月)
　　　竇易平章事制
門下昔周宣王漢宣帝思𢎞祖業克紹先搆用申甫邴
魏為相然後周道重熙漢德累洽朕以冲𦕈託於億兆
之上𬗟惟文祖𤣥宗之理若渉大水浩無津涯詢於巖
廊俾舉髦碩而果得才傑副予虛求必惟其人乃命以
位朝議郎守尚書户部侍郎兼御史大夫判度支上柱
國賜紫金魚袋竇易端厚靜慤直方簡㢘氣深而和識
敏而達每黜華而務實不為善而近名早以器能揚歴
中外司憲著紀綱之績㢘俗垂惻隠之仁輟於天官掌
我邦計底慎財貨均莭委輸賙給不窮贍濟皆足國有
大柄屬於全才况朕新臨寳圖萬務資始審儀而授其
代予言爾尚弼予一人用底於道且朕以丞相調兵食
以冢宰執歳成我國家參用古制以重其事也爾往欽
哉無忝成命可朝㪚大夫守尚書戸部侍郎同中書門
下平章事判度支(長慶四/年五月)
　　　裴度平章事制
朕周觀帝王之道春秋富則倚附舊老享歴久則簡擢
俊髦故我𤣥宗開元之始任宋璟姚元之之軰以調隂
陽東封以後乃用李元紘張九齡之儔以承法度洎予
恭守大位於今三年巖廟藩封建於左右前後皆皇祖
聖父之人罔有易置况勲望冠代器業絶倫副予揣掄
贊此休運凡百有位敬而聽之山南西道節度觀察處
置等使光祿大夫守司空同中書門下平章事興元尹
上柱國晉國公裴度以忘家抵患協於憲宗以匪躬不撓佐
於先帝十拜相詔四登帥壇接士猶布衣之心忠時急
戀闕之思價重於内外名殷於華夷藉是風猷俾叅大
柄且輔吾志亦用僉聞於戲君臣合符不可多得千載
一遇猶為比肩爾宜援古以自强垂後以居重文終之
畫一平陽之并容諸葛持衡之公相如引車之意率彼
四子是為成人服兹昌言往踐乃位可守司空同中書
門下平章事仍令有司擇日備禮册命(寳歴二/年二月)
　　　韋處厚平章事制
搆大厦者實先梁棟之材濟巨川者必資舟楫之用朕
越自藩邸膺明大統夙夜震兢若蹈泉谷况齊􁐙思乂
艱歩甫寜上奉山陵七月之期内佇訏謨庶政之始匡
我𦕈末寘之樞極將恢興運之功俾協具瞻之望博求
名實獲茲忠賢實帝賚予其誰與譲正議大夫尚書兵部
侍郎知制誥充翰林學士上柱國賜紫金魚袋韋處厚
體道為徒見義能往居易以行古至和而不流氷霜挺
松栢之姿貞白秉珪璋之德文揮風雅學該儒𤣥器洽
而保之以謙識明而用之以晦選自經藝侍於穆宗擢
司宻命實贊先帝一彼直操彰其逺猷臨危勵難奪之
誠推忠備𢎞益之道屬者變生宫掖謀俟經綸首叅底
定之功載竭忠貞之効雪憤横涕披肝貢詞約我以禹
湯罪己之勤博我以古今致治之要聽必感動悉其條
陳洪纎靡差夢卜斯協必能式是中外啟茲雍熙俾予
冲人克垂端拱是用擢昇鼎鉉式亮帝圖庶無愧於知
人且用光於斯道於戲前哲有言良臣惟聖處殷憂舉
衆之任荷濟理沃心之期任四方傾聽之勤在百度維
新之際無怠於誨無廢於身無曠於登庸無忽於詢度
慎爾初守固其持平協朝廷卿士之和心復貞觀開元
之令政用乂乃辟罔非其中崇易簡久大之規茂庶富
阜康之績勿替明戒時惟永圖汝徃欽哉無忝我命可
中書侍郎同中書門下平章事勲賜如故(寳歴二/年二月)
　　　王播平章事制
宰相之制所以撫鎮國家出納王命弼亮刑政燮理隂
陽為一人之股肱注四方之耳目僕射之職在於叅贊
萬務統率六官師長百寮總臨臺寺冠中朝之碩望為
多士之具曕其有久司利權累分閫寄位重邦教任隆
台階爰因入覲之榮冄賜登庸之命俾升鼎鉉用輟旌
旄淮南節度副大使知節度事管内營田觀察處置臨
海縣牧等使兼諸道鹽鐡轉運等使銀青光祿大夫檢
校司徒同中書門下平章事揚州大都督府長史上柱
國太原縣開國男食邑七百户王播知識精深機神敏
逹長才適於通變雅量得於寛明亟登將壇仍佩相印
休聲早振於全蜀成績近著於維揚山澤之貨無遺輸
轉之資相繼用佐經費克彰忠勞朕獲守宗祧君臨億
兆尚賴匡救底於輯寧於戲爾有嘉謨我求懿德將期
納誨以及交修冀霖雨之濡能普施於四海舟楫之利
無専美於一方寵以端揆之榮仍茲𣙜筦之重往踐乃
位汝其欽哉可尚書左僕射同中書門下平章事依前
充諸道鹽鐡轉運等使㪚官勲封如故(天中元/年六月)
　　　路隨平章事制
綏輯萬邦寔資乎元首弼成庶績允屬於股肱將以道
宣化源崇固理本立我皇極贊於時邕故任賢著於禹
謨納誨載於説命眷求懿德斯惟僉諧中㪚大夫守尚
書兵部侍郎知制誥充翰林學士上輕車都尉賜紫金
魚袋路隨性禀中庸氣含大雅身無擇行學不為人敏
識周通宏才恢博挺然仁者之勇蔚為君子之儒祗事
穆宗侍經内殿敷堯舜之大典暢周孔之遺風雅言玉
音奥義氷釋潤色王度發揮聖聰出入禁闈踐歴華胄
位彌髙而唯謹任愈重而滋恭逮及先朝復叅宻命雍
容侍從早已賦於甘泉左右便蕃未嘗言於温樹周旋
九載終始一心直道匪躬讜言盈耳毎訪謨猷之指用陳
匡益之誠出不忘於詭詞退必嚴于削藁器可經國忠能致
君跡其公正之方用升毗倚之任於戲干戈未息爾其
𢎞智用以靜冦攘役戍尚勤爾其宣柔服以懷戎狄均
國賦以阜安百姓振朝綱以綜覈羣才退無後言動必
慮善貞爾百度弼予一人寵以峻階委以極務往踐厥
位時乃之休可正議大夫守中書侍郎同中書門下平章
事勲賜如故(太和二年/十一月)
　　　李宗閔平章事制
王者祗順天道統理人極茂育品𩔖燮調隂陽必在旁
求股肱宣翼機務朕嗣守寳位於今四年屬滄景搆奸
河朔未靖兵甲屢興蒸黎匪寧納隍在予輟食興嘆今
苗頑既革華夏思安爰登台座弼我元化正議大夫尚
書吏部侍郎上柱國襄武縣開國侯食邑一千户賜紫
金魚袋李宗閔立德秉懿履道居業文行可以經邦國
忠正可以動神祗周知變通識達古今自望髙多士名
重四朝奉絲綸於掖垣平銓衡於省闥公直有裕清貞
自持固可以相導雍熙光膺夢卜匡弼台德用濟巨川
宜昇樞機之尊俾叶鈞衡之政於戲知臣匪易求賢惟艱
膺三台之崇贊萬機之重啓沃之義注於予懷爾其舉正
去邪以清百辟提綱舉法以肅羣司簡政勤心以安兆
姓惟誠忠恕以靖四方嚴制度以𢎞典常信賞罰以旌
淑慝有犯無隠進思弼違服兹寵光尚致予理敬戒休
命無替嘉猷可守本官同中書門下侍郎平章事㪚官
勲封如故(太和三/年八月)
　　　牛僧孺平章事制
昔漢宣帝用丙魏以盛中興之業我𤣥宗任姚宋以致
開元之理其術無他得賢而已朕猥居大寳首渉五年
宵旰靡遑憂勤至切將倚任於國柄宜登進於人傑俾
其復運樞極載清化源斷自朕懷允膺僉屬武昌軍節
度使鄂岳蘄安黄申等州觀察處置等使金紫光祿大
夫檢校吏部尚書同中書門下平章事持節鄂州諸軍
事鄂州刺史上柱國竒章郡國公牛僧孺氣含元精體
包大雅識用夷宻襟靈沉粹窮聖賢㫖奥之學鋪邦國
經緯之文蔚為名臣秀出羣萃長慶御歴登賢濟人廊
廟有光臣工得職代天協理時乃之休先朝與能出兼
征鎮毗俗丕變師旅大和宣力事君時乃之績朕飽聞
器業虛竚風儀㑹曺叅之促裝喜韓侯之来覲便殿延
對前席與言通古今理亂之全源知教化損益之物務
其應如響不知所然是宜卿長夏官平章大政康濟四
海毗予一人於戲君不能自為堯舜必待其臣以致之
臣不能自為伊臯必待其君而任之致則期於盡忠任
固在於從善然後上下交泰君臣相須爾其使百官得
其人萬事得其叙邪正之路必判清濁之流必分金堅
一心柅制羣𩔖無重否德予皆仰成可兵部尚書同中
書門下平章事㪚官勲封如故(太和四/年正月)
　　　宋申錫平章事制
出納大命宰司化元調四氣以統和天人貞百度以鎮
安夷夏必資髦傑用委鈞衡朕嗣守丕圖思𢎞至理萬
務之重屬於台臣仄席勤求冀匡不逮况素効久彰於
宻勿精材巳得於詢謨擢自内廷授以袞職爰立左右
斯為得人朝議即守尚書右丞上柱國賜紫金魚袋宋
申錫岳降全德天資正性處約居厚蹈中秉彞文每掇
其菁華學必採其𤣥賾風播休聞超乎羣倫自選於同
行叅我内署奉職㳟肅率心坦夷藴冲用以䆒國經鋪
訓詞以潤王度宻贊彌久𢎞益滋多朕累因暇日召於
别殿訪以大政觀其立誠而胷襟洞開肝鬲無隠識精
詞直實契虛求固可以提持化權叅决理本是用昇於
鼎鉉付以樞機由仙闈總轄之司當宰輔具瞻之地熙
此庶績弼予一人於戲元首以司牧萬方股肱以協贊
皇極上推公以馭下臣竭忠以戴君際㑹交感而臻大
化歴視前古何莫由斯予方悉是道以臨兆人爾宜悉
乃心以成一德敬戒厥位永孚於休可正議大夫行尚
書右丞同中書門下平章事勲賜如故(太和四/年七月)
　　　李德裕平章事制
弼亮鈞衡宣翼統紀明景化以凝庶績啟嘉謨以建大
中爰求國楨以輔台德銀青光祿大夫守兵部尚書上
柱國贊皇縣開國伯食邑七百户李德裕元精孕靈和
氣毓德堅直成性清明保躬貞規澹夷敏識冲逺學總
九流之奥文師六義之宗令聞丕昭僉諧允屬自提綱
栢署掌詰禁闈釐紀律詳平之司竭訏謨宻勿之節洎
㢘視浙右總鎮􁌇臺再委旌旄緝安卭蜀克有殊政咸
懷去思諒惟全才茂此聲績朕以疇庸之典彞訓所先
入遷司馬之崇彌積濟川之望是宜納誨朝夕擢居股
肱𢎞伊吕之勲以嗣章平之美業傳相印門襲戎旃
紹絲綸内職之榮繼鼎鼐中樞之重珪紱之盛恩輝罕
儔爾罄乃忠貞副我毗倚無忝朕命服兹寵光可守本
官同中書門下平章事㪚官勲封如故(太和七/年七月)
　　　王涯平章事制
居端揆之任再踐國鈞稽筦𣙜之功兼司邦計爰崇舊
德以輯親規簡自朕心用光僉屬金紫光祿大夫守尚
書右僕射充諸道鹽鐡轉運等使上柱國開國公食邑
二千户王涯元精降靈粹體秉哲恬智成性清貞保躬
文行可以經邦風操可以鎮俗以明用晦處貴滋㳟憲
宗以禁署竭忠擢登輔弼先帝以台階宿望寵授旄旃
隂陽燮調藩宗寧謐機務允理政經交修洎銓綜九流
式序百禮提釐紀律統明貨泉法必便人事先體國聲
績茂暢洽於羣謡朕以邉鄙防禦猶存兵戍資儲之備
供億尚繁頃者支費轉輸任分兩使量入制用誠患多
門俾足食以豐財在省員而簡務是用合此兩柄委於
元僚正資通變之初藉我股肱之重勉思率職無或憚
煩敬戒乃心欽承休命可守本官同中書門下平章事
充度支及諸道鹽鐡轉運使(太和七/年七月)
　　　李宗閔平章事制
職代天工望歸人傑必資求舊允副僉諧山南西道節
度管内觀察處置等使銀青光祿大夫檢校禮部尚書
同中書門下平章事兼興元尹上柱國襄武縣開國侯
食邑一千户李宗閔岩廊正人宗室全德才惟不器道
實生知悴茂體隂陽之和周旋成禮樂之用外𢎞疎朗
中實誠明白璧凝温朱絲秉直文窮三變學洞九源早
以忠規契予審象雅有全畧能宣大猷底寧戎蠻協贊
郊祀見可而進知難靡回啟心常罄其嘉謀造膝必聞
其法語行父事君志存於嫉惡臯陶承弼道逺於不仁
康濟而金鏡有倫燮調而玉燭無爽謇諤勵大臣之節
端莊清至化之源修明典章慎選方岳敷我利澤臻於
治平自出鎮漢中既周星律巴俗雖歌於来暮國人頗
篤於去思遂用徴還葢從公望及延召宣室益加前籌是
宜再陟中樞直修袞職咨爾良輔其聽朕言夫天地交
泰則時和君臣訢合則國治眷求一德出納萬機勉𢎞
如水之心式副濟川之用命官罔及於私昵詔爵必俟
於賢能俾庶績惟凝彞倫攸叙無忝注意敬之戒之可
守中書侍郎同中書門下平章事㪚官勲封如故(太和/八年)
(十/月)
　　　賈餗平章事制
寅亮皇猷丹青景化爰從選衆之舉乃得非常之才前
浙江西道都團練觀察處置等使朝議大夫檢校禮部
尚書使持節潤州諸軍事兼潤州刺史大夫上柱國姑
臧縣開國男食邑三百户賜紫金魚袋賈餗識達韻孤
學正行直貞和自立介特不羣能操至公每契中道聲
逸羣聽善諧朕心自尹京師尤彰望寔亟召便殿屢陳
嘉謨罄肝膈以納忠規推誠明而無外飾察言考事深
用得之近命列藩聞兹僉論固可以叅我大政陟於中樞
天起予懷賚此良弼爾其守法制平鈞衡匡王度以振國
經釐百工以凝庶績舉直錯枉當官而行於戲為君之
戒在知賢而不任為臣之患在保位而不言罔或依違虧
吾則哲可守中書侍郎同中書門下平章事㪚官勲封
如故(太和九/年四月)
　　　李固言平章事制
惟昔太宗聰明睿聖克致治平惟魏徴佐佑文祖叶建
皇極矧朕寡薄思紹丕業旁求魏徴之比寘諸巖廊庶
匡不逮用底於道御史大夫李固言生於山東瑞此王
國爰在下位早揚直聲介然無朋中立不懼文經邦俗
行表人倫和嶠負棟梁之材辛毗有骨鯁之操便蕃華
貫光啟令圖日者徴自近郊延於便殿言多方格道不
容回嘉謨有倫正色無撓朱絃暢疏越之韻美玉呈特
達之姿洎長憲臺彌彰休問固可以斟酌理本燮調化源
疇咨僉同夢卜斯叶命爾予弼倚為月肱登於黄樞叅
我大政爾當一乃心志罄其忠貞澄清流品旌别淑慝
俾邉域殊方咸率吾教侯伯卿士各稱厥官罔曰難理
惟其至公罔曰弗能惟其悉力欽哉是式無忝前良可
門下侍郎平章事(太和九/年七月)
　
　
　
　
　
　
　
　
　
　
　
　
　唐大詔令集巻四十八
欽定四庫全書
　唐大詔令集巻四十九
　　　　　　　　　　　　宋　宋敏求　編
　　大臣
　　　宰相
　　　命相六
　　　　舒元輿李訓平章事制
　　　　鄭覃平章事制
　　　　李石平章事制
　　　　李固言平章事制
　　　　陳夷行平章事制
　　　　楊嗣復平章事制
　　　　裴度中書令制
　　　　崔鄲平章事制
　　　　崔珙平章事制
　　　　杜悰平章事制
　　　　李回平章事制
　　　　崔鉉魏扶平章事制
　　　　崔龜從平章事制
　　　　魏謩平章事制
　　　　裴休平章事制
　　命相六
　　　舒元輿李訓平章事制
出納王命流品衆職覃理化於區夏謹法度於巖廊是
有文可經邦才惟濟代列於百辟之上俾輝三台之光今
我夢勞果獲惟肖爰舉並命以寵非常朝議郎守御史
中丞兼刑部侍郎上柱國賜紫金魚袋舒元輿杞梓長材
金玉正性道懷丙魏詞贍菁英居然不器之能雅蹈中庸
之美自擢領綱紀肅清朝廷碩望允歸於同朝讜言莫匪
乎體國守兵部郎中知制誥充翰林學士賜緋魚袋李
訓軒纓鼎族河嶽間賢徳茂臯夔文含雅誥窮易超象
繫之表吐論成邦國之經洎叅職内庭發揮王度盛業見
乎造膝明識藹於伏蒲並冲敏執中端粹不倚咸藴莫
磷之志克𢎞作礪之規珪璋有聲鸞鳯有采朕常法
言髙視所寳惟賢方清化源遂得時傑於戲君執象以
端扆臣推公以秉鈞夙夜一心小大同體則和天地序
隂陽臻乎治平吾所寢寤爾宜率匡國之道明理人之
方俾其致君無愧往哲咸陟樞柄佇𢎞大猷秋官禮闈
莫非寵任祗厥成命往惟欽哉往者朕䆒大易皆訓之
義也尚未終巻政事之暇宜三兩日一度入翰林元輿
可守尚書刑部侍郎同中書門下平章事訓可守尚書
禮部侍郎同中書門下平章事仍賜紫金魚袋(太和九/年九月)
　　　鄭覃平章事制　　　　　　　　歸融
朕嗣守丕圖務𢎞至理憂勤是切宵旰靡遑所以庻政
萬幾委諸丞相乃者失扵任使妖沴遽生方思正人叅
我大柄銀青光禄大夫守尚書右僕射上柱國榮陽郡
開國男食邑二千户鄭覃天資直氣岳降上才性惟端
莊道本孤峻文含風雅學洞儒𤣥通古今理亂之源逹
教化損益之要歴踐華貫周旋大僚休聞彰於搢紳政
事滿於臺閣載居講席宻勿内庭胷襟洞開肝鬲無隠
嘗奏讜論發言有先見之明每勵貞規勇退守獨立之節
洎擢膺揆務總領庶官堅操不回墜典皆舉盡瘁憂國
竭忠戴君必能毗予一人康濟四海邪正之路既判清
濁之流自分於戲秉茲鈞衡委乃髦碩爾其使萬事得
其序百官得其人用賢罔不精立法罔不慎弼亮刑政
燮和隂陽其聽朕言往踐厥位克紹先德巖廊有光可
守本官同中書門下平章事㪚官勲封如故(太和九年/十一月)
　　　李石平章事制
朕嗣立君位精求至道日慎一日於今十年所期輔佐
之臣為我致理中立匪懈知無不為今得其人果副僉
屬朝議郎尚書户部侍郎判度支上柱國賜紫金魚袋
李石操履堅貞志業𢎞茂性合道要識通化源累佐藩
方備聞勲績用司夕拜之任旋加尹正之榮爰委財征
備宣成効是宜擢膺輔弼俾勵政經爾當勤成務之規
率致君之道内貞百度外靖四方叅毗宏規課程庶績
盡匪躬之節竭宣力之能大振朝綱兼司國計致億兆
之庶富成方夏之乂安副予知臣勉茂休烈可朝議大
夫守本官同中書門下平章事仍依前判度支勲賜如故
(太和九年/十一月)
　　　李固言平章事制
自昔皇王之有天下也君非臣罔以濟其理臣遇君然
後顯其才以調隂陽以承法度雖堯舜不能自聖雖臯
夔不能自賢君臣相須今古同體余之夢卜實有慕焉
檢校兵部尚書兼興元尹御史大夫山南西道節度管
内觀察處置等使李固言禀河洛之上靈孕乾坤之間
氣孤退獨立公忠自持擅菁英之雄文洞㫖要之奥學
仁歸信厚動合典謨巖廊正人中外全德官寮夙望殷
乎華夷歴居大僚咸稱厥職乃者擢自輔相委之樞衡
不依違以徇人每精恪以憂國植躬而謇諤彌勵純和而
節操不渝洎仗鉞漢中頒我條詔端嚴以訓齊師律寛
恵以綏撫蒸黎遂用徴還俾副公議召至宣室前席與
言聽其誠詞皆臻理化是宜再叅大柄正位黄樞為朝
廷之股肱聳搢紳之耳目康濟四海毗予一人是非罔
及於愛憎任用必分其清濁有犯無隠進思弼違勿忝
我知更光爾道可守門下侍郎同中書門下平章事(開/成)
(元年/四月)
　　　　陳夷行平章事制
王者任賢能所以緝熙庶績舉正直期乎獻可弼違茍
非懋兹大任何以光乎四海翰林學士將仕郎守尚書
工部侍郎知制誥兼太子侍讀上騎都尉賜紫金魚袋
陳夷行元精降靈厚載儲祉聚蓄英粹作時休祥懷道
清貞執德謙茂行髙嵩華𢎞包容之雅量明洞水鏡韜
妍虽於黙識貞已滋潔遇物能寛雖墻岸孤峻襟抱夷曠孝友為
修巳之具文學誠潤色之餘衆推全才時號端士頃在
郎署雅有名稱是用擢居禁宻俾輔導元良論辨見賢
人之業教諭得名臣之體星琯屢改才術彌彰古稱旁
求於夢卜曷若選之於言行是用付以政柄登於台階任
茲鈞衡之重處以臯夔之秩人所注意予將仰成勉陳
啟沃之術以副具瞻之望可守本官同中書門下平章
事㪚官勲賜如故(開元二/年四月)
　　　楊嗣復李珏平章事制
運行帝載翊贊天工必俟輔臣以宣至化將益秉鈞之
重是資並命之求諸道鹽鐡轉運等使正議大夫守戸
部尚書上柱國𢎞農郡開國伯食邑七百户賜紫金魚
袋楊嗣復動必居正言惟在公峻若孤山清猶止水從
政禀詩書之教承家達禮樂之源朝議郎守户部侍郎
判户部事上柱國賜紫金魚袋李珏質本温明才惟俊
茂智能周物𢎞本容非守和有君子之儒可大見賢人
之業咸挺為國傑秀禀元精生必為時寳稱希代便蕃清
秩操履有常調黄鐘而協諧和朱絃而踈越或總戎重鎮
敷惠寧人卒乗有輯睦之功惸嫠著昭蘓之詠洎入司
邦賦爰掌版圖事未展長公望猶鬰是可以宰領樞務用弼
予違叙彞倫而建大中罄訏謨而調元氣乂寧華夏保
合神人宜申補袞之規致我垂衣之理於戲孔明匡鼎
峙之國尚聞魚水之詞夷吾輔霸業之君猶致鴻翼之
論矧予祗荷丕搆雖未克前修造次之間而不忘遵道
宵衣旰食一紀於兹災殄尚生於旱蝗黎元屢困於衣
食中夜静慮若渉大川將求津涯俟爾而濟爾謂是靡
以拂吾心而不行爾謂非靡以徇吾志而茍用開物成
務俾人於得時求賢審官寧我以多士則魚水鴻翼夫
何足言勉副簡求無忝我休命嗣復可守本官同中書
門下平章事依前充諸道鹽鐡使珏可守本官同中書
門下平章事依前判户部事嗣復勲賜如故珏㪚官勲
賜如故(開成三/年正月)
　　　裴度中書令制
緝熙政柄亮采皇猷𢎞道德以輔昌圖調隂陽而平經
緯我惟求舊人亦與能正位台階實資元老河東節度
觀察處置等使開府儀同三司守司徒兼中書令太原
尹北都留守上柱國晉國公食邑三千户實封三百户
裴度星辰禀秀山岳炳靈文蔚采章量苞江海負經邦
之逺畧懷許國之明誠研幾而識洞蓍龜運籌而道光
竹帛風雨一致儀型四朝萬邦所瞻百辟為憲洎揚兵
雁塞建斾龍山謹管籥而戎索烟清壯襟帶而軍牙氣
肅冦絶南牧聲雄北門懿茲殊庸朕所嘉歎是用專授
衡軸俾清化源統和神人茂育區夏夫宰相之任作予
股肱外可以懷柔四夷内可以親附百姓大可以贊亭
毒阜生成小可以激貪㢘正雅俗爾有休躅予不重言
至於玉立巖廊風行號令端若植表為時司南開予胸
襟端我視聽實賴人傑代茲天工爰罷麾幢再操舟楫
　展乞言之禮豈惟論道之尊佇竭訏謨無虛毗倚可
守司徒兼中書令㪚官勲封如故(開成三年/十二月)
　　　崔鄲平章事制
朕丕承寳圖思臻古理小大之政皆倚輔臣選衆攸難得
人而授中大夫守太常卿上柱國賜紫金魚袋崔鄲天資
正性岳降瓌材慎楊震之四知髙臯陶之九德抱負直
質秀發英華動必蹈中和言皆體要聚學每探於精賾馳
騁九流摛文若奏乎笙簧抑揚三代鴻量難挹懿聲自
髙乃者入典訓詞出司俊髦能用周宻靡混妍媸銓總
以明允為先㢘察以澄清為重踐其職任顯有休功秩
宗之選方登公台之論彌欝由是酌其望實付以鈞衡
恢予之規摹廣予之耳目於戲宰相之任弼諧是資予
欲使六氣均調惟爾贊予欲使萬方平乂惟爾成予欲
使臣工得職惟爾諧予欲使斜正不亂惟爾翼言罔慮
於咈耳進無忘於沃心貞觀開元之法度具存房魏姚
宋之規猷盡在咨爾丞相舉而行之可守本官同中書
門下平章事㪚官勲封如故(開成四/年七月)
　　　崔珙平章事制
一日萬幾熙帝載者輔相予違爾弼成台德者股肱天
將瑞時必有人傑况當出震之日實藉濟川之才諸道
鹽鐡轉運等使銀青光祿大夫守刑部尚書上柱國崔
珙應期而生希代之寳量涵海岳明並日月懷倜儻之
竒姿抱英邁之正氣挺質而珪璋比德彯纓而冠葢盈
門立言每見於經邦行巳諒先於及物早持旄節再踐
郊壇柔獷悍為忠義之心變封疆為禮樂之俗信入人
腹令行軍牙及尹正神州儀刑郡國剛能嫉惡明可照
奸三輔𢎞取則之風四方禀承流之化泉司筦𣙜益茂
器能精若鑑金利逾淬刃歳以饒羡國用富强懿乃成
功允諧選衆是宜亮采皇極陟降台階調隂陽於至和
濟生靈於將泰四維咸舉百度以貞俾時式庸佐朕為
理夫周以冢宰制國用漢以丞相調兵食猶怙牢盆之
務往居鈞軸之尊后德惟臣良臣惟聖汝其納誨予亦
踐言勉符魚水之資永贊文明之化服茲休命敬之敬
之可守本官同中書門下平章事依前充諸道鹽鐡轉
運等使(開成五/年五月)
　　　杜悰平章事制
朕顧惟眇身纘承大構思有以允釐百事表率萬邦進
髦傑於台階庶緝熙於帝載布誠聽問側席眷求爰於
岳牧之中載恊蓍龜之兆乃舉成命以副具瞻淮南節
度副大使知節度事充諸道鹽鐡轉運等使光祿大夫
檢校尚書右僕射杜悰器宇恢𢎞襟度夷曠學通九經
之要道符百代之源寒松不凋貞玉無玷忠信勵事君
之節勤慎得成務之才任歴殷繁志惟匡益洎臨淮海
兼掌貨泉開張多濟物之功饒羡指助軍之獻既而積
粟應輓儲幣待供師徒無歉食之虞餽給有贏財之備
克就戎事在我元臣是以付以國鈞俾司邦計仍征筦
𣙜之重務藉輸經濟之良能師長百寮亦從舊貫往踐
大位爾其欽哉於戲惟理亂在庶官矧乎輔翼之臣寅
亮代天之化必在叅修政本振起皇綱興禮樂以厚人
倫竭謀猷以清氛祲期於啟沃以弼予違無金玉爾音
將孤於虚佇也可檢校尚書右僕射同中書門下平章
事充度支兼諸道鹽鐡轉運等使(㑹昌四年閏/七月甲辰)
　　　李回平章事制
我唐之盛實曰貞觀開元則有若房杜姚宋彌綸大業
雖二祖之克聖亦良弼之是賴朕自膺寳祚於茲六年
未嘗一日不念貞觀開元之至理其命相也敢容易哉
是用藎臣冀臻於道户部侍郎判户部事李回風雲𤣥
感山岳降神蔚為人寳好道天爵心無適莫惟直是從
事不留滯應機輙發靈府可以調元氣宏材可以濟巨
川有君子欲訥之言有賢人可大之業掌綸西掖克潤
王猷簡任南臺是稱邦直每揚清以激濁嘗持正以照
邪凡有敷揚皆稱朕意况副予愛子功機和戎掌彼版
圖時維舉職歴試皆可實獲我心是宜叅務中樞啟揚
庶績式光帝載且寵正人敬往欽哉無替休命可中書
侍郎同中書門下平章事充集賢殿大學士依前判户
部事(㑹昌五年/五月乙丑)
　　　崔鉉魏扶平章事制
潤色王業允俟於良臣丹青帝圖必資於宰輔朕嗣膺
大寳思闡鴻猷永惟化源實屬髦傑所期調六氣以遂
物總萬機而富人夢帝賚予爰立作相正議大夫守御
史大夫崔鉉山河秀氣經緯長才金聲含正始之和玉
立在風塵之表正議大夫行尚書兵部侍郎判户部事
魏扶天與全德性惟中庸有致逺之宏謀負佐王之盛
業並操身特立抱氣挺生髙標旁映於羣倫明議動符
於大雅早登華顯備閲休嘉穆然清明鬱有素望居易
求已秉仁立誠每懷憂國之心益竭徇公之志或早以
精慮升於鼎司深陳造膝之言宻勵匪躬之節或嘗以
敏用服於大寮智可洞於機權才復推於練達爰委綱
憲仗名節而立朝亦總地官嘗㑹計而經國紀綱式叙
征賦益饒陟其休庸付以大柄朕欲宣明號令𢎞濟生
靈致寰海之乂安復河隍之土宇爾宜從容奏議朝夕
揣摩副華夏之具瞻展舟航之大用敬服明訓式揚茂
勲鉉可中書侍郎同中書門下平章事扶可守本官同
中書門下平章事(太和三/年四月)
　　　崔龜從平章事制
丹青神化寅亮天工將寄陶鈞必歸才望故漢中大業
魏邴克贊其謨謀開元盛時姚宋同匡其治理嘗覽前
載𬗟懷斯人寤寐以求夢卜終協適當舉衆不讓知賢
户部尚書判度支崔龜從道峻嵩華志凌霄漢氣包元
精識邁前哲巖廊符瑞禮樂英華𢎞通多鑑物之明堅
正抱佐時之術而學窮源委詞涌濤波吐論素勵於公
忠理躬不踰於信厚烈焰方熾珪璋更寒飛霜巳嚴竹
栢猶翠自出入劇職廻翔清途經歴五年恭勤一貫粉
署潔賜衣之操掖垣髙白鳯之文澄清宣威節制持重
暨位延舊德再掌地圖任切良材柄耑國用閭閻不困
帑藏有餘邦賦程均節之能軍食表供須之効我有好
爵本邀茂勲况乎國楨宜在人傑是用命汝同心弼予
升於鼎司執此政柄吉甫德全於文武彦回望著於台
衡既諧具瞻實允元輔當酌古訓以恢今猷帖人部喉
舌之雄免計曺經費之務期爾鎮撫式彰顯榮於戲惟
木從䋲載懷藥石之戒惟風偃草冀流霖雨之功與其
順美以昭忠不若盡規而輔德與其嚴刑而就理不若
齊禮以安人佇聞嘉言共底交泰無令伊傅獨美典墳
可户部尚書同中書門下平章事(大中四/年六月)
　　　魏謩平章事制
天不能獨運任寒暑而成歳功君所以稱尊仗股肱而
熙帝載髙拱巖廊之上卒成天地之宜故風后登庸軒
圖以穆文終佐理漢業遂昌何莫由斯夫豈相逺爰感
風雲之㑹果符夢卜之求屬在休期俾升良弼户部侍
郎判户部事魏謩膺賢運之間氣蓄王佐之洪材山岳
孤髙珪璋特達道德忠信資以修身文章政事乃其餘
力自騰芳詞苑振跡諫垣文宗知臣深加寵遇檢校甚
峻守道不回未至達官蔚為國器星霜屢變流落幾途
秀木摧風燎原見玉汲黯心存乎廊廟望之志在於本
朝朕獲奉寳圖勵精治本盡伸人隠思變時雍佇聞宣
室之言是有夕扉之拜偉其風望委以憲綱正色立朝
不仁自逺貳於卿秩掌我地征吏不敢欺身無伐善彌
見精强之用頗聞流衍之能朕嘗咨以謨猷觀其識畧
動中理㑹慮必輸忠切劘每賴於沃心慷慨不忘於造
膝是宜樹為明表載之休聲俾増輝於三台允僉諧於
四岳於戲調鹽梅之元鼎濟舟楫之巨川上維四方之
安危下繫羣生之舒慘居是任者不其重歟夫激濁揚
清衆自聳善存誠去偽人斯歸厚爾其開張教化之具
導迎隂陽之和使萬物各遂其宜百官得任其體昔爾
先祖為唐輔臣人鏡之名阿衡比德爾尚纂承義訓克
嗣清風勉思貽厥之謀以闡將明之業勿畏嫌而避事
無執謙以自疑永孚於休用觀乃績可守本官同中書
門下平章事(大中五/年十月)
　　　裴休平章事制
我國家之稱至理其惟貞觀開元乎雖盛德成於祖宗
而致君存乎輔弼委是丕構付於冲人實資獻臣共荷
洪業俾登玉鉉用振金聲正議大夫守禮部尚書充諸
道鹽鐡轉運等使裴休明堂梁棟清廟瑚璉道崇五美
學綜九流持去邪與善之心藴尊主濟時之術早升甲
乙首冠賢良諫垣馳讜正之名史氏動直言之筆羽儀
著定律吕縉紳仙闈道播於彌綸右掖詞推於潤色三
臨藩郡皆垂良吏之能四貳卿曺益見大臣之體洎乎
司貨泉之重筦山澤之財用適變通法均寛猛大計如
富强之業常規多饒羡之功人無告勞刃有餘地是可
以載光袞職爰陟台階式贊雍熙宜膺夢卜爾其允釐
庶績盛起訏謨渉大川而示吾津涯馭六馬而遺吾銜
䇿俾臻皇極克嗣前修於戲人代天工予違汝弼悉乃
心力作吾股肱無使阿衡専美於殷家山甫獨稱於周
室勉𢎞懿德勿忝虛懷可守本官同中書門下平章事
依前充諸道鹽鐡轉運等使(大中六/年八月)
　
　
　
　唐大詔令集巻四十九
欽定四庫全書
　唐大詔令集巻五十
　　　　　　　　　　　　宋　宋敏求　編
　　大臣
　　　宰相
　　　命相七
　　　　鄭朗平章事制
　　　　崔慎由平章事制
　　　　蕭鄴平章事制
　　　　劉琢平章事制
　　　　夏侯孜平章事制
　　　　杜審權平章事制
　　　　夏侯孜平章事制
　　　　楊収平章事制
　　　　于琮平章事制
　　　　王鐸蕭遘平章事制
　　　　鄭畋平章事制
　　　　韋昭度平章事制
　　　　陸扆平章事制
　　　　朱朴平章事制
　　　　崔𦙍崔逺平章事制
　　　　王摶平章事制
　　　　張文蔚平章事制
　　　　楊渉平章事制
　　命相七
　　　鄭朗平章事制
雲因龍興龍非雲無以施膏澤臣由君用君非臣無以
播皇猷信乎際㑹相須以康天下永言良弼常切寤思
詳求國楨乃獲時傑通議大夫上柱國賜紫金魚袋鄭
朗間代應期禀靈作瑞王室髦彦士林菁英温華凝珪
玉之姿磊落負棟梁之任諫垣蘭省常推讜正之風㢘
俗登壇克𢡟撫循之績洎領劇務益見藎忠杜邪徑而
啟公途懲奸吏而絶私託饋軍無闕贍國有經委以憲
綱尤彰直道是宜毗贊大業翊宣景化朕以區區齊晉
取霸諸侯率由三賢協心五臣同德况今四海為宅百
辟盈廷未能㓂靖塞陲人歸夀域豈無長䇿俾及昇平
惕然疚懷莫知攸措肆予命汝往踐台堦勉𢎞濟代之
功罔致曠官之誚善調兵食以備我邉虞慎舉典章以
貞我庶品敬戒於位惟其有終可工部尚書同中書門
下平章事(大中十年/正月丁巳)
　　　崔慎由平章事制
朕恭守睿圖勵精理道祗勤萬務靡不經心𬗟思垂拱
以化成莫若得賢而共濟載勞夢卜果獲貞良大中大
夫守尚書户部侍郎判户部事上柱國賜紫金魚袋崔
慎由山岳降靈和粹毓德儀標鸞鳯識洞蓍龜文為華
國行冠人表朱絃含清越之奏白玉凝縝宻之姿播英
聲於士林彰美望於公器洎擢叅内署潤色王猷忠讜
盡規誠明納誨既而㢘問南服宣暢皇風盪㓂消災人
安政集康一方之疲俗復二職於中臺議論必本於古
今趣尚自歸其雅正淛河之右仍歳艱荒一自鎮臨載
聞恵化俾司征賦益覩公忠固可以升於台階秉我大
柄爰授相印用叅樞務於戲天地之道成歳功者隂陽
帝王之基保鴻業者輔相念茲匡贊之大宜竭啟沃之
道必使貞百度以振國經凝庶績以𢎞理本茂育區夏
統和神人允資魚水之諧克致休明之運永綏厥位無
忝諸臣可守工部侍即同中書門下平章事(大中十年/十二月)
　　　蕭鄴平章事制
輔相之任也調隂陽而撫夷夏貞百度而康兆人代天
工為持國之柄殷夢周卜竭誠待賢伊何人哉予獨不
可寘於精懇果得髦傑朝㪚大夫守尚書兵部侍郎判
度支上柱國彭城縣開國男食邑三百户賜紫金魚袋
蕭鄴天實佑朕生此令人星辰降祥珪玉含瑞藴通明
經逺之識抱宰制利用之才載居禁垣重參宥宻資委既至
忠讜愈聞爰付地征仍司邦計善為均節益茂事功道
惟剛明人無侵撓風望彌峻遐邇具瞻思致昌期必資
俊德是以簡自朕心叶於僉諧擢登中樞持平庶政爾
其體太和而順元氣推至心以序彞倫短長之才罔有
所廢細大之務一以居心扶皇極而作國楨庇蒼生而
遂物性雖堯舜比聖朕豈敢言而夔龍致君爾無多讓
周以冢宰致國用漢任丞相調兵食斯舊典也爾其𢡟
建嘉庸對此崇寵可守本官同中書門下平章事仍判
度支(大中十一/年七月)
　　　劉琢平章事制
闡大化以建皇極敷至德以乂黔首百度惟允八荒用
寧倚於輔臣付以邦柄求之夢獵協於蓍龜克諧明謨
允屬僉議稽能必思於廟畧疇德佇煥其國經朝議大
夫守尚書户部侍郎判度支上柱國賜紫金魚袋劉琢
岳彩舒輝鸞姿降靈馭煙霄而六轡齊昇布雲和而九
成合奏行居人表文著國華潤色詞林早叅宥宻彩筆
既符於夢卜温樹不漏於私言再秉絲綸貳於刑讞振
藻益茂聽詞無寃洎尹正洛師擁旄梁苑咸能變風俗
而求人瘼和號令以肅軍威重委北門輯茲王業既聞
報政果叶予懷是用付以煩難慎司邦計彌月探執繫
時功成已洽咎夔之風宜膺台階之命爾其平章百姓
揚敷五教使羣職必舉四夷率賔杜回邪之迹開讜正
之門大道必寘其沃心忠信無懼於逆耳於戲小大之
政既巳咨之成務且輟於司存均節尚煩於廟筭佩我
明訓服茲休嘉可中書門下平章事依前判度支(大中/十二)
(年正/月)
　　　夏侯孜平章事制
自古有天下得列聖帝哲王之科者必由良臣以就景
化故君非輔弼無以啟昌期時未清平不得稱賢相契
合交感相須而成茍非其人豈副斯舉朝請大夫尚書
兵部侍郎充諸道鹽鐡轉運使上柱國賜紫金魚袋夏
侯孜禮樂重德簪裾上流才兼神器智可周物藴範時
之行義富經國之文章誠探奥㣲器抱冲粹早彰清烈
克著令名用當七月匡諫無隠冄歴三獨禮䋲不回㢘
風俗而政清提紀綱而望振旋領版籍亦司牢盆推公
秉持息力完緝法得其倫要吏憚其威稜國財可豊官
事具舉是用陟此邦傑付之廟謨既諧朕心且洽僉論
於戲宰輔之臣羣倫共瞻政乖其宜則四海罹弊事叶
其序則萬人以蘓副吾㧞擢之恩勵爾爕諧之道朝廷
聳望爾其戒之可中書門下平章事轉運使(大中十二/年四月)
　　　杜審權平章事制
天設四序運寒暑而成歳功國有三台仰弼諧以助君
道安危是繫選任攸難况朕渉道未明纂圖方始詳求
英彦思付洪鈞至誠感通果獲良輔翰林學士承㫖通
議大夫守尚書兵部侍郎知制誥上柱國賜紫金魚袋
杜審權喬岳望崇澄波量度禀五行之秀氣挺百仞之
貞材虹玉潛輝龍泉藴利文窮騷雅學洞𤣥儒毛价有
古人之風邴吉得大臣之體自便蕃華貫揚歴清途南宫
擅視草之工西掖茂掌綸之業洎司文柄俾以掄才全
任至公號為得士甘棠㢘問衆著謳謡秋卿恤刑事無
枉撓先皇帝因藉其令譽擢處禁林振藻屬詞發揮神
化道一貫於終始器兼適於圓方逮余建統屢承宻㫖
每多𢎞益彌見慎修既彰巳試之能宜𢡟殊常之寵是
用委茲大政列在中樞為朝廷之表儀實人臣之極地
爾尚竭乃心力作吾股肱借箸必罄其嘉謨推局罔遺
於善筞用無黨之道行惟一之心使爵位功名並光竹
帛垂於不朽副茲寵榮徃欽哉可守本官同中書門下平
章事(大中十二/年十二月)
　　　夏侯孜平章事制
篙楫克修航艦以之濟海羽翮可厲鵾鴻於是摩天朕
恭已寰瀛勞誠夢獵將以篙楫賢輔羽翮寳臣踵三代
至理之英濟羣生普洽之欲載仗舊德期獲我心劍南
西川節度副大使知節度事管内觀察處置統押近界
諸蠻及西川八國雲南安撫等使光祿大夫檢校尚書
右僕射同中書門下平章事兼成都尹上柱國譙郡開
國公食邑二千户夏侯孜大昴分精維嵩挺秀擅四海
之賢俊作中朝之表儀禮樂詩書資其懿範温恭孝愛
輔以多才服道而致身含章而底力經國之用貫百川
而不改其清應物之明體萬象而莫窮其照周踐華列
多識舊章郎署諫垣休聲夙振東陽故絳惠愛洽聞洎
甘棠政成天府徴命兼領臺轄之任再居邦憲之尊正
色無私當官必舉總征賦以贍國幹山澤而富人美利
無遺嘉猷益覩積是朝德昇於台司内竭謨明外𢎞體
理馳咎夔之極摰陋周漢之遐蹤克彰為輔之聲允協
有開之契屬者以西南重鎮邉徼多虞爰賴専征以隆
外閫福星時雨既惠巴庸景化元和須歸鼎鉉是用召
於馹騎待以天工重開集鳯之池再仰問牛之化弼諧
萬務師長庶寮亟付機衡俾康區夏於戲刀非礪不割
魚非水不行為君誠難得時甚易决疑定計吾以爾為
神龜肥國救人吾以爾為上藥盡布四體𢡟堅一心勉
哉勿疑對揚休命可尚書左僕射同中書門下平章事
(咸通三/年七月)
　　　楊收平章事制
古先聖哲之御天下也莫不勞於擇賢逸於恭己是以
巖求匪易殷代稱宗畋獲甚難周王膺命肆朕在位天授
正人於言語侍從之間得亮采惠疇之美固亦髙邁前
烈垂休當朝敬遵用汝之言爰舉弼予之典雅符不讓
斷自無私翰林承㫖朝議大夫尚書兵部侍郎知制誥
上柱國賜紫金魚袋楊收器茂渾金寳欽大玉瑩清氷
於溽暑挺緑桂於嚴霜行過曽顔道兼夷惠文冠一時
而若非游藝學窮千古而似不能言自鴻飛名塲鷺振
班列憲署毎聞其守法曲臺咸著於推公所蒞有聲歴
試皆可用彰簡要巳洽譽於含香業擅精㣲遂騰輝於
視草戒慎攸至初終不渝常懷造膝之忠備見沃心之㫖
謝安體識王儉才能動為僉論所諧居溢具瞻之望由
是擢於禁苑升以台階俾申匡輔之勤用畀燮和之重
爾其慕伊周之治𢎞臯益之謨九流既分百辟斯正嘉
猷可舒於前席妙畧尚在於止戈式序三才允歸一德
𢡟乃致主副予知臣無使載筆之休獨稱於姚宋也可
守本官同中書門下平章事(咸通三/年三月)
　　　于琮平章事制
在天垂象常星既列於三台惟國建官庶政攸賴於四
輔朕每思至理益慕無為茍非正人莫付大柄爰得非
熊之兆乃遵審像之求契予知臣命爾作相銀青光祿
大夫尚書兵部侍郎充諸道鹽鐡轉運使駙馬都尉上
柱國于琮識洞蓍蔡文窮典謨居然國華蔚為人瑞自
䇿名筮仕淑問益髙伏蒲彰正直之名起草著經綸之
績由是道光獨立業擅自强勇退無儔謙光有裕朕早
聞博雅堪備論思擢於南宫置之内署果能恪慎副相
端貞益實多繄賴洎出貳司冦亟居版圖見君子之
盡心表才之果醝府任重爰専之積弊潛聞其日除嘉
庸顯彰於歳計咨爾全美為予誠臣歴試如斯僉諧所
至是宜升於輔相付以燮和惟賢式契於周官𢡟德雅
叶於殷誥且有成計爾其聽焉夫舉直則百度可貞推
公則彞倫攸叙進善孤寒不棄用才滯屈自伸克勉斯
言是為良弼敬承休命往其欽哉可守尚書兵部侍郎
中書門下平章事駙馬都尉(咸通八/年七月)
　　　王鐸蕭遘平章事制
門下五帝垂衣本資乎輔弼三王御宇必藉其謀猷誠
聖哲之規章實邦家之軌範然則得其人則天下致理
輕其任則海内多虞興廢之端古今斯在開府儀同三
司行太子少師上柱國晉國公食邑三千户王鐸台階
降瑞昇位呈祥峻極承天清暉助日保道德而立性因
文章而飾身良玉重貞精金百煉道惟經濟自西號以
安人術本匡時辭東山而為國洎歴揚中外出入班行
栖息鸞臺優游鳯沼榮膺三事冠絶羣寮致君之業彌
深及物之功益著朝㪚大夫守尚書兵部侍郎判度支
上柱國賜紫金魚袋蕭遘紫庭鍾律𤣥圃琳瑯韻協金
莖光昭袞蔽自精通藝行履歴清崇逸翰摩雲髙踪絶
地近者臺稱綢職嵗計成功霜威已戢其奸邪日用無
虧於饋輓昨以東隅㓂盗嘯聚為羣俶擾闗防奔衝畿
甸朕廵遊梁冀將復京都欲救生靈必資賢相乃朝廷
碩德社稷誠臣載君之力無窮許國之心益勵是使重
敷五教爰總萬機勿弃前修無忘厚奬乃孤標特立潔
白不渝利可剸犀清能鑒髦輔成乾道兼領冬曹各副
憂勤可安宵旰鐸可門下侍郎兼司徒同中書門下平
章事㪚官勲賜如故仍令所司擇日備禮册命遘可銀
青光祿大夫守工部侍郎門下平章事仍落下判度支
事主者施行(中和元/年正月)
　　　鄭畋平章事制
門下任賢勿貳有國之令圖惟帝念功昔人之善訓朕
遐觀往代每慎厥終其有道濟邦家任巳崇於屏翰忠
存宗社義可貫於神明宜徴帷幄之謀重委廟堂之筭
冀清大難以啟中興開府儀同三司守太子少傅分司
東都上柱國滎陽縣開國侯食邑二千户鄭畋八柱比
崇三階垂輝繁露演先儒之學髙風追大雅之文外標
威鳯之儀内貯函牛之量煥如綸之㫖共許才髙被貝
錦之詞彌彰道直體茲全德歴試崇資燮贊中樞極致
君之事業鎮臨輔甸標坐樹之威名洎虜犯封畿塵飛
象魏避狄之謀既决㣲管之賴誠深而能竭預慮之機
用安君父舉從權之計以悞奸兇當代之勲格天比盛
此際咸思義舉盡藴忠謀且聞盟主臧洪登壇有誓將軍
祖逖擊楫忘身致蕃漢之齊驅由懷柔之有術今則不
從人望内斷予衷罷列岳而登三公自金壇而昇玉鉉
魚水之懽盡在君臣之契可知於戲寰宇未清予則仗
綏懷之毗園陵失守予則佇収尅之功次則揚恵化以
拯窮人𢎞無私而叙羣品山河有誓金石豈渝更候殊
庸以膺極寵可守司空兼門下侍郎同中書門下平章
事充太清宫使𢎞文館大學士餘如故仍命所司擇日
備禮册命主者施行(中和二/年二月)
　　　韋昭度平章事制
門下朕聞先王之命相者調爕隂陽則四時順其序均
和品𩔖則萬物適其宜然後扶危持顛易亂成理俾生
植咸遂邦家充寧故周卜帝師得諸渭水殷夢賢佐求
之傅巖我擇股肱爰獲侍從翰林學士承㫖銀青光祿
大夫行尚書兵部侍郎知制誥上柱國韋昭度誠貫金
石行通神明氣含元精識同蓍蔡窮文武施張之道作
棟梁舟楫之資為時間生作我良輔洎昇名俊造歴官
清華鴻翥九霄驥逸千里旋參宥宻備著聲猷使我語言
進三代之風使我典則符百王之法當風雨之如晦勵
節敬恭念艱難之在途夙勤晨夜臨難得近臣之體効
忠彰明哲之心是用總以萬機納於百揆作邦之楨秉
國之鈞若魚水之相歡諒雲龍之合應君臣之道今古
攸同於戲竊逆㴞天兵戈㪚地宫朝未復宗社靡寧爾
宜動察安危居圖匡濟設六竒之秘䇿發三畧之沉機
定元兇於一戎振頺綱於四裔紹貞觀太平之業啟開
元中興之期光贊一人永阜羣庶勉集盛烈克勤公家往
欽哉敬服休命可守本官同中書門下平章事勲賜如
故主者施行(中和元/年七月)
　　　陸扆平章事制
門下昔在太宗時則有房杜持國鈞在𤣥宗時則有姚
宋司政柄降於列聖代濟君臣是知股肱元首之間未
有不相資以成者也况我薦逢難運方計叛臣宜搜間
代之英冀適濟時之用其有懷材已試亮節孔彰俾膺
霖雨之求斯正彞倫之叙式舉茂典吾無所試翰林學
士承㫖銀青光祿大夫守尚書左丞知制誥上柱國嘉
興縣開國男食邑三百戸陸扆簡節正音温光瑞玉咸
濩抱降神之韻珪璋挺華國之容包倚相之典墳紹平
原之詞藻爰自髙材赴召丹地代言絲綸必本於典謨
獻納巳觀其事業仍歳扈和鑾之狩六年専詔誥之勤
讜正自持門望彌峻况爾伯祖贄昔以才行嘗居禁林
當德宗避敵之秋實廼祖納言之日積其偉節昇於鼎
司書命諌章流在人口是用選自宻勿陟之台衡昭於
前光期以後効執我大柄貳茲地官既表殊恩且有丕
訓於戲奸兇尚熾干戈未平生靈流離宗社榛莾爾其
舉墜典正頺綱進賢良逺奸慝勿依違而避事無拱黙
以樹恩庶乎艱難有望康濟往踐乃位敬而戒之可尚
書兵部侍郎同中書門下平章事(乾寜三/年七月)
　　　朱朴平章事制　　　　　　　　　韓儀
門下夢傅巖而得真相則殷道中興獵渭濵而載獻臣
則周朝致理是知顯諸仁而藏諸用君子但守其沉機
懷其寳而迷其邦大器曷虚其顯位朕自逢多難渇佇英
賢暗禱鬼神明祈日月果得其哲輔契予勤求朝㪚大
夫守國子毛詩博士上柱國賜紫金魚袋朱朴學業優
深識用精敏久回翔而不振彌貞吉以自多朕知其才
遂召與語理亂立分於言下聞所未聞兵農皆在於彀
中得所未得不覺前席為之改容須委化權用襄昌運
是乃振於庠序陟彼鈞衡自我㧞竒寧拘品秩於戲時
風甚薄國歩方難兵戈未息於近郊經制日隳於故事
宫闕焚蕩邑里凋虛外則未殄元兇内則未凝庶績整
我綱紀成我雍熙百度羣倫俟爾康濟勉思敬戒以服
寵章可朝㪚大夫中書門下平章事上柱國賜紫金魚
袋(乾寜二/年八月)
　　　崔𦙍崔逺平章事制
門下擇股肱良臣為社稷大計斯實安危之本必資經
濟之才應星象以調三台平隂陽而調六氣成彼非熊
之兆叶茲審象之求既偶通賢爰申並命扶危匡國致
理功臣新授武定軍節度湖南管内觀察處置等使金
紫光祿大夫檢校禮部尚書同中書門下平章事持節
都督潭州諸軍事兼潭州刺史上柱國清河郡開國侯
食邑一千户崔𦙍公台貴冑禮樂名門秉直道以匡時
挺貞觀以華國玉山孤峭逈出千峯氷鏡澄明能涵萬
象翰林學士承㫖銀青光祿大夫行尚書兵部侍郎知
制誥上柱國博陵縣開國男食邑三百戸崔逺珪璋藴
德鸞鶴呈姿持偉望以標竒藴神鋒而匿耀朱弦逸韻
既可禮天寳劍雄鋩宜乎折滯或繼應倚注屢執鈞衡
或亟處深嚴嘗司詔誥燮理茂績敏嘿嘉名昭布朝倫
洋溢休稱而體國勵志問牛之美早𫝊戴君盡誠吐鳯之
名夙著宜陟重任詳觀厥能升諸喉舌之司寵以鑪錘
之用專秘殿之圖籍度㑹府之財征俾操化鈞仍綰邦
職當此艱難之運爰繄輔弼之功噫未復神州尚茲多
壘仍歳有征廵之役兆人懷蘇息之期予心浩然罔知
克濟咨爾良弼共成懿圖勉膺三事之榮恪奉一時之
寵𦙍可守中書侍郎兼户部尚書同中書門下平章事
集賢殿大學士判度支逺可守本官同中書門下平章
事判户部㪚官勲封並如故(乾寜三/年九月)
　　　王摶平章事制　　　　　　　　　韓儀
門下朕聞軒轅得力牧而為五帝首夏禹任臯陶而為
三王祖雖不言而化自契於𤣥功而端拱仰成實咨於
哲輔况有嘗持大柄久竭訏謨振寅亮於巖廊立惠廸
之軌躅俾仍舊貫再委平衡斷自朕懷用符僉屬扶危
匡國致理功臣新授武勝軍節度浙江東道管内觀察
處置宣撫等使金紫光祿大夫檢校尚書右僕射同中
書門下平章事使持節越州諸軍事越州刺史上柱國
開國公食邑三千户王摶道潔秋霜文含春彩動不渝
矩立必正方行中孚絶𩔖之貞保大有匪躬之節訥於
言而敏於行深耻名浮竭其力而致其身惟將道勝頃
歳朕察其才智可委鈞衡㧞自貳卿升之四輔果能推
誠匡國罄慮憂時敷沃心之嘉猷進苦口之良藥洎汧
岐叛渙京師戒嚴罔懼觸鱗屢陳逆耳且摶以明君待
我故每敢極言我以忠臣任摶亦當加奬納深知盡瘁
永用寘懷自鑾輅省方艱危扈蹕澄心無撓臨事應機
為時而生信非虚語昨以初清鏡水新蕩稽山慎擇周
材以康疲俗是用掇於台鼎俾踐師壇念卿前後奏陳
有犯無隠吾雖不敏深諒至忠静復斯言皆合朕意讜
正之言乆而彌芳雖浙右之瘡痍誠思惠養顧岐陽之
妖逆尤藉機籌宜歸班瑞之符却秉代天之筆爾宜内
凝庶績外殄元兇勉精醫國之謀報我知臣之德天官
重位光祿崇階兼以命之用旌寵數服茲休命可不慎
歟可光祿大夫吏部尚書同中書門下平章事功臣勲
封並如故(乾寧三/年十月)
　　　張文蔚平章事制
門下古者明王居億兆之上慮弗用乂兢兢業業卜選
夢徴思得全才俾謀共理付之台鉉仰以和平既諧作
礪之求允繼非熊之兆銀青光禄大夫行尚書禮部侍
郎上柱國張文蔚宇量冲穆襟靈坦平而又凌轢清
華騫翔顯重久居内署備著芳猷論事而髙議昇平扈從
而志堅尊奬視草著博通之業寡言彰慎宻之規朕乃掇
自翰垣委之大柄克盡搜揚之道頗開公正之門是用
列在鼎司咨之袞職爾其研求理道精錬事機盡當朝
贍國之謀究前代銷兵之術書載伊尹實惟阿衡今倚
任之亦惟若是敬乃於位思其有終可同中書門下平
章事餘並如故(天祐二/年三月)
　　　楊渉平章事制
門下持鈞軸以燮隂陽是資至德掌地征而富邦國必
仗通才難虛作礪之求式叶為霖之望金紫光祿大夫
守尚書吏部侍郎上柱國𢎞農縣開國伯食邑七百戸
楊渉代襲軒裳業通墳典踐履華胄周旋大僚陳太丘
雅尚清貧葛稚川不貪榮祿綽有休問喧在羣言往典
貢闈則文行兼採近司銓管則清濁咸分至必可稱動
皆垂範朕嗣丕祚䖍思小康是用授以鈞衡委之征賦
爾其克申藴蓄用副旁求使干戈速偃於四郊玉帛斷
歸於内帑仍司仙殿更重化源勉輔冲人臻於理道可
尚書吏部侍即同中書門下平章事充集賢殿大學士
判户部事㪚官勲封並如故(天祐二/年二月)
　
　
　
　唐大詔令集卷五十
欽定四庫全書
　唐大詔令集巻五十一
　　　　　　　　　　　　宋　宋敏求　編
　　大臣
　　宰相
　　　館職
　　　　張説等監修國史勅
　　　　宋璟蘇頲修國史勅
　　　　蕭嵩集賢院學士修國史勅
　　　　裴光庭𢎞文館大學士制
　　　　陳希烈監秘書省圗書制
　　　　齊抗修國史制
　　　　李藩𢎞文館大學士制
　　　　牛僧孺集賢院大學士監修國史制
　　　　李固言崇文館大學士等制
　　　　魏謩監修國史等制
　　　　令狐綯𢎞文館大學士制
　　　　鄭朗監修國史等制
　　　　崔慎由監修國史等制
　　　　蕭業監修國史等制
　　　　夏侯孜集賢殿大學士制
　　　　白敏中𢎞文館大學士制
　　　　王鐸𢎞文館大學士等制
　　　　蕭遘監修國史等制
　　館職
　　　張説等監修國史勅　　　　　　蘇頲
勅古之王者代有史臣以日繫月屬詞比事舉而則書
用存有法事而不法是謂空言蓋褒貶之重慎也自非
經術文雅進德修業出忠入孝匡俗佐時為朕寳臣有
邦良輔者孰可綜覈班紀發揮蒼籀銀青光禄大夫守
中書令上柱國燕國公張説銀青光禄大夫守兵部尚
書同中書門下平章事三品上柱國梁郡開國公姚元
之等並可監修國史餘各如故(先天二年十一/月二十二日)
　　　宋璟蘇頲修國史勅
古之良臣實難其人掌邦國之事明勸懲之道是以淑
駿𢎞簡茂先博物爰自重臣式膺兼領銀青光禄大夫
吏部尚書兼黄門監上柱國廣平郡開國公宋璟明允
篤誠有犯無隠銀青光禄大夫行紫微侍郎黄門平章
上柱國許國公蘇頲忠肅恭懿察微知彰並光我國楨
熙我帝載在公聞山甫之頌抗直有史魚之節王言斯
典曽是獻替君舉必書亦惟褒貶宜崇鼎鉉之任更述
盤盂之篇並可修國史餘如故
　　　蕭嵩集賢院學士修國史勅
明乎國史所以𢎞闡大猷觀乎人文所以化成天下自
非鈎深學海嚢括詞林盛周公之典謨懸仲尼之日月
何以纂叙鴻業允諧僉能兵部尚書兼中書令蕭嵩自
天生德惟國之楨孝友温仁禀於性與明宻忠謹自然
道合禮樂資其黼藻風雅由其發揮足以掌書殿之秘文
紬史䇿之徽烈論道而講學司論而記言俾垂作範之
規用成不刋之典可兼集賢殿學士知院事兼修國史
　　　裴光庭𢎞文館大學士制
政理鴻業𢎞之者大賢文儒盛美典之者茂德自非䕫
龍間出周孔挺生則無以翊贊經綸發揮圗史者矣侍
中兼吏部尚書裴光庭忠公性與禮樂天資為社稷之
臣總喉舌之任儀刑百辟則庶績其凝藻鏡九流則具
瞻惟允進規獻替明謨每竭絶編囊簡成誦不忘固可
以論道之餘闡尊儒之義緯經廟堂之略論思秘館之
文僉曰爾諧期於予理往膺寵命克昭丕績可充𢎞文
館大學士餘如故
　　　陳希烈監秘書省圗書制
國之載籍政之本源故藏於蓬山緘以芸閣者以為義
府之成謨三五以還皆率兹道也故每加求購冀補遺
逸四部名目悉索而采七略條流兼該頗盡豈若羽陵
之蠧簡汲冢之殘編如聞頃者以來不存勾當或詮次失
序或鈎深渉踈或擅取借人或潜将入已因循斯甚散
失遂多思革前弊允資盛徳宜令左相兼武部尚書陳
希烈充監秘書省圗書爰假丹青之餘以著鉛黄之美
則金革侍讀足繼寵於班伯石渠司籍方嗣徽於劉向
至公之選可不務乎
　　　齊抗修國史制
勅天工人代緝熙庶績所以達四方之志遂萬物之情
王猷以穆在乎宰執君舉必書𢎞厥史職典領著作允
資藎臣中散大夫守中書侍郎同中書門下平章事上
柱國賜紫金魚袋齊抗文合大雅行歸中庸𢎞道而致
逺含章而樹業稽三王之法志酌千古之獻言積純粹
而外發德輝自明誠而居為國器擢登宻勿每竭訏謨
察其忠諒多所𢎞益以序王道之端辨人事之紀勸懲
教化在於春秋錯綜裁成必歸良直以中樞之餘力得
東觀之全才山甫補闕已彰於匪懈臧文立言佇聞於
不朽修明簡䇿惟爾之休可兼修國史餘並如故
　　　李藩𢎞文館大學士制
勅朕思欲恢𢎞大化登乎治平翔聲教於鬼區煥日月
於黄道士網開而萬㝢垂澤泰階峻而百神受職叶於
夢卜天其賚予朝議大夫守門下侍郎同中書門下平
章事上柱國賜金紫魚袋李藩徳宇凝粹神襟超曠量
寛而不入塵滓理當而不留枝葉治古人之道為君子
之儒温然玉容流競斯逺絜矩以居正開誠以納忠起
草野之廢滯通天下之和惠内則褒美良能塞邪枉之
路外則銷鑠災患寧黔首之艱廣予聰明𢎞益良厚言
念報禮發乎深衷爰加書圃之職用飾賢人之榮寵靈
斯重汝其敬之可兼𢎞文館大學士餘如故(元和四年/三月二十)
(八/日)
　　　牛僧孺集賢館大學士監修國史制
門下寅亮天工弼諧庶務𢎞我一德撫綏萬邦佐予冲
人以厎于理時推恩于天下必首自於輔臣是用極其
褒崇増其命數訓正圗書之府裁成義例之條銀青之
階光於七命兹所以賞勞而馭貴也正議大夫守中書
侍郎同中書門下平章事上柱國竒章縣開國子食邑
三百户賜紫金魚袋牛僧孺大玉不琢喬松挺姿文探
典謨學貫流略自綸閣掌誥㑹府貳卿聲聞實彰仁德
歸厚先朝因嘉其器業爰命奮庸秉事君之小心藴難
奪之大節往以聖體違豫潜心保和乃能畫一時平守
而不失朕自膺寳厯深仗股肱每申勇退之榮用廣進
賢之路損而招益謙乃彌光實簡朕心克諧僉矚刋魚
魯於往籍垂褒貶於國書勉承新恩無替舊服可除銀
青光禄大夫守中書侍郎同中書門下平章事兼集賢
殿大學士監修國史
　　　李固言崇文館大學士等制
闡至業敷大化實賴於忠賢逐奸慝去黨比必資於正
直非學推間代道茂經邦則安能秉是鈞衡贊予鴻業
朝散大夫守門下侍郎同中書門下平章事上柱國賜
紫金魚袋李固言剛毅自任端嚴不回常懐疾惡之心
每負佐時之業頃者奸雄蔽過黨比相連非爾固言執諌
孰開予意面陳至懇章䟽繼來辨虞卿宗閔之傾邪明
蕭澣李漢之朋附爰付大任益彰器能勵乃公忠副予
委遇朝議大夫守中書侍郎同中書門下平章事上柱
國姑臧縣開國男食邑三百户賜紫金魚袋賈餗抱忠
與義秉直端誠文包經濟之方學達古今之奥自付以
樞柄咨其謀猷瀝懇盡規夙夜匡補竭傅説之啟沃致
山甫之将明而又舉善推賢孜孜匪懈茍利於國知無
不為惟岳降神邦家永賴於戲貞觀之初共推房杜之
德開元之際又稱姚宋之賢思得其人常勞寤寐但使
固言讜直除四凶以肅清餗推至公披八元以輔弼進
之邦家庶叶斯美是宜榮加書府之職寵兼文館之任
其監綜史氏以潤色大猷仍進崇階用奨忠孝勉服新
命無替前勞固言可銀青光禄大夫崇文館大學士兼
修國史餗可銀青光禄大夫充集賢殿大學士監修國
史餘如故
　　　魏謩監修國史等制
門下大官之崇嚴史閣之要重書殿之清秘近代以來
率命相臣總統其務寵擢遷轉允諧舊規金紫光禄大
夫門下侍郎兼兵部尚書門下平章事監修國史上柱
國彭陽縣開國男食邑三百户令狐綯上才經邦正徳
宰物瑚璉重器宜升清廟之中銀青光禄大夫守中書
侍郎兼禮部尚書同中書門下平章事集賢殿大學士
上柱國魏謩直道事主宏國佐時珪璋瑞姿早登太壇
之上金紫光禄大夫中書侍郎兼户部尚書同中書門
下平章事上柱國河東縣開國子食邑五百户裴休忠
力許國清規立朝鸞鳳異儀髙舉重霄之外並富有天
爵深於人文早懐匡濟之姿素藴生靈之望洎處台位
畢陳廟謨能肩一心以暢萬務識我憂勤之旨罄其弼
亮之誠邊疆寖寧風雨咸若念此丕績懷于深𠂻今則
各新寵章迭領重職所宜闡清静𤣥黙之化正褒貶予
奪之業因此嘉命啟吾規詞夫獻忠言則君受益秉公
心則人無怨除吏當則衆職舉下令一則百度美是乃
吾三后前所施為也余尚憂屬重事切磨終始不虧乃
曰良相綯可守本官充太清宫使謩可守本官監修國
史休可守本官充集賢殿大學士散官勲封各如故主
者施行(大中九年/七月七日)
　　　令狐綯𢎞文館大學士制
門下夫茂育羣生動資良弼緝熙庶績表正萬邦非竭
力戴君推誠憂國則何以光膺鼎鉉髙歩瀛洲十載於
兹四方無事昭文偹德屬自台臣金紫光禄大夫門下
侍郎兼兵部尚書中書門下平章事充太清宫使上柱
國彭陽縣開國男食邑三百户令狐綯保合太和從容
中道左右王化清夷國風輔相盡天地之宜啓沃見忠
貞之節直氣能斷嘉猷自新納誨之心義形於色於戯
發號出令表率寰區妙運樞機式𢎞敷錫山甫補衮夷
吾佐時勉極殊勲書於太室朕以虚懐委遇於道始終
佩服斯言敬承嘉命可充𢎞文館大學士餘並如故主
者施行(大中九年九/月三十日)
　　　鄭朗監修國史等制
門下二相股肱與我同體致夷率化致俗清刑致戢干
戈致調風雨垂衣無事良有愧焉安得不資刋削之能
佇討論之妙振揚史職開啟儒風予非敢私並膺此命
通議大夫守中書侍郎兼吏部尚書同中書門下平章
事充集賢殿大學士上柱國賜紫金魚袋鄭朗道苞時
傑性藴天和得中庸之隠微合大雅之明哲大中大夫
守工部侍郎同中書門下平章事上柱國賜紫金魚袋
崔慎由器禀人秀材為國楨達智者之變通有良臣之
規矩皆學窮閫奥文擅精華辨理必造於事機吐詞同
歸於根本松筠挺色莫畏嚴霜鵰鶚凌空自有俊氣况
協贊大政允釐萬方沃心克聞舉直無隠圖是諮効彰
其茂功斯用迭升俾洽嘉命主張懲勸摠領典墳必使
書法彌精動契春秋之旨化成為重豈惟魚魯之文勉
𢎞大猷罔替朕命朗可監修國史慎由可充集賢殿大
學士餘各如故主者施行(大中十一年/三月九日)
　　　崔慎由監修國史等制
門下惟政之艱非賢勿乂用熙庶績實仗羣材頃所以
旰食宵衣勤求機衡之寄咸得時哲副予虚懐大中大
夫守工部尚書同中書門下平章事集賢殿大學士上
柱國賜紫金魚袋崔慎由器識淹通風鑑明秀黄香之
祗勤爾功壺遂之深衷足稱朝散大夫守尚書兵部侍
郎同中書門下平章事判度支上柱國彭城縣開國男
食邑三百户賜紫金魚袋蕭鄴操履清方詞調凝逺孔光
之慎宻早著山甫之将明可嘉而並𢎞典墳博通理奥
亟更顯重雅有風教允副僉諧當兹鈞軸延謀時務稽
參政途盡心力以經邦𢎞禮樂而緯俗羣善必舉庶官
乃和可以勒美太常書忠甲令者矣今則三秋式稔四
境無虞乃眷股肱厥有成績至於總史官之微婉備帷
幄之講求繼美臯䕫比良遷董顧兹茂典式示褒優敬
爾在公服我休命慎由可監修國史鄴可充集賢殿學
士餘如故主者施行(大中十一年/十月十七日)
　　　蕭鄴監修國史等制
門下康濟生靈必在陶甄之化稽參政事允歸王佐之
才况乎元首股肱義均一體叶心同徳予懐所嘉式兼刋綜
之榮用舉褒隆之典朝散大夫守工部尚書同中書門
下平章事充集賢殿大學士上柱國彭城縣開國男食
邑三百户賜紫金魚袋蕭鄴襟神清肅器鑒精通敷贊
大猷孫𢎞有慎厚之行朝議大夫尚書户部侍郎同中
書門下平章事判度支上柱國賜紫金魚袋劉琢業履
清方風標峻整彌綸庶務安國乃任職之臣而皆詞煥
丹青道潤金璧匡衡貢禹經術該明孔光師丹議論寛
博或頃司邦計茂底慎之規或嘗擁節旄著繕完之績
洎膺樞近益暢謨猷毎見沃心實諧注意俾厥后為堯
舜納百姓於休和即竭乃誠期於予理子長子駿之職
石渠天禄之書稽合異同成我褒貶儒雅之任迭處攸
宜式表茂勲用榮兼領永綏寵渥往孚于休鄴可監修
國史琢可兼充集賢殿大學士餘各如故主者施行(大/中)
(十二年二/月十八日)
　　　夏侯孜集賢殿大學士制
門下朕居兆人之上當萬㡬之廣戎夷式叙隂陽克調
實賴宗社降靈輔弼宣力臻彼富庶至于洽平既彰大
明益佇化成之妙載頌台席用盛儒林之選朝請大夫
守尚書兵部侍郎同中書門下平章事充諸道鹽鐵轉
運使上柱國賜紫金魚袋夏侯孜材協國楨道稱王佐
以孝友為家行以禮樂為身文黄陂納寛澗松挺節雄
詞擅雅奥學洞微利刃發硎而肯綮無滯代天宰物而
埏埴有餘薫然至和霈若潜潤况精列圗籍煥開禁垣
髙列俊髦翔集近署雅歸清重方在總樞廣暢事功顯
揚懿美是宜更一乃志愈專乃衷吐辭雖酌於當今學
正必思於稽古俾宻勿之際啓沃之間無忘我以三墳
五典更光丕績永孚于休可充集賢殿大學士餘並如
故主者施行(大中十三/年八月)
　　　白敏中𢎞文館大學士等制
門下朕初承天序方崇政源屬在輔臣兼領重職况仙
宫至嚴專總尤切儒林之盛分列掖垣良史之能必歸
懲勸将欲比肩上古耀美一時克副旁求允膺茂典特
進守司徒兼門下侍郎同中書門下平章事上柱國太
原郡開國公食邑三千户白敏中氣禀岳靈道洽王佐
致君之志發於深誠銀青光禄大夫守中書侍郎兼刑
部尚書同中書門下平章事充集賢殿大學士上柱國
譙縣開國男食邑三百户夏侯孜材為國楨望貫人表
濟物之用彰於顯仕金紫光禄大夫守中書侍郎兼工
部尚書同中書門下平章事上䕶軍樂安縣開國男食
邑三百户蒋伸識藴生知衆推邦傑狥公之操本乎進
忠並詞峰峭拔髙踰列岫學海深奥逺含百川處彼巖
廊付以衡軸動有𢎞益居然矩儀叶心而和平造膝而
啓沃式諧僉議能弼予違乃知其功信無與讓是用思闡
𤣥化冀揚清静之規彌在立言更佇刋削之妙資其討
論必以化成為先副我虚襟感佩嘉命敏中可兼充太
清宫使𢎞文館大學士餘各如故主者施行(大中十四/年正月十)
(六/日)
　　　王鐸𢎞文館大學士等制
門下韋絃互佩則情性和文武兼修則事功濟况岩廊
重德柱石賢臣方當弭㓂之時正委運籌之畧各覃恩
渥用奨勲勞開府儀同三司守門下侍郎兼司徒同中
書門下平章事上柱國晉國公食邑三千户王鐸太極
儲精華池禀潤文能師古業擅經邦光顯數朝偃仰三
事挺許國忘家之節藴經天緯地之才金紫光禄大夫
守中書侍郎兼禮部尚書同中書門下平章事上柱國
裴徹玉海澄瀾金莖擢秀泉停襟抱岳立標儀道則有
常材惟不器松竹見後彫之操輪輗彰致逺之功銀青
光禄大夫守尚書工部侍郎同中書門下平章事上柱
國蕭遘維嶽降神昴星應瑞琳瑯瑩茂雲日孤髙業著
代天澤惟周物偉望而汪洋自逺清規而峻拔難偕並
智比蓍龜祥同麟鳳備彰器業遍踐清華雲霄次第以
登臨䑓閣從容而履歴或欎為國老或宛是台臣人無
間言朕所注意自妖兇搆逆巡幸西來皆能問道以潜
奔竟致臨軒而再㑹益堅臣節仍罄廟謨杜南征注傳
彰閑謝安石圍碁决勝毎聞盡瘁尤切圗功更宜講貫
安危錯磨理本用蕭曹之秘畧繼房杜之髙蹤佇見中
興實資良術再踐大貂之位三居文館之權首鎮元台
備兼衆務或官當喉舌職重陽秋或位正中樞榮兼秘
殿大儀峻秩馭貴崇階式示優恩更申奨勵早清巨孽
俾振皇綱使雲龍魚水之歡永光於竹帛鐸可司徒兼
侍中充太清宫使𢎞文館大學士兼延資庫使散官勲
封如故徹可特進行門下侍郎兼兵部侍郎同中書門
下平章事監修國史勲封如故遘可光禄大夫行中書
侍郎兼禮部尚書同中書門下平章事充集賢殿大學
士勲封如故主者施行
　　　蕭遘監修國史等制
門下宰相之任調元氣以作輔持大柄以匡君况狂㓂
未平戎車尚駕顧我勤勞之意在兹籌畫之功雖循舊
規式加新寵光禄大夫行中書侍郎兼禮部尚書同中
書門下平章事充集賢殿大學士上柱國蕭遘琮璜重
器韶濩正音灑落襟靈品流多士有山甫補衮之功抱
子房借箸之謀銀青光禄大夫行兵部侍郎同中書門
下平章事上柱國韋昭度山岳藴靈星辰耀彩澄澹不
撓端荘自持懇懇常務於爕諧孜孜不忘於贊理而皆
便蕃顯貫履歴清華為宗廟之棟梁作邦家之柱石言
成損益知合蓍龜彌彰及霤之誠盡著匪躬之節毎聽
爾嘉話寛我殷憂所宜縱堂上之竒兵彌兹㓂孽啓胸
中之利器剪彼妖狂佇見中興之期須兹輔臣之力安
危是注倚仗彌深地官既示其加恩大儀式彰其峻秩
掌東觀陽秋之重總石渠刋校之權茂勲増榮崇階示
貴乆處黄閣宜正紫垣庻其廣運籌謀速見平蕩佇丹
青垂美鼎鼐勲髙永兹魚水之歡用契雲龍之㑹承我
茂寵爾其勉之遘特進行中書侍郎兼户部尚書同中
書門下平章事監修國史勲如故昭度可光禄大夫行
中書侍郎兼禮部尚書同中書門下平章事充集賢殿
大學士上柱國主者施行
　
　
　
　
　
　
　
　
　
　
　
　唐大詔令集巻五十一
欽定四庫全書
　唐大詔令集巻五十二
　　　　　　　　　　　　宋　宋敏求　編
　　大臣
　　宰相
　　　判使(罷判/)
　　　　杜佑諸道鹽鐵使等制
　　　　皇甫鏄罷判度支制
　　　　王涯諸道𣙜茶使制
　　　　蒋伸罷判户部制
　　　　王鐸户部制
　　　　蕭遘判度支制
　　　　蕭遘罷判度支制
　　　　孫渥判户部制
　　　　孫渥判度支兼諸道鹽鐵使制
　　　　王摶諸道鹽鐵轉運等使制
　　　領鎮
　　　　姚崇都檢校諸軍大使制
　　　　張説兼知朔方節度使制
　　　　李林甫兼河西節度使制
　　　　李林甫兼朔方節度使制
　　　　王縉侍郎中兼都統制
　　　　杜鴻漸東都留守制
　　　　王縉兼幽州節度使制
　　　　裴度門下侍郎彰義軍節度宣慰等使制
　　　　王鐸中書令諸道行營都統權知義成軍節
　　　　　度使制
　　　　鄭畋門下侍郎平章事依前都統制
　　判使(罷判/)
　　　杜佑諸道鹽鐵等使制
周制國用委于冢卿漢調軍食資於相府必由中以制
外則政一而事行所以阜安兆人平均九賦弼成富庶
之教馴致雍熙之化實仗元老佐予經邦銀青光禄大
夫檢校司空同中書門下侍郎平章事充太清宫使上
柱國扶風郡開國公食邑三千户杜佑體資易直德合
𢎞大事君以道修已以誠寅亮先朝毗贊盛業秉忠直
之大節備文武之全才保乂朕躬載申啓沃發揮政本
開道化源謨明緝熙三事允理必能綜領經制變而通
之權貨幣之宜成軍國之務外均庶土内贍中邦俾予
一人恭已而理𢎞敷五典式協于中可檢校司徒充度
支及諸道鹽鐵轉運等使依前同中書門下平章事太
清宫使散官如故
　　　皇甫鏄罷判度支制
門下古者丞相府不按吏葢以任重體大地親禮崇非
征討之時豈仗貨財之事爰俾出納歸諸有司用嚴台
庭以輔吾道中大夫守門下侍郎同中書門下平章事
判度支皇甫鎛精明絶倫乾健不息藴是器業發為英
華頃以守位聚人必資大計因其能事委以重權運用
之機所以經天下之務重輕之法所以筦天下之財自
淮右不䖍東平犯順兵車在野饋食連年而乃庖無折
刃御有濡轡既授明命升之股肱軒裳所瞻崖岸益峻
請謁自絶其風凛然况贍給之餘謀慮畢至平二方之
險阻息再戰之干戈庸非坐籌佐朕而致今則百揆攸
敘萬邦保和宜全相府之重勿領諸司之劇撫夷夏調
隂陽用安元元時乃之職可守門下侍郎依前同中書
門下平章事
　　　王涯諸道𣙜茶使制
門下王者峻其禮秩所以報殊庸崇其職業所以歸碩
望其竭股肱以宣力抱誠明而戴君調四氣以統和天
人貞百度以鎮安夷夏勤彰於山澤德冠於巖廊不舉
寵章曷示褒勸金紫光禄大夫守司空兼門下侍郎同
中書門下平章事充𢎞文館大學士太清宫使及諸道
鹽鐵轉運等使上柱國代郡開國公食邑二千户王涯
誠貫金石行通神明氣含元精識洞蓍蔡窮聖賢旨奥
之學擅邦國經緯之文為時而生作予良弼長才推於
精敏雅量得其寛和乃者重升師壇所至必理載踐台
席楙昭休勲當險夷之途貞白無染在風雨之晦操尚
不衰蒞事秉明哲之心臨難有大臣之節執萬機之政
柄統四海之利權處劇而神慮益閑在貴而家法愈儉
憂國盡瘁罄其訏謨爰自累年江淮水旱煮海之利日
用而不虧佐賦之功嵗抄而後顯均輸之利相繼牢籠
之資無遺經費有餘時乃之力况邦計之務摠領尤難
付之均節克有饒羡朕今以茶法稍弊理須變更凡斯
重難悉以資委禮當優異式表至公俾進給於三司仍
䇿勲於八命予皆仰成汝其欽哉往踐厥位可開府儀
同三司充諸道鹽鐵轉運𣙜茶等使餘並如故(太和九/年十月)
(三/日)
　　　蒋伸罷判户部制
門下輔弼之任陶鈞為重所以道隂陽而施化相天地
以成功寅亮皇猷藻飾王度茍或嬰以他務兼拘利權
則異乎代天佐理之道矣通議大夫尚書兵部侍郎同
中書門下平章事判户部事䕶軍賜紫金魚袋蒋伸紫
微上才清廟雅器潔如寒玉峻若孤峯既髙絶俗之姿
能履中和之道秉吉士之操時然後言學君子之儒仁
而且勇洎寵承内旨擢處禁垣嘉言屢沃於朕心宻贊
深知其忠懇委版籍益彰器能進台階頗洽公望澄源
以正本循名而責實豈以司存尚煩丞相爰去劇務俾
專緝熙所宜竭爾一心開予四目惟至公而平庶政也
依前兵部侍郎同中書門下平章事散官勲如故(大中/十二)
(年三/月)
　　　王鐸判户部制
勅夫足食足兵古之善政也故趙充國以屯田為上䇿
諸葛亮用祁連作竒謀皆前代伐叛之良規兵家聚衆
之急務也况乎命我元老平彼羣兇必兼財賦之司方
濟軍師之用重兹一舉以保萬全諸道行營都統指揮
收復京城兼租庸等使權知義成軍節度使鄭滑等州
管内觀察等使開府儀同三司守司徒兼中書令判延
資庫使上柱國晉國公食邑三千户王鐸偉望宏材𢎞
襟逺慮三登台輔久領樞機蔚為社稷之臣實重巖廊
之器近以京都未克㓂孽尚存妙算屢陳忠誠奮發思
登壇以糾合誓建莭以掃除朕由是暫輟陶鎔俾專
統制五侯九伯盡列戎行猛将謀臣皆瞻馬首得不分
其國計委以地征收租賦於四方從便宜於萬里軍須
無闕天討必行副予倚注之懐全仗廊廟之力敬承休
命佇䇿大勲可兼判户部事餘如故
　　　蕭遘判度支制　　　　　　　樂朋龜
門下經費之權雖繫乎理本燮調之任尤重於國鈞誠
不欲參而委之葢所以仗其能者吾之注意用表推恩
况方軫阽危尚屯兵甲託邦籍於魏相佇竭宏規付軍
食於酇侯必施良術爰從成命俾洽輿詞特進行中書
侍郎兼户部尚書同中書門下平章事監修國史上柱
國蕭遘業司代天材承構厦懿績繼傳於王府嘉猷允
紹於廟堂衆謂國華雅得韋平之稱時推人瑞諒齊管
樂之名洎辭中殊科辟隨重地班行履歴刀尺精英由右
史以踐南宫自中戎而昇内直久𫝊宻命粲組繡於筆
端旋摠憲司定準繩於朝右爾後方調國賦俄屬時難
盡心於造次之時首奔行在秉節於蒼黄之際足騐嵗
寒潔身之道既彰許國之誠可監俾其援力乃爾疇庸
遂契風雲尋當鼎鉉可謂佐時之道知無不為奉上之
功久而彌著於今者将平逆㓂須䘏王師方懸飛輓之
勞日俟誅夷之計非爾洞達不足以絶奸欺非爾精明
不足以希饒羡所宜䆒其利病計彼盈虚使兵實賦均
家給人足自然凋傷漸復饋餉不虧既無艱食之虞並
表和羔之用惟期竭力佇見沃心勉副具瞻式彰殊渥
可兼判度支餘並如故
　　　蕭遘罷判度支制
門下夫宰相之任本於佐理隂陽節宣風雨允釐百工
康濟萬邦豈可以經費之煩勞弼諧之重比以戎車方
駕國用未充将欲定其凖繩遂兼委於衡軸今則立事
有制成規可遵既陳堅確之誠益尚執持之節宜加懋
寵用爾渥恩特進行中書侍郎兼户部尚書同中書門
下平章事監修國史上柱國蕭遘功髙作礪業茂秉鈞
韵同戛玉之清應作洪鐘之響九流百氏供筆下之波
瀾五色六彰集人間之光彩真為王佐衆號國楨射䇿
詞髙曳裾望重優㳺華貫黼黻明庭和符律吕之音簉
合鸞皇之影譽洽多士聲振天朝負嚴樂之才華既司
天語将徐庾之事業尤潤帝謨爰執憲綱縉紳自肅及
專邦計饋餉無虧倚注之期朝昏是屬旋以塵侵羽衛
㓂犯郊畿保於患難之中不改始終之節首奔行在備
竭忠謀明知管葛之才足副臯䕫之選朕念兹士庶深
軫傷痍授以鹽梅拯其塗炭及摠機務大庇生靈薦賢
之道益光奉上之心尤著籍其繁重稱職綦難果其能
窮利病之源去奸欺之弊事皆條貫法以彰明特進退
譲之誠益重爕調之任爾宜潜施秘畧益進昌言激猛
将以弭羣凶布和風而銷戾氣焚巢盪穴促其獻㨗之
音定賞䇿勲乃是銘鐘之日則更加峻秩别示寵章宜
升黄閣之尊式表納言之貴可門下侍郎兼吏部尚書
同中書門下平章事監修國史散官勲如故仍落判度
支
　　　孫偓判户部制　　　　　　　裴庭裕
門下在天成象拱帝座者三台在地稱崇鎮方輿者五
岳我有賢輔立乎大朝叶三台照耀之功契五岳匡扶
之力既凝庶績宜峻徽章正議大夫守中書侍郎同中
書門下平章事上柱國賜金紫魚袋孫偓壁立孤峯渭
清一𣲖早以閨門之行聞於鄉里之間張融髙文聚為
玉海孫綽麗賦擲作金聲頗喧驚座之詞華遂整冲天
之羽翰羅張上國顔淵首冠于諸科弓招小山穆生道
優於置醴厥後簮御史筆講博士書從容累踐於南宫
諫諍俄升於左闥蘭香見忌玉冷多猜比騷人湘浦之
行繼賈誼長沙之役朕自知直道召歸掖垣毎于敷陳
必盡肺腑因朱雲折檻之對識張華王佐之才断自宸衷爰
立作相彌縫不倦匡益居先操心願革於澆浮進善必先
於行賞捜决沉滯拔用隠淪致我時風自爾而厚張説
當𤣥宗之代初啟集賢竇參居德宗之朝别分户部一
則寵九流之墳籍一則萃四海之賦輿式仗英規遂兼
兹領髙見楚子之爵貴升鄭衆之階勉殄㓂讎以復廟
社可銀青光禄大夫依前中書侍郎同中書門下平章
事充集賢殿大學士兼判户部事仍封安樂縣開國子
食邑五百户
　　　孫偓判度支兼諸道鹽鐵使制
門下朕聞天所以運行不息維之者星辰地所以厚載
無疆紀之者海岳故尹説相殷而帝道盛旦奭佐周而
王業昌時之替興良由弼輔朕勵精理道夢卜披賢繼
叶旁求並膺爰立皆號人傑實為國華銀青光禄大夫
守中書侍郎同中書門下平章事充集賢殿大學士判
户部事上柱國安樂縣開國子食邑五百户孫偓大昴
分輝維嵩孕秀直如金矢潔若氷壺處諫諍之司言無
畏忌守駁正之任道不依違當官而行遇事必立自擢
居台席兼領地征藴持危扶傾之心負憂國忘家之志
卓爾孤邁超然不羣稽於衆多僉曰名相銀青光禄大
夫行尚書户部侍郎同中書門下平章事上柱國嘉興
縣開國男食邑三百户陸扆清廟升歌朱干象舞内健
外順動直静專早踐清華旁流休問既登禁宻潤暢皇
猷言有凖繩心無吝悔爰從近侍委以化鈞目無全牛
刃有餘地不斯須而離道不造次以違仁考於羣詞咸
稱良輔而皆道符䕫益業冠蕭曹楷式一時儀刑四海
和松磊落允為大厦之材賜璉晶瑩宛是接神之器今
朕以運丁難否時未洽平賊臣尚恐其跳梁國計靡臻
於豐羡煮海之利多失於舊規量地之征未登於貢式
須分重務屬我名臣冀大振於頺綱俾漸昌於衰歴是
用遷皇極紫微之位總簡書刋集之司兼以利權盡付
全德爾宜振提百度蕩定九圍勉服寵光以綏夷夏偓
可門下侍郎同中書門下平章事監修國史判度支兼
諸道鹽鐵轉運使扆可中書門下平章事中書侍郎充
集賢殿大學士判户部事散官勲封如故
　　　王摶諸道鹽鐵轉運等使制　　　　鄭璘
門下天之四序運造化以成功王者萬㡬仗輔弼而興
理豈獨安危斯在實以職任是資所以發于三光凝其
庶績則可以迭升崇秩兼陟總臨况夫國用殷繁財力
未贍允佇開張之術盡繄通變之方屬我名臣遂行寵
渥扶危濟國致理功臣光禄大夫守吏部尚書同中書
門下平章事上柱國瑯琊開國公食邑二千户王摶地
華簮紱榮盛台階分秀氣於嵩髙襲殊祥於淮水秉四
科之全徳抱百行之貞規夷玉在懸能發希聲之妙良
金若礪自標大用之能夙振嘉名具揚清貫右掖演如
綸之職左户貳版籍之司望實既光夢卜斯得見陳平
之知任堪調鼎識元禮之範稱委持衡朕以運屬多難羣經
欲舉便殿毎召前席與言山甫之秉小心見稱風雅陽
山之有大體雅重絲綸藹吉上才冠彼前古今以将圗
興復克集事功宜付繁難以表優異是用踐黄樞之峻
級總青簡之刋修特以貨泉資其良畫於戯蕭何掌輓
運之柄在漢為功臣夷吾通輕重之權致齊垂覇業繄
展匡時之道佇成富國之謀勉膺寵靈服我丕訓可門
下侍郎依前兼吏部尚書同中書門下平章事監修國
史充諸道鹽鐵轉運等使功勲如故
　　領鎮
　　　姚崇都檢校諸軍大使制　　　　蘇頲
黄門廟堂之儀不可去兵帷幄之謀在於料敵自非行
有餘力坐而决勝則何以威百蠻而破萬里者也兵部
尚書兼紫微令監修國史上柱國梁國公姚崇朝廷宿
望軍國大才藴平仲之一心舉夷吾於六翮惟此人傑
是稱天賚銀青光禄大夫行黄門侍郎昭文館學士上
柱國中山郡開國公李乂甫用窮精微體自公直貞規
踰于鐵石詞律比于笙簧左曹之美中朝所詠咸能上
答寵眷備陳䇿畧閲武觀兵暗合孫吳頃雖衆和以德
軍全非戰或徵其侍子允詣闕廷或勞我偏禆尚留關
塞行役之苦寝興弗忘師臧謂何豫備斯在佇恢遥䕶
之畧更屬逺安之算崇可檢校諸軍大使乂甫為副主
者施行(開元二年正/月二十四日)
　　　張説兼知朔方軍節度使制
朔方之地雍州之城宻邇關輔是稱河塞頃者邊塞為
㓂擾其居人王師有征戎事斯大戍役之弊邊甿既勤
雖妖醜旣清而政理未洽不有經制曷云昭蘇且和衆
為武者所以詰奸慝摠軍命将者所以訓甲兵匪夫大
賢孰允斯任兵部尚書同中書門下平章事三品燕國
公張説天與明秀自然才傑光備九德𢎞宣七政爰掌
邦理實為國楨謀而必臧言則無隠寅亮之美用熙帝
載談笑之餘更陳戎畧所謂善行樽爼事立封疆宜以
上台之尊遥統中軍之任可持節兼知朔方軍節度大
使餘如故
　　　李林甫兼河西節度使制　　　　　　孫逖
門下天討有罪未可以去兵帝贊良弼是資於决勝金紫
光禄大夫兵部尚書兼中書令持節經畧支度營田大
使知節度事集賢院學士修國史上柱國晉國公李林
甫髙操命代特秀生人公忠為百度之貞文武成萬邦
之憲自登上相兼委中權克致時和且聞戎㨗踰隴之
外已恢帷幄之謀渉河而西更是輔車之勢欲懲猾夏必在夾
攻宜以三事之謨遥制兩軍之律可兼充河西節度經
畧支度營田長行轉運九姓等使節度事赤水軍仍判
凉州事餘並如故(開元二十/六年五月)
　　　李林甫兼朔方節度使制
經邦道國允屬於才賢保大定功聿求於長䇿不有兼
領孰彰寵賢開府儀同三司行尚書左僕射右相崇𤣥
館大學士集賢院學士太清太微宫使修國史上柱國
晉國公李林甫器惟國楨材乃人範文標楷式學䆒精
微啓沃之誠罄嘉猷於造膝清貞之節盡公心於匪躬
自澄於三事式是百辟具瞻惟允茂績居多任總廟堂
既贊雍煕之化智髙帷幄更資决勝之謀宜因公輔之
重兼受元戎之寄可兼安北副大都䕶持節朔方節度
關内支度營田鹽池押諸蕃部落副大使知節度事六
城水運節度管内軍郡採訪處置等使並如故(開元二/十四年)
(十一/月)
　　　王縉侍中兼都統制
門下天地之德資隂陽以成功帝王之道任将相而興
化聿求左輔命掌元戎必資文武之才用經軍國之務
金紫光禄大夫行黄門侍郎同中書門下平章事兼𢎞
文館大學士知館事仍充太微太清宫使太原縣開國
伯王縉有髙妙之行有𢎞通之識學該古訓文成國風
夢帝賚予濟川用汝百揆時叙四維克張累陳造膝之言
彌著沃心之道濵海之右自河而南王旅攸同戎車殷
㑹監于方伯之制利用建侯之師天将息人予有禦侮
鎮漢沔淮肥之地統齊梁魯鄭之軍總制髙牙綱紀羣
力𢎞七伐四征之䇿成一匡九合之勲式遏外虞底綏
多難将授銅符之律爰咨璅闥之謀往哉汝諧無替朕
命可侍中持節都統河南淮西山南道諸軍節度行營
事仍特進封郡公食邑二千户餘並如故主者施行(廣/德)
(二年/八月)
　　　杜鴻漸兼東都留守制　　　　　楊炎
門下東周以召公相宅西漢以蕭何居守則保釐之寄
多屬輔臣今以廟堂碩老坐而敷政和恒居師用乂厥
服特進行門下侍郎同中書門下平章事山劍副元帥
太清宫使崇𤣥館大學士上柱國衛國公杜鴻漸誕受
天和陶合一氣德言敬直動於神明定義中興光贊大
業陳三代之禮樂成一朝之制度雄詞奥學洞究天人
以道弼予于兹五載毎有大事乃心忠勤至於危難尤
思赴蹈叶和堂上之謩匡濟天下之務出鎮梁益西南
晏然人之具瞻朕所毗倚實仗𢎞化兼撫東郊宜以二
南之風用増九鼎之重可兼東都留守餘如故主者施
行
　　　王縉兼幽州節度使制　　　　　　楊炎
門下王制以二老分理諸侯則周召之任及乎漢魏以
還多亦軍國兼總絳侯所以參掌武事安石所以外綏
戎政况華夷甫寧金革方偃實在於文武戮力上下同
心則輔弼之臣豈憚勞也金紫光禄大夫門下侍郎同
中書門下平章事持節河南副元帥都統河南淮西山
南東道諸節度行營使兼東都留守王縉體合元和器
藴金璞以才茂邦傑以識通時化叶我期運任當衡石
竭股肱之力開耳目之明陟于艱難致君以道統是經
術麗兹人羣屬江淮海岱之虞總節鉞旌旄之寄鎮禦
方夏撫寧師人含保太和摠宣庶績忠而佐命功比安
劉勤以施下惠同思杜叶藩雄之志建竹帛之勲朝譽
載申啓沃益切二三髦碩同力叶誠俾予端拱以𢎞至道
乃眷北土古之幽都限夷既雄負海稱固思致于理言
恤其人爰藉台臣𢎞敷廟算持薊門之麾斾兼遼陽之
鉦鼔俾膺戎重式允時望可兼幽州長史持節充幽州
節度副大使知節度事餘並如故
　　　裴度門下侍郎彰義軍節度宣慰等使制
輔弼之臣軍國是賴興化致治則秉鈞以居取威定功
則專閫而出所以同君臣之體一中外之任焉屬者問
罪汝南致誅淮右葢欲刷其汚俗弔彼頑人雖挈地求
生者實繁有徒而嬰城執迷者未剪其𩔖何獸困而猶
鬬豈鳥窮之無歸歟由是遥聽鼓鼙更張琴瑟煩我台
席重兹戎㫋朝議大夫守中書侍郎同中書門下平章
事飛騎尉賜紫金魚袋裴度為時降生協朕夢卜精辨
宣力堅明納忠當軸而才謀老成運籌而智畧前定司
其樞務備知四方之事付以兵要必得萬人之心由是
禱于上𤣥揀此吉日帶丞相之印綬所以尊其名賜諸
侯之斧鉞所以重其命爾宜布清問恢壮猷感厲連營
蕩平多壘招懐孤疾撫育夷傷况淮西一軍素効忠節
過海赴難史冊書勲建中初攻破襄陽擒滅崇義比者脅
於凶逆歸命無由每念前勞常思安撫所以内輟佐輔
為之師帥實欲保全慰諭使各得其宜往欽哉無越我
丕訓可門下侍郎同中書門下平章事使持節蔡州諸
軍事蔡州刺史彰義軍節度管内度支營田申光蔡州
觀察處置使仍充淮西宣慰處置使散官勲賜如故
　　　王鐸中書令諸道行營都統權知義成軍節度
　　　　使制　　　　　　　　　　樂朋龜
門下廟堂之上教化之源康濟萬方彌綸百揆可謂朕
司時之蓍龜不宜斯須暫違顧盼其或屢陳章表備瀝
精誠以大憝未平毎痛心而疾首以中都未復嘗瀝膽
以披肝志在摠戎期於弭冦永言許國真是藎臣遂命
更陟韓壇重辭恩眷統六師而雷動屯萬旅以風馳併
集寵命以堅茂績開府儀同三司守司徒兼太子太保
同中書門下平章事充太清宫使𢎞文館大學士兼延
資庫使上柱國晉國公食邑三千户王鐸名髙嵩華量
等滄溟情田同開心地無滯造次靡忘于忠孝㡬微不
捨其規繩静彼波瀾莫分喜愠洎乎昇甲乙綴鵷鸞履
歴清華從容道德盛推器業必為王佐之才盡伏機權
乃是公台之望爾來盤錯果副重難筮短龜長開物成
務同叔敖之為楚相比孔光之輔漢朝出於一時膺是
三命其為寵重夐無等倫朕克荷丕圗内慚凉德致其
郊廟陷於狼狽若墜溝隍如懐水火未嘗一飯之飽一
夕之安宥過責躬臨深履薄遂致𤣥穹下鑒元老請行
面陳肺腸忠貫天地振朝廷之武力挫妖孽之殘䰟惟
其疾風方知勁草况津臨白馬地壓洪河擁東夏之鋭
師視中原之沴氣必期破竹自可覆巢昔元凱之著殊
勲謝安之膺上賞功銘鼎鼐指誓山河遐想芳塵必符
壯志爾宜奪其租賦贍彼甲兵使退無玩㓂之虞進有
老成之誡訓齊勇士尅彼都城屠梟獍之軀以為京觀
戮鯨鯢之首用獻宗祧嗚呼寰海流離生人塗炭眷言
繄賴實洞神明是用榮分和嶠之車光佩蕭何之印勉
思注意勿怠厥功可司徒兼中書令充諸道行營都統
兼指揮兵馬收復京城及租庸等使判延資庫事權知
義成軍節度管内觀察處置等使餘如故仍令所司擇
日備禮冊命軍罷後却赴中書主者施行(中和二/年正月)
　　　鄭畋門下侍郎平章事依前都統制
門下朕聞天下安注意於相天下危注意於将爾今應
吾内外之委任也朕以塵昏㝢縣血染生靈乗輿播越於
道途巡幸奔馳於巴蜀夙夜思咎寝食不遑期早殄於
羣妖兾速清於國歩今則重煩台德再秉鈞衡碧幢不
離於岐山黄閣暫移於隴邸安危倚望中外具瞻諸軍四
面行營都統鳯翔隴等州節度觀察處置等使開府儀同
三司檢校司空同中書門下平章事兼鳳翔尹上柱國
榮陽郡開國侯食邑三十户鄭畋岳瀆炳靈星辰煥發
雅裁既揚於氷玉冲襟咸契于神明達古今理亂之源
識文武經綸之道作時柱石為國棟梁洎周旋寵榮出
入将相功業毎留於史冊懿範允播於縉紳昨鎮于近
藩者(闕/)　　今雖狼心漸革蠆尾将收干戈尚遍于咸
秦蛇豕猶侵于宫闕運雖至此天實賚予况誓掃㓂讐
志收社稷藴沉㡬而愈勁奮獨斷而不囬激喻軍行董
率義旅行韝必中傳檄無凝指呼而方面悦隨慷慨而
懦夫請命風生貔武川湧熊羆期繫頸於逡巡佇舂喉
於旦夕朕且念用兵汧隴駐驆坤維指揮而逺在一隅
請急而動聞踰月于以舉疇庸之典于以圗必勝之謀
在乎盛以軍戎任其陶鑄使統制並遵於麾下訏謨皆在
於彀中将候凱還佇其冊命於戯簮裾禮樂儼然丞相
之風旗幟鼔鼙蔚爾将軍之貴裴度以出征淮蔡敏中
以招討羌戎皆仗以節旄付之樞務期樹功業固不同年
勉圗大勲同酧殊渥位正台階之重官崇水土之榮敬
之哉無忝我重命可守司空兼門下侍郎同中書門下
平章事依前充四面行營都統鳳翔隴等州節度觀察
處置等使兼鳳翔尹散官勲賜如故仍令所司候收復
京後備冊命主者施行
　唐大詔令集巻五十二
欽定四庫全書
　唐大詔令集巻五十三
　　　　　　　　　　　　宋　宋敏求　編
　　大臣
　　宰相
　　　出鎮上
　　　　陸象先益州大都督府長史制
　　　　杜黄裳河中節度平章事制
　　　　武元衡西川節度平章事制
　　　　李夷簡淮南節度平章事制
　　　　裴度河東節度平章事制
　　　　韓𢎞河中節度兼中書令制
　　　　李逢吉東川節度使制
　　　　牛僧孺武昌節度平章事制
　　　　李石荆南節度平章事制
　　　　李德裕荆南節度平章事制
　　　　白敏中邠寧節度平章事制
　　　　崔鉉淮南節度平章事制
　　出鎮上
　　　陸象先益州大都督府長史制
入而弼政雖佇忠賢出則分憂更資循理中書侍郎同
中書門下平章事三品兖國公陸象先體含清雅識備
貞慤早修學行實允謩明三蜀稱殷一都之㑹邦寄為
重朝難其選朕光宅四海惠康兆人乃眷所先必自于
逺故端揆載舉藎臣攸屬可益州大都督長史劍南按
察使(開元元/年十月)
　　　杜黄裳河中節度同平章事制
昔周之周召出為二伯是以宗公而領方任也鄭之桓
武入作三事是以諸侯而宰邦政也然則荷中外之寵
享崇髙之名不有盛德孰膺寵命金紫光禄大夫門下
侍郎中書門下平章事兼𢎞文館大學士充太微宫使
上柱國南陽郡開國公杜黄裳道惟無方材則不器陋
齷齪之亷謹本誠敬而坦夷澄陂納寛瑞玉凝素夙簡
衆望處于達官論議必通於大經損益咸酌於中制代
所凖的朝之羽儀爰授樞衡俾居左右所緝者墜典所
陳者格言色無面從志不推撓𢎞兹冒逺之化展彼夷
凶之征将明則然忠利斯在惟股肱之郡有節制之師
兵威外振於太原地形内錯於左輔是用謀帥僉歸碩
人藉台庭之素風執戎鉞以蒞衆示以嚴重廣其封疆
罷平陽之十連復元侯之四履超列鼎足仍参廟謀增
二象之光輝霈一方之膏雨大邦雄屏群侯所瞻爾其
敬哉無替舊績可檢校司空依前同中書門下平章事
兼河中尹充河中晉絳慈隰等州節度支度營田觀察
處置等使散官勲封如故(元和二/年正月)
　　　武元衡西川節度同平章事制
地有西蜀國之奥區百濮羣蠻外帀於封域雙流重阻
内固於襟帶形勝所屬統綏惟艱近者剪其凶魁鎮以
勲力實有威恵至于和寧而匪遑寧居累布丹懇激戀
闕之深志將執圭而展儀誰其尸之允在能者乃聽僉
議輟兹台臣大中大夫守門下侍郎同中書門下平章
事𢎞文館大學士太微宫使兼户部事上柱國蕭縣開
國伯賜紫金魚袋武元衡器惟𢎞深行必端敬珪玉不
琢雷風有威夙彰嘉聞亟歴清貫乃司邦憲有遂物之
誠乃踐地官有阜財之績益振公望克諧朕心擢于鼎
司授以大柄謀由外而不伐慎由衷而自彰展代工之
勤𢎞冒物之化以道則直以心則和丙吉雅通於國體
山甫誠補於衮職朝夕有恪毗予一人眷兹西南憂寄
方切非寛大無以蒞衆非慈惠無以厚生非誠信無以
撫蠻夷非忠賢無以殿邦國故我心膂膺兹重任外分
兵符以副於重往中佩相印不離於具瞻峻秩爰首於
六官崇階遽登於七命且示加等仍䟽大封勉承寵光
無替朕命可銀青光禄大夫檢校吏部尚書兼門下侍
郎同中書門下平章事成都尹充劍南西川節度使營
田觀察處置統近界諸蠻及西山八國雲南等使進封
臨淮郡開國公食邑二千户(元和二/年十月)
　　　李夷簡淮南節度同平章事制
柱石之臣台庭之老積碩望具瞻之德有弼諧寅亮之
功授以土田流邦家之愷悌増其冕服表國器之形容
此朕與將佐大僚示中外之一體也况兵戎重事東南
實繁輟於廟堂以示其大正議大夫守門下侍郎同中
書門下平章事上柱國成紀縣開國侯食邑一千户賜
紫金魚袋李夷簡出身蒞政䔍志守道素風彰於操履
嚴氣峻於風雷自朕續承丕圗捜拔下位得文華於宗
室升器幹於朝廷而所重者準繩所憂者財賦資倜儻
以振起委強通而演成江漢之仁風載揚岷峨之美化
斯盛既執大憲俄登公台輔予一人凝是庶績忠讜有
遭逢之勇奸邪無侵敗之機謂之股肱實無所忝言念
淮海斯為奥壤走商賈之化財引舟車之艚輓凡所經
理事非一隅控制之難於今尤切是用錫命俾為藩宣
式加師長之名不改平章之務萬邦表率丞相正之可
銀青光禄大夫檢校尚書右僕射同中書門下平章事
兼揚州大都督府長史充淮南節度副大使知節度使
事管内營田觀察處置押新羅渤海兩蕃等使(元和十二/年七月)
　　　裴度河東節度同平章事制
忠利於國者效積而事彰器周於物者志逺而任重况
入調鼎鼐出鎮藩垣荷中外之寵榮膺文武之重寄将
允僉望命兹輔臣金紫光禄大夫門下侍郎同中書門
下平章事兼𢎞文館大學士上柱國晉國公食邑三千
户裴度量惟𢎞深道在匡濟大玉藴連城之價長材負
搆厦之姿言必公忠義本正直薦居鈞軸叶贊機謀匪
躬以務其将明憂國不忘於造次當夷兇淮蔡仗節於
師旅之間及殄㓂青齊運籌於帷幄之内勤勞靡替𢎞
益居多績用是嘉撝冲愈懇東夏雄屏實惟晉陽控大
鹵之山川司北門之管籥横制獯虜逺清疆陲是以輟
獻納於沃心撫方隅於注意倚屬攸切勲庸可宣舟楫
常賴其弼予鈇鉞載觀其蒞衆勵山甫之恪德成方叔
之壮猷式副具瞻勉揚休聞務既兼於左揆秩仍踐於
中台爾其戒哉以服嘉命可檢校尚書左僕射兼門下
侍郎同中書門下平章事太原尹北都留守充河東節
度觀察處置等使
　　　韓𢎞河中節度兼中書令制
門下王者統馭萬㝢緝熙庶績必有文武全器柱石之
臣出壯藩岳入和台鼎使其效彰中外聲播華夷所居
而人心自寕所蒞而軍令自肅允是任者其惟至公開府儀
同三司守司徒兼中書令上柱國許國公食邑三千户
韓𢎞受天地凝粹之氣得山川崇深之靈厚其體而壮
其容靈其心而宏其量早洞戎韜之學允膺節制之權
隠然大梁克有成績及功宣盪㓂志展匡王懇申戀闕
之誠竟遂來朝之禮位髙百辟榮冠一時恩極而愈恭
名光而益勵朕方欲樹以垣翰仗乎忠賢乃眷關河
之守實惟股肱之郡自昔重寄無非元勲是用命以上
公復兹雄鎮於戯頃居東夏父子借分閫之榮今處近
郊伯仲並登壇之貴道茍積於忠實頋何愛於寵章往惟
欽哉副我明命可司徒兼中書令河中尹充河中晉絳
慈隰判節度觀察處置等使散官勲封如故主者施行
　　　李逢吉東川節度使制
蜀門南次梁部東分地東江山境綿賨濮非志懐端重
不可委以察亷非識度𢎞深不可畀以節制聿求公望
爰自輔臣朝議大夫守門下侍郎同中書門下平章事
輕車都尉賜紫金魚袋李逢吉文以發華行惟居厚忠
懇每形於造膝直方斯見於匪躬自處台席再移星琯
温然德器休有素風觀其動本於仁足以敷王澤考其
守歸於正足以奉師貞乃眷梓潼兹惟奥壌用去将相
之任俾專藩宣之功予欲頒政典於一隅故兼以夏卿
之位予欲布憲章於列郡故假以副使之權爾其節儉
以訓俗澄清以檢吏因土風之剛悍使勇且知方就物
産之殷充則既富而教茍能積實期有遐聞於戯朕與
大臣進退示全其恩禮爾之報國始終宜竭其肺肝身
雖逺于山川心豈忘于夙夜服兹休命汝往戒哉可檢
校兵部尚書使持節梓州諸軍事兼梓州刺史御史大夫充
劍南東道節度副大使知節度事管内度支營田觀察
處置静武軍等使散官勲如故(元和十二/年九月)
　　　牛僧孺武昌軍節度同平章事制
門下朕恭承大統屬官平寧方委心輔臣釐齊法度垂
茂績於當代建休風於一時有深畏滿盈雅懐止足體
隂陽迭敘之旨全進退居正之心詞抗不囬秉忠難奪
得不處之安郡益以榮名是用建新軍以統武昌佩相
印而專節鉞文武二柄付于全才金紫光禄大夫中
書舍人同中書門下平章事兼集賢殿大學士監修國
史牛僧孺貞方而和俗慎宻而坦夷秀乎文華篤於行
實以直䇿悟憲宗以忠啟奉先朝積有信臣擢于廊廟
法無越制官無及私門無託賔道無偏倚逮兹旬嵗亟
聞昌言朕常惕然虚己以聽既終園寝之重克修郊廟
之儀前志彌堅陳懇益固吾方渉學𢎞濟斯人耒耜戈
矛仁夀鄙夭簡予懐者非爾而誰是用輟中樞圗史之
間開夏口油幢之府典型八座亷問七州往惟欽哉無
替厥服可檢校禮部尚書同中書門下平章事鄂州刺
史武昌軍節度使(寳厯七/年七月)
　　　李石荆南節度同平章事制
翼亮之臣寄畀攸重九功未敘則宜立於廟堂百度既
貞則兼制於方岳中外祖送式寵賢才銀青光禄大夫
守中書侍郎同中書門下平章事充集賢殿大學士上
柱國李石元精降祥河岳鍾秀文含大雅學茂全經贍
智通理亂之源達識究古今之變望欎人傑居為國楨
頃者嘉其多能俾調鼎實動必循道知無不為毎竭慮
於謀猷思致予於堯舜嘗司轉漕仍摠征財盤錯之難
鋩刃不滯増台耀之光彩揚鳳池之波瀾墜典咸修逺
方畢服夙夜匪懈光我知臣近者情在進賢願辭衮職
誠不易奪朕所難違乃眷荆門東南巨鎮江山重險舟
車要衝此罷節符是遵權便台臣往蒞宜復前規俾登
大将之壇仍持上相之印尹正望府亷規雄藩増榮峻
階無忝我命可金紫光禄大夫中書侍郎同中書門下
平章事兼江陵尹充荆南節度管内觀察處置等使勲
如故(開成三/年正月)
　　　李德裕荆南節度平章事制
将相之任中外攸屬入則揚緝熙以正百度出則布威
令以靖一方良以才難委寄咸重爰設齊壇之禮仍合
台席之榮式示酬勞允諧僉望特進守太尉兼門下侍
郎同中書門下平章事充𢎞文館大學士太清宫使上
柱國衛國公食邑三百户李德裕嶽瀆間氣鐘磬正音
葆粹孕和本仁叶義道藴賢人之業正謂王者之師詞
鋒莫當學海難測自入膺大社克搆崇墉王猷國經契
合彝矩丙吉罄安邉之術戎㓂彌夷張華興伐叛之謀
壺關洞契克荷先朝之旨弼成耆定之功布在冊書輝
映前古而能處劇不懈久次彌勤朕以嗣位之初懋勤
在念宜先碩望以表優恩荆部雄藩地惟四楚摠五都
之要㑹包七澤之奥區兵賦殷煩居俗甚衆必藉舊德
作鎮尹臨載崇五教之名俾賦十連之貢勉𢎞化理以
續前勞可檢校司徒同中書門下平章事兼江陵尹充
荆南節度觀察處置等使(㑹昌六/年四月)
　　　白敏中邠寧節度使平章事制
昔孫𢎞以儒學修身寵兼裂土鄧禹以勲庸著効儀比三
司是内外共規古今所重再揚新命允屬元臣特進守
司徒兼門下侍郎同中書門下平章事充招討山南平夏
党項兵馬都統制置使并南北兩路供軍使兼邠寧節度
使白敏中才智足以贊𤣥功誠明可以匡大務事君惟
恐不盡守道惟恐不孤而能以無心為待物之心以無
用為當官之用朕君臨之嵗首付台衡六更星霜勁節
如一自羗戎犯塞師旅屯邉招懐莫來征伐無状爰用
命爾往其鎮之果能潜移梟獍之心坐絡豺狼之首始自
夏半及于秦正大建功勞克寧烽馹終此誠意非卿而
誰今封部既清是用休爾之討伐馬牛皆散是用罷爾
之統臨不移論道之榮更怙持衡之貴纂乃舊事對予
勤懐可守司空同中書門下平章事邠寧等州節度觀
察使(大中五/年十月)
　　　崔鉉淮南節度平章事制
周用周召為楨幹之臣以正天下故入調鼎鼐則弼亮
之道尊出撫方國則蕃宣之功著我有上相天實間生
文武之用髙並於昔賢中外之寄允資於碩德爰舉旌
鉞仗于股肱光禄大夫守尚書左僕射兼門下侍郎同
中書門下平章事兼𢎞文館大學士充太清宫使上柱
國魏郡開國公食邑二千户崔鉉瑞玉凝姿春林發秀
貞諒植徳謙虚葆光冲用既臻于化源達實毎𢎞於理
本擅松柏後凋之色勁節自髙含金石希代之音正聲
特異洎發揚令聞輝靄公朝道無緇磷言符體要繼相
如之麗藻夙侍禁林嗣傅説之旁求早膺台席日者歴
居亷鎮常總朝綱令肅方隅風行憲署及膺我寵擢復
司化權毎正惟公持平不撓暢緝煕之茂典𢎞經濟之
明謀功勒旂常道光夷貉勵山甫匡周之操竭子房佐
漢之忠終始一心周旋七年富人斯久偉績彌勤是宜
載圗爾庸優爾恩寵乃睠淮海號為通都控扼實據其
咽喉封部適罹其災患予所注意爾其往哉於戯居則
秉鴻鈞紹阿衡之業動則駕長轂圗方叔之勲茍非全
才孰付重任若撫封之長術阜俗之嘉謀一部之慘舒
三軍之政令我屬良弼則又何規勉登将壇敬佩相印
副是寵寄其惟戒哉可檢校尚書左僕射同中書門下
平章事兼揚州刺史大都督長史充淮南節度副大使
知節度事管内營田觀察處置等使(大中九/年八月)
　
　
　
　
　
　唐大詔令集巻五十三
欽定四庫全書
　唐大詔令集巻五十四
　　　　　　　　　　　　宋　宋敏求　編
　　大臣
　　宰相
　　　出鎮下
　　　　裴休宣武軍節度平章事制
　　　　魏謩西川節度平章事制
　　　　崔慎由東川節度制
　　　　蕭鄴荆南節度平章事制
　　　　杜審權鎮海軍節度平章事制
　　　　劉瞻荆南節度平章事制
　　　　鄭從讜河南節度平章事制
　　　　王鐸義成軍節度兼中書令制
　　　　崔𦙍武安軍節度平章事制
　　　　王摶威勝軍節度平章事制
　　　　獨孤損静海軍節度平章事制
　　出鎮下
　　　裴休宣武軍節度平章事制
將相大臣中外迭任入奉股肱之寄出為藩翰之雄無
爽具瞻式章注意金紫光禄大夫中書侍郎兼户部尚
書同中書門下平章事集賢殿大學士上柱國河東縣
開國子食邑五百户裴休氣禀岳靈夢叶巖瑞威鳳孤
翔於玉圃仙鶴獨步於芝田學精典墳文緯邦國自彤
庭發䇿鵷列升班粉署擅貳卿之榮綸扉闡五字之妙
迨司饋運整葺牢籠䇿畫每得於親聞功庸必見其顯
効章程軌物歴試無差是用付以權衡宜承任委咨之
逺略炳然大猷四后協心萬邦繫爾今百度有截庶績其
凝前時屢以疾辭猶煩卧理豈無優賢之道因遂由衷
之意乃眷梁苑實為重藩荒大東於周疆接小沛於貢
壤富庶将及悍勇無譁仁化已洽於一方清風漸扇於
全境開關自固懸瞂不鳴可仗台臣寘之靜理爾其踐
厥位暢厥庸侯服既増相印不解輔弼莫繫於逺邇
聲容暫閒於朝昏敬哉戒哉毋替重命可檢校户部尚
書同中書門下平章事使持節汴州諸軍事充汴州刺
史充宣武軍節度使知節度事汴宋亳等州觀察處置
兼亳州太清宫使(大中十/年六月)
　　　魏謩西川節度平章事制
股肱之臣與君上而合體心腹之寄雖中外而同途入
則付之鈞衡出則委其藩翰茍非望隆碩德道備全才
則何以克副具瞻久膺重寄銀青光禄大夫門下侍郎
兼户部尚書同中書門下平章事監修國史上柱國魏
謩天生賢傑岳降英靈深沉莫究其澄陂和裕可羣於
愛景自踐揚華貫備著徽猷故事播於三䑓讜論留於
兩掖而式資重用任以地征簡於朕心爰立作相惟爾
列祖佐佑太宗輔弼之光號為人鏡代濟其美厥生令
孫藴致君匡國之謨見奉上竭忠之志勤勞匪懈夙夜
在公動關典彝言成啓沃闡化由其赤誠星霜七年風
雨一貫朕以九折巨屏山川奥區控臨百城統馭羣虜
眷兹慎擇不其才難爾宜往踐将壇仍持相印舉武侯
之籌䇿底定逺戎繼叔度之謳歌載康遐俗勉服休命
恭惟有初可檢校户部尚書同中書門下平章事兼成
都尹充劍南西川節度副大使知節度事管内觀察處
置統押近界諸蠻及西山八國雲南安撫等使(大中十一/年二月)
　　　崔慎由東川節度制
夫尊任輔相之道也入則秉鈞衡以臨羣辟出則賜弓
矢以長諸侯寵光不渝寄屬咸重将求良輔乃命台臣
大中大夫守中書侍郎兼禮部尚書同中書門下平章
事監修國史上柱國賜紫金魚袋崔慎由繼美德門承
家貴位縉紳偉望禮樂上流挺松筠之貞姿服蘭蓀之
懿行自居名器累歴清華禁林才擅於多能綸閣詞推
於巨麗物情愈茂廷譽甚髙再列二卿之崇亟闡六條
之化爰加奨任益付重難屢啟嘉謨俄㕘大柄而周渉寒暑
備見器能道巳著于始終恩豈殊于中外眷玆東蜀實曰奥
區俾授旌旄以彰優重昔叔子望髙於峴首次公聲振於潁
川孰有後先率是為理勉𢎞風教期懋厥庸可檢校禮部尚
書使持節梓州諸軍事兼梓州刺史御史大夫充劍南東川
節度副大使知節度事管内觀察處置等使(大中十二/年二月)
　　　蕭鄴荆南節度平章事制
入調鼎鼐作我股肱出鎮藩垣為予心膂分命雖殊于
中外倚才皆屬於安危将相迭居文武兼用允兹遇者
厥維艱哉况地控南荆土連全蜀振五嶺之通道當七
澤之要津統馭所難撫理為重顧兹渥命爰輟重臣銀
青光禄大夫守門下侍郎兼工部尚書同中書門下平
章事監修國史上柱國彭城縣開國男食邑三百户蕭
鄴昴宿垂芒山庭表異膺誕明德佐理生賢開濟洞達
其泉源進退率由於律度端亮秉志寛和待人而累踐
華資克流芳問儼卿雲之詞藻煥發皇猷邁管樂之智
謀掌司邦賦臺閣備詳其政事朝野咸推其上才由是
道觀明誠夣叶先帝爰立作相陟於台階果能經緯岩
廊鎮安夷夏罄乃一心凝其庶績逮予纂承亟獲匡輔
疇庸任舊宜乎加恩是用擇其匡藩委之碩德尚執中
樞之柄仍加右揆之崇相閣良規豈忘蕭曹之業戎垣
寵寄更隆羊杜之功勉服殊榮佇𢎞懿烈可檢校右僕
射同中書門下平章事兼江陵尹充荆南節度管内觀
察處置等使(大中十三/年十一月)
　　　杜審權鎮海軍節度平章事制
朕垂衣嚮明負扆成化内則委輔弼之重論道於岩廊
外則寄垣翰之崇分憂於撫馭是以入掌鈞軸出擁麾
幢必仗兼才乃膺迭任况軍稱鎮海地亘長江建置既
殊寵劇斯在駕戎車而佩相印持廟算以統全軍非我
誠臣豈行茂典特進行門下侍郎兼吏部尚書同中書
門下平章事兼修國史上柱國建平縣開國男食邑三
百户杜審權獨鶴依松孤鸞上漢聳三峰之峭壁澄萬
頃之清瀾早以重名洽於時輩擅讜言於諫署留正範
於南宫史筆弛而更張憲綱紊而復正由是如綸不紀
刈楚無遺紹蔽芾於謳謡盡侀成於法理先皇帝知其
可用召入内庭果能新耳目之見聞備肺腑之待遇朕
初登寳位素抱嘉猷遽行制書首列台席故能彞倫攸叙
庶政惟和舉去無差於激揚流品並分於涇渭出入五
載初終一途每念鴻勲布在青簡近者固辭機務動啟
懇誠雖懐好德之言難抑撝謙之雅是用輟鹽梅於調
鼎賜斧鉞於專征金陵大藩正張新幄式兼啟事載踐
中樞不移注意之榮無替沃心之道勉服休命厥惟懋
哉可檢校吏部尚書同中書門下平章事使持節潤州
諸軍事兼潤州刺史充鎮海軍節度使浙江西道觀察
處置等使(咸通四/年五月)
　　　劉瞻荆南節度平章事制
門下将相二柄倚注攸難委鈞衡則望庶績昭明授斧
鉞則冀一方寧謐中外迭處列朝舊規是用輟於岩廊
付以藩翰正議大夫中書侍郎兼刑部尚書同中書門
下平章事判集賢院彭城縣開國公食邑一千户賜紫
金魚袋劉瞻早以文學疉中殊科俄嬰艱阻久滯雲路
朕擢授華級遄躋禁林羽翼未安風霜旋廹洎并汾解
印輦轂還鑣熟聞赤心再陟丹地而應對多敏詔書立
成風稜甚髙恭慎無玷承受宻旨敷陳大猷洽於具瞻
乃降明命果能竭忠心力申行典章啟宗社之宻圗惜
朝廷之故事振拔沉滯柬録忠良思繼美於咎夔顯致
君於堯舜将明啓沃無慚良史之書正直公忠備得賢
人之業而又癖於亷慎不尚榮華安敏之居仍非己有
四方之賂惟畏人知雖自樂於清貧當勉成於富貴乃
眷荆渚實惟奥區紀江漢之洪流振黔吳之要路舟車
所㑹財賦咸殷况台鼎舊臣拜章辭務爰思重屏當委
全才授任無疑寵章斯備兵符在手相印懸腰吞雲於
胷襟運籌於掌握當年得志報國圗功大夫之榮何以
加此勉膺殊渥勿替令猷可檢校刑部尚書荆南節度
使勲封如故(咸通十一/年九月)
　　　鄭從讜河南節度平章事制
古者公卿在朝則輔主致理有事則統衆出征是以卻
縠行師爰求説禮祭遵推轂不廢雅歌今者羗㓂未寜
烽烟尚警慎擇鎮安之略尤資柱石之功若非文武兼
才将相全業夙藴峻望為吾鼎臣豈傾丹赤之懐以授
股肱之任開府儀同三司門下侍郎兼兵部尚書同中
書門下平章事充太清宫使𢎞文館大學士延資庫使
上柱國榮陽郡開國公食邑二千户鄭從讜秀禀岳靈
操含氷潔趙衰冬日樂廣青天端操而峭壁寜偕曠度
而澄波未測周宻得大臣之體誠明𢎞君子之儒許月
品題人倫自警膺門歩武明彦知歸奮飛早踐於修途
育德逾髙於輿論仗節三光於侯府題劍累陟於崇班
洎擢處鈞衡若来麟鳳才惟應物動必研㡬屹若嵩巒
炳符台曜嵇松磊落長標構厦之姿和璧温良克表如
虹之氣朕以北門重鎮興王故都披全晉之山河有陶
唐之風俗以爾曽施惠化尚有去思方當用武之時暫
輟調元之氣爾其厚撫戰士謹備糧儲必使黠冦革心
征師賈勇善守訓齊之令以圗台鼎之勲位以上公式
先元輔副我憂厲往惟欽哉可檢校司徒同中書門下
平章事行太原尹充北都留守河東節度管内觀察處
置兼行營　討等使(廣明元/年二月)
　　　王鐸義成軍節度兼中書令制
門下朕以煙塵犯闕士庶貽災思九廟以懐慚顧萬邦
而是愧危同馭朽誡甚履氷遂乃䖍祝上𤣥冀平積憤
勞乎宵旰實貫神明其有捨元輔之崇副大朝之切拜章
􁏏懇面奏請行者得不超兹爵秩盛以統臨今則釐斾
經時駐軍未進宜更戎號以煥寵光諸道行營都統指
揮諸軍兵馬収復京城租庸等使兼判延資庫户部事
權知義成軍節度鄭滑潁州觀察處置等使兼開府儀
同三司守司徒兼中書令上柱國晉國公食邑三千户
王鐸碩德名門清風直道為一時之圭表作百行之源
流騏驥絶塵方知逸勢松篁犯雪更耀寒光洎中第從
軍昇朝擅價掌綸業茂選士功髙進必流芳勞惟可則
專銅鹽之任副舟楫之權雅有令名不誣信史爾後再
持鈞軸重領藩維智識愈精始終無替旋屬省方之際
犯難而來首冒鋒鋩忠貫天地由是将我大柄答爾明
誠當其艱危之時實有整持之計沉機累獻秘畫頻聞
漸理綱條儼予班序致使簮裾復盛禮樂重興克念爾
勞諒洽人聽而又忿兹國難期以身先懇望統師力求
專伐既佇平於狡穴貴獨耀於将星宸命登壇俾之仗
鉞及乗白馬疊降紫泥雖嘉将就之勲尚滯進軍之䇿
而諸軍觀望相顧遷延将謀盪定之期因有改更之制
在吾優賢之道求舊之心俾循和嶠之榮敷其五教更
假卻縠之用惠此一方爾宜振彼宏圗聳於東夏式資
論道共贊中興體我深懐敬承休命可檢校司徒守中
書令使持節滑州諸軍事守滑州刺史充義成軍節度
使滑潁等州觀察處置等使散官勲封如故主者施行
　　　崔𦙍武安軍節度平章事制　　　陸扆
門下入居巖朝施明略以匡時出陟齋壇運沉㡬而鎮
俗茍非材推命代望重當朝則何以宣我武威易其風
俗朕志先定僉謀允成持危匡聖致理功臣金紫光禄
大夫守禮部尚書兼中書侍郎同中書門下平章事兼
集賢殿大學士判户部事上柱國清河郡開國侯食邑
一千户崔𦙍文星垂耀神岳標竒襲禮樂之清風冠簮
纓之貴胄佩觿之際濳韜經濟之才筮仕以來尋積公
輔之望洎更華胄益振令圗居論思而獻替盡忠提綱
紀而囬邪斂跡旋自繁劇俾司燮調茍利於君無所不
至洎寵蒲坂再秉洪鈞明謀時合於蓍龜雅操不渝於
風雨作礪之業為時而生乃眷重湖實維奥壌荐臻多
難屢易元戎哀彼征人昌我皇度間爾嘗隨重幣往曵
長裾迄今授卿臺階尚播詩詠是用拯彼塗炭宣予惠
和假其問喘之仁慰彼來蘇之望仍持相印式寵名臣
暫追羊杜之政能未凂臯夔之事業往踐厥位爾惟欽
哉可檢校禮部尚書同中書門下平章事功臣散官勲
如故充義安軍節度湖南管内觀察處置觀察等使使
持節澶州諸軍事守澶州刺史(乾寧三/年七月)
　　　王摶威勝軍節度平章事制　　　　楊鉅
門下朕聞有國家者内則立四輔以貞百度外則建羣
臣以寧八區持吾重權惟此二事其有弼諧之道已溢
于簡編是期訓撫之規更滿於方岳中外迭處古今所
榮扶危匡國致理功臣金紫光禄大夫門下侍郎兼户
部尚書同中書門下平章事監修國史判度支諸道轉運鹽
鐵等使上柱國瑯琊郡開國公食邑二千户王摶長淮衍慶
維岳降神抱文行忠信以飾身範珪璧琮璜而為器動
多偉節言必匪躬自踐歴清華汪洋令望左垣蹇諤之
稱凛然古風右掖絲綸之功垂作雅誥嗣後恤刑著効
作賦推能陟于梅霖掌我金穀果罄致君之道無慚出
相之門忠謀必成茂績仍舉朕念於越久罹凶災狂童
既平疲俗未泰是思被我寛政進之皇風厚其澆漓滌
彼汙染再造其任求才惟艱輟于三台先以十乘不改
岩廊之任用資垣翰之光於戯阻於重江負于滄海號
稱殷厚屬為剽輕雖兵革乍銷而閭井猶弊撫循之理
可不慎諸副吾任賢俟爾報政可檢校户部尚書同中
書門下平章事散官勲如故充威勝軍節度浙江東道
管内觀察處置宣撫等使使持節越州諸軍事守處州
刺史(乾寧三/年八月)
　　　獨孤損静海軍節度平章事制
門下凝庶績而釐百工峻列藩而屏中夏中外迭處朝
廷舊規乃眷交州是為奥壤我輟良輔時謂當仁銀青
光禄大夫户部尚書兼門下侍郎同中書門下平章事
監修國史判度支上柱國河南郡開國侯食邑一千户
獨孤損德參瑞玉貞配兼金欎為君子之儒雅得大臣
之體先皇帝爰徴有舊委以鈞樞燮調而四序無差獻
納而萬邦取則昨者大禮雖期於七月豐財未貢於九
州但抱焦勞莫克負荷而爾適當重任頗竭宏才因山
之制俄然執紼之儀必備事君罄節來工收功所宜行
酬賞之恩罷繁難之任登於揆路陟以師壇用示奨酬
勉𢎞化理服我休命往惟欽哉可檢校尚書右僕射同
中書門下平章事兼安南都䕶充静海軍節度使安南
管内觀察處置等使散官勲封並如故(天祐二/年三月)
　
　
　
　
　
　
　
　
　
　
　
　
　唐大詔令集巻五十四
欽定四庫全書
　唐大詔令集巻五十五
　　　　　　　　　　　　宋　宋敏求　編
　　大臣
　　宰相
　　　罷免上
　　　　長孫無忌開府儀同三司制
　　　　李靖特進制
　　　　魏徵特進制
　　　　王方慶麟䑓監修國史制
　　　　姚元之相王府長史制
　　　　張説停中書令制
　　　　源乾曜停侍中制
　　　　裴耀卿張九齡尚書左右丞相制
　　　　陳希烈太子太師制
　　　　吕諲太子賔客制(闕/)
　　　　姜公輔太子左庶子制(闕/)
　　　　李勉太子太師制
　　　　盧翰太子賔客制
　　　　崔造太子右庶子制
　　　　盧邁太子賔客制
　　　　趙宗儒太子右庶子制
　　　　鄭珣瑜吏部尚書髙郢刑部尚書制
　　　　鄭餘慶太子賔客制
　　　　鄭絪太子賔客制
　　　　李藩太子詹事制
　　　　權德輿禮部尚書制
　　　　韋貫之吏部侍郎制
　　　　李絳禮部尚書制
　　罷免上
　　　長孫無忌開府儀同三司制
昔東漢功臣莫任機揆西京戚里或存退讓故能長守
富貴不懼危殆尚書右僕射齊國公無忌神識清舉風
彩凝映賢戚之望朝野所推比軒禁不虞釁生慮表倉卒
之間厥功以茂自居樞要聲實彌逺然以椒掖之親處
權衡之地深知止足有戒滿盈収袵之請言辭懇切宜
遂其心以勵貪競可解尚書右僕射仍進散位開府儀
同三司(貞觀二/年正月)
　　　李靖特進制
髙秩厚禮允屬茂勲貴德崇譲用光彝典尚書右僕射
代國公靖器識恢𢎞風度宏邈早申期遇夙投忠欵宣
力運始効績邉隅南定荆揚北清沙塞皇威逺暢功業
有成及參聞政本職重端副綢繆翌贊勤勞宴績知無
不為嵗寒彌厲既懐冲挹以疾固辭表疏懇至情理難
奪煩以吏職有乖養賢宜加優寵申其雅志可特進勲
封如故并賜物一千段尚乘馬兩匹禄賜國官府住及
親事帳内防閣等並依舊給患若少瘳每三兩日至門
下中書平章事患若未除任在第攝養(貞觀八年/十二月)
　　　魏徵特進制
留侯名相濟北之志巳髙䟽傅人師東都之迹彌逺後
進仰其遺烈前䇿以為美談諒可以砥節勵行化俗𢎞
風者也左光禄大夫侍中鄭國公魏徵器識沉敏軌儀
詳整文史優贍學業該通自參贊機衡綢繆帷幄知無
不為心力備盡格言弗隠正議日聞一德載宣四聰斯
達實賴嘉猷用襄治道而深執謙遜志懐冲逺詞誠懇
切良用憮然杼柚于懐屢移氣序而固陳丹欵義在難
違今便申其雅志以成厥美可特進封如故仍知門下
事朝章國典參議得失自徒流以上罪詳事奏聞其禄
賜及國官防閣等並同執事(貞觀十/六年冊)
　　　王方慶麟䑓監修國史制
鸞臺芸閣秘文蓬山奥府是為國重尤切帝艱銀青光
禄大夫行鳳閣侍郎同鸞臺平章事上柱國石泉縣開國
子王方慶鐘鼎髙門簮纓舊徳學富今古才優舒向自
參機宻亟改寒暄蹇諤之風不忘於獻替謙挹之美屢
陳於衰疾西垣掌事雖藉謨猷東觀屬詞更資通博宜
掇鳳凰之省俾緝麒麟之署可麟䑓監仍監修國史勲
賜如故主者施行(聖歴元/年八月)
　　　姚元之相王府長史制
忠為令徳孝乃天經義著君親道存敬愛其或兼者可
不美歟銀青光禄大夫行鳳閣侍郎兼檢校相王府長
史同鳳閣鸞臺三品姚元之自掖垣趨走廊廟謀猷竭忠
盡誠讜言正議始終無替𢎞益以多近以母氏衰老情
兼喜懼在休沐之期闕晨昏之禮乞解所職以就閑養
外奏内請志剴詞勤宜遂懇請用敦孝道睠彼藩邸髙
選經佐俾従梁苑之遊以致潘園之樂可行相王府長
史一事巳上並同三品(長安四/年六月)
　　　張説停中書令制
門下特進行尚書右丞兼中書令燕國公張説往屬艱
難輸誠於履險及兹輔相潤色於告成而不肅細微之
人頗乖周慎之旨朕畧小任大念舊録功且法不欲屈
宜罷中樞之務義亦有在更全端右之榮宜停中書令
仍修國史於宅修撰主者施行
　　　源乾曜停侍中制
尚書右丞相兼侍中源乾曜十載持衡一心自牧台鼎
斯重管綜維繁雖勤力在公而暮年微疾俾司端揆罷
劇中樞宜停侍中其尚書右丞相如故(開元十七/年六月)
　　　裴耀卿張九齡尚書左右丞相制
門下爕和隂陽儀刑端揆自非人傑孰副僉諧金紫光
禄大夫侍中𢎞文館學士上柱國稷山縣開國男裴耀
卿才實國楨望為人範懷匪躬之節竭奉上之心金紫
光禄大夫中書令集賢院學士修國史上柱國始興縣
開國子張九齡器識宏逺文詞博達負經濟之量有謀
猷之能自翼贊台階彝倫有敘直道之心彌固蹇諤之
操逾堅並可以儀型百寮緝熈庶績宜廽掖垣之任俾
列宫師之表耀卿可守尚書右丞相九齡可尚書左丞
相散官勲封如故主者施行(開元十四/年十一月)
　　　陳希烈太子太師制
門下輔道元良發明純德朝寄之重莫此為先特進行
左相兼武部尚書集賢殿𢎞文館學士崇𤣥館大學士
太清諫曹(以下原闕/)
　
　
　
　　　李勉太子太師制　　　　　　　陸贄
勅立國之本所繫於元良𢎞教之方必由於端士非識
精前典德重當時恭敬温文其将安倣吾是以輟台階
之老選宗望之賢輔翼春闈是資教諭光禄大夫檢校
司徒平章事􁚖國公李勉忠信孝友直方簡儉達君臣
父子之際知禮樂教化之端虚襟保和清明簡欲求舊
則德茂序親則屬尊師範國儲無易其選可依前檢校
司徒兼太子太師(貞元二年正/月十一日)
　　　盧翰太子賔客制　　　　　　　陸贄
勅求賢審官以康庶績就閑優秩以處舊臣蓋欲敦始
終之道全進退之禮金紫光禄大夫門下侍郎同中書門
下平章事范陽郡公盧翰頃因多難從我于征以其年
乃老成任推先進方将求舊擢處公衡荏苒迄今再淹
星嵗勤勞既著衰疾有加宜徙職於春闈用優賢於暮
齒可太子賔客散官勲封如故(貞元二/年正月)
　　　崔造太子右庶子制　　　　　　　陸贄
勅宰相之職允釐百工時惟仰成不可廢闕中散大夫
行給事中同平章事上柱國平安縣開國男賜紫金魚袋崔
造頃在掖垣參掌樞務摠領煩重精勤彌深亦既優賢
賜之長告嵗聿云暮有加無瘳披誠自陳辭疏三上知
止之道守之甚堅處於休閑遂其頥養可太子右庶子
散官封如故(貞元二年/十二月)
　　　盧邁太子賔客制
任重謨猷道存忠諒辭疾之情既懇優賢之義斯崇中
書侍郎平章事盧邁朝序公才操履端敏弼諧庶政夙
夜惟寅恭恪之心毎思獻納而支體未適固請優閑累
表陳情懇誠彌切将遂其志予衷耿然爰舉朝章式加
命秩可太子賔客(貞元十三/年九月)
　　　趙宗儒太子右庶子制
任人之道必先無私求賢之宜所期適用給事中平章事
趙宗儒早以文學累更職任自居樞近頗歴嵗時雖夙
夜勤勞而政理猶欎式移秩序以叶朝經可太子右庶
子(貞元十四/年七月)
　　　鄭珣瑜吏部尚書髙郢刑部尚書制
朕承天眷命獲主兆人思致雍熙用康區夏布和緝化屬
在輔臣所任適宜實謂通典銀青光禄大夫守吏部尚
書平章事上柱國鄭珣瑜銀青光禄大夫守刑部尚書
平章事上柱國髙郢等咸以忠清累更朝列秉彜亷慎
操履貞恒自參輔中樞皆能勵節祗勤庶務夙夜惟寅
嵗月滋深纓纒疾恙衮職有闕無以彌縫况錯綜為選
士之本刑法乃生人之命俾從專掌以盡至公宜輟台
司副予所委珣瑜可吏部尚書郢可刑部尚書(永貞元/年二月)
　　　鄭餘慶太子賔客制
御大器者本於至公服大寮者歸於衆望故上無虚授
下允具瞻茍異於斯則曠邦理朝請大夫守尚書左丞
同中書門下平章事輕車都尉賜紫金魚袋鄭餘慶常
以懿文累更近侍亦以讜議出佐遐藩恭承宣室之召
再處廟堂之任丞相所請朕無不從勞予虚襟亦既周
月寂寥厥位不聞直聲昔魏相持綱樞機周宻左雄匡
政朝廷肅然摠録之司輕重攸繫茍云不稱亦在量能
俾從調䕶之班猶示優崇之寵可守太子賔客散官勲
如故(元和元年/十二月)
　　　鄭絪太子賔客制
門下王者重輔弼之任明進退之宜見可即升知否則
捨兹朕所以推誠不惑與物無私者也銀青光禄大夫
守門下侍郎同中書門下平章事兼𢎞文館大學士上
柱國賜陽武縣開國侯鄭絪早以令聞入參禁署永推
勤績出授台司期爾有終匡予不逮嵗月滋久謀猷寖
微罔清浄以慎身每因循而保位既乖素履且欎皇猷
宜副羣情罷樞務朕以其久居内職累事先朝恩厚君
臣貴令終始俾就優閑之秩用申寛大之恩可太子賔
客散官勲封如故主者施行(元和四/年二月)
　　　李藩太子詹事制
爰立輔臣以熙庶績聿膺其任亦屬難能至於明用舍之
宜全始終之道兹惟大體寧忘予懷中散大夫守門下
侍郎同中書門下平章事兼𢎞文館大學士上柱國賜
紫金魚袋李藩早以學行聞於縉紳洎升朝端克慎素
履頃者拔於非次列在鈞衡是宜有道以佐時匪躬而
納誨用副明奨越於常倫而授任以來再踰年序夙夜
之勤雖著弼諧之效未孚将何以允至公之求成天下
之務宜輟黄樞之重尚居卿尹之榮爾其勉之式欽優
禮可守太子詹事散官勲賜如故(元和六/年二月)
　　　權德輿禮部尚書制
文昌六官宗伯掌禮選授之重自昔攸難非夫台衮之
臣分全於終始縉紳之議素洽於羣倫則無以允是優
崇膺兹名秩正議大夫守禮部尚書同中書門下平章
事上柱國扶風郡開國公權德輿奥學雄詞冲襟曠度
禀中和之氣𢎞信厚之規夙彰厥猷厯踐清貫乃者逥
翔省閣祗服大僚咸推鎮俗之風遂致濟川之望朕永
惟理本宵旰在懐常期獻納之功深屬輔弼之任爰徵
僉論俾列鼎司勤勞亟渉於嵗時謙挹毎形于造次是
用委春卿之職輟樞務之殷任事程能庶光㑹府帥屬
而理汝往欽哉可禮部尚書(元和八/年正月)
　　　韋貫之吏部侍郎制
朕恭己臨人勵精思理二三執政猶吾股肱念終始之
罔虧於進退而尤重茍或将命失中輔導不專依違於
懷尚慎斯舉君臣之義豈不𢎞乎中大夫守中書侍郎
同中書門下平章事上騎都尉賜紫金魚袋韋貫之早
著淑聲夙經顯貫潤以文藻懿其風猷爰膺選衆之舉
式竚弼予之美而自當鈞軸屢變星霜虛襟以聽未聞
至論非啟沃之道有所不行何燮諧之功蔑爾無效欲
抑浮華之路在捐朋黨之私人亦具瞻事将爰副用解
樞機之務俾居衡鏡之職克允斯任宜和厥心可守尚
書吏部侍郎散官勲賜如故
　　　李絳禮部尚書制
門下輔相之任所貴於納忠進退之宜實重於由禮其
有以勞奉國以疾固辭予懐謙讓之風是舉優崇之典
朝議大夫守中書侍郎同中書門下平章事上柱國髙
邑縣開國男食邑三百户賜紫金魚袋李絳端荘秉彜
亮直循道抱凌寒之勁節標肅物之貞規嘗以懿文參
於内署亦以公望貳於地卿竭其智能茂著官業洎擢
居衮職左右朕躬逺慮必陳讜言無隠懐致君之志𢎞
濟俗之方確然貞操欎有休問而歩履嬰疾趨侍為難
披誠上聞稽首求免乃眷毗倚乆之未從星霜屢遷忠
懇彌激宗伯秩禮時惟大寮宜從喉舌之班用輟鹽梅
之寄庶因清簡俾遂頤真膺兹寵章敬服爾命可守禮
部尚書散官勲賜如故(元和九/年二月)
　
　
　
　
　
　
　
　
　
　
　
　
　
　唐大詔令集巻五十五
欽定四庫全書
　唐大詔令集巻五十六
　　　　　　　　　　　　宋　宋敏求　編
　　大臣
　　宰相
　　　罷免下
　　　　李鄘户部尚書制
　　　　王涯兵部尚書制
　　　　崔羣湖南觀察使制
　　　　令狐楚宣歙池觀察使制
　　　　蕭俛右僕射制
　　　　崔植刑部尚書制
　　　　元稹同州刺史制
　　　　裴度右僕射制
　　　　宋申錫太子右庶子制
　　　　陳夷行左僕射制
　　　　杜悰右僕射崔鉉户部尚書制
　　　　鄭朗太子少師制
　　　　鄭畋太子少傅分司東都制
　　　　裴𦙍鄂岳觀察使制
　　　　崔𦙍吏部尚書制
　　　　裴樞崔逺左右僕射制
　　罷免下
　　　李鄘户部尚書制
夫為君者求舊以申其用施恕以遂其情為臣者陳力
以効其能奉身以明其志故在上則終始之道備居下
則進退之義全兹惟休哉用厚恩禮銀青光禄大夫守門
下侍郎同中書門下平章事上柱國江夏縣開國侯食
邑一千户李鄘居潔履方端明審固有沉毅荘重之質
有堅剛迅敏之心勁節夙表於屯夷利器久彰於中外
朕所以跡其衆善詢及庶工登之台階授以政柄将欲藉
其碩徳𢎞厥壮猷而固辭之誠再疏頗切然猶未允其
請所冀式副予懷迨此旬時勞於夙夜益願頤養堅稱
衰遲宜罷樞軸之殷俾居喉舌之重就閑髙秩式示優
崇可守户部尚書(元和十三/年三月)
　　　王涯兵部尚書制
股肱之任與國同體茍或取容於位啓沃無聞将何以
寅亮天工𢎞宣徳化朕嗣膺丕業爰任鈞衡知善必昇
見否而退兹所以推至公於天下也銀青光禄大夫守
中書侍郎同中書門下平章事上柱國清源縣開國男
王涯素以藝文早登華貫參我宥宻再處内庭位踐公
台拔於非次誠宜匪躬峻節納誨盡忠而乃因循自持
謙黙無補期於進道屢復星霜空勞虚懐未副明奨雖
夙夜之勤乆著而具瞻之望何從君臣之大義存終始
宜解職於樞務俾副曹於夏官尚謂優崇勉敬斯任可
行尚書兵部侍郎(元和十三/年八月)
　　　崔羣湖南觀察使制
致君之道爰在輔臣發輝政經端理教化其或彝倫未
叙公議不明免其所職我常典也正議大夫守中書侍郎
同中書門下平章事上柱國賜紫金魚袋崔羣根於温
敬發以詞采踐歴䑓閣潤色絲綸嘗以敏才列於宥宻
考能觀行益表謙勤擢處鈞衡用參大政緝熙之績毎
竭其謀猷翊贊之心亦彰於夙夜旰食思理注於話言
善而可行無不虚受而顧問之際謂近於至公詳聽之
間或違於事實将何以同底于道化洽萬方宜罷印於
中樞俾報政於外服優以顯秩爾其勉之可持節都督
潭州諸軍事潭州刺史兼御史大夫湖南都團練觀察
處置等使勲賜如故(元和十四/年十一月)
　　　令狐楚宣歙池觀察使制
朕聞為政以德必推誠而任人為君以道必存體以立
國况乎位崇元輔職總庶寮衆方具瞻時以輕重得不
明進退之禮全始終之恩大中大夫守門下侍郎同中
書門下平章事上輕車都尉賜紫金魚袋令狐楚夙擅
懿文累階清貫先朝特加寵命奨擢内庭出擁旌旄入
居鼎鉉朕祗膺寳位注意舊臣方屬奉陵之時委以復
土之務是宜竭心盡慮使下不欺而頗聞工徒之訴累
彰官吏之罪遽有章表固求退閒宜歸相印之權往授
使符之命仍兼榮於司憲俾奉法以惠人勉率乃心表
予洪覆可使持節宣州諸軍事宣州刺史兼御史大夫
宣歙池等州都團練觀察處置使勲賜如故(元和十五/年七月)
　　　蕭俛右僕射制
師長庶工總詳六職重任久曠益難其人自非體參股
肱位列鈞鼎能引義以知退爰致禮而加恩則授受之
間何以允兹任也朝議大夫守門下侍郎同中書門下
平章事徐國公賜紫金魚袋蕭俛門承華衮位列清貫
用能周物志在匡時勤内署之論思肅南䑓之綱紀朕
自承大序擢處台階推一心獻納之誠贊四方經營之
績及此踰嵗累誠懇辭微恙所侵堅請難奪朕憂勤庶
政親委大臣務厚始終以全進退既謝弼諧之任宜加
端揆之崇爾其戒之服我優秩可守尚書右僕射勲賜
如故(長慶元/年正月)
　　　崔植刑部尚書制
門下宰相者朕之腹心和合天下在乎鎮静藩服附親
逺方将𢎞遂物之宜必有更張之道正議大夫守中書
侍郎同中書門下平章事武騎尉賜紫金魚袋崔植往
在先朝頗推廣直馴行惟謹保萬石之風清德不渝繼
四公之業遂昇左掖實著能名駁正之美稱於朝列朕
以孝公太傅代載忠貞擢於相門授以台席顧惟寡昧
奉以丕圗毎念為君之難敢忘從諫之義推誠聽納虛
已諮詢庶洽羣心以迎和氣叔敖是期於秉羽汲黯謂
致於寝謀宵分以興日旰忘食昔藩國多事平津譲侯
隂陽未和石慶辭位爾惟謙遜豈常求安稱疾拜章勤亦
至矣雖愒日之年未及而寝氷之意尚堅遂輟樞機用
成美志崇以天秩長於秋官君臣之間朕無所愧可守
刑部尚書散官勲賜如故(長慶三/年二月)
　　　元稹同州刺史制
宰相者位列巖廊權參造化内操政柄上代天工朕嗣
守丕圗思與至治每於擢用冀獲雋良為善有聞必資
奨寵罹於愆謗用罷台階通議大夫守尚書工部侍郎
同中書門下平章事上柱國賜紫金魚袋元稹游藝資
身明經筮仕累膺科選益振榮華茂識宏才登名晁董
之列佳辭麗句馳聲謝鮑之間頃在憲䑓嘗推舉職比
及遷黜亦以直聞是以擢在周行典斯誥命洎參處宻近旋委
台衡宜竭謀猷盡以匡贊而乃不思𢎞益之道遂纓詿
誤之愆察以衷情雖非為已行兹左道豈曰効忠體渉
異端理宜偕罷朕以君臣之分貴獲始終任使之時亦
獻誠懇毎思加膝寧忍墜泉猶𢎞在宥之心俾列專城
之寄左郡之大三輔推雄控壓闗河連屬宫苑勉於政績
副我優恩可使持節同州諸軍事守同州刺史充本州
防禦使長春宫等使散官勲賜如故(長慶二/年六月)
　　　裴度右僕射制
朕端已推誠資於輔相求人與衆諒在訏謨所以詢公
卿之言從士庶之望輟任淮海俾居台階舉先朝勲舊
之臣當四海具瞻之位推心委柄期在賢能成效靡孚
余将何望守司空兼門下侍郎同中書門下平章事上
柱國晉國公食邑三千户裴度器本端誠道惟謇諤挺
筠松之操藴珪玉之姿望著巖廊功書竹帛䇿勲報爵
寵極人臣朕恭守睿圗推心弼輔聿求俊彦思致雍熙
擢升論道之司再授樞衡之任虚心日矢佇乃嘉猷而
鼎飪未調弛張異制誠宜有犯無隠忠讜必陳使余誠
懷不惑聞聽何容違於造次致有間於笙簧棘木既窮
匪辭焉騐昔漢以隂陽不和冊免丞相今爾訏謨或爽
宜罷台司疇勲績以尚功録忠勞而念舊俾居右揆非
謂左遷用崇師長之榮勿以優閑自薄可守本官尚書
右僕射散官勲封如故(長慶三/年六月)
　　　宋申錫太子右庶子制
君臣之道義切始終股肱之良任存正直茍渉邪枉自
紊憲章既虧恪慎之心難委弼諧之任正議大夫行尚
書右丞同中書門下平章事上柱國賜紫金魚袋宋申
錫學習儒門職參翰苑備我顧問洽兹寵光謂其啓沃
竭忠擢登台鉉而乃踐修不慎日底愆尤知臣之規俾
予増愧欲遏姦囬之路宜先勸懲之源豈可猶秉樞機
仍司考轄罷居台席列位龍樓誠謂寛恩周全至體朕
以事状之間慮其寃濫鞫騐之際洎務詳明當竚得情
以復申明可行太子右庶子散官勲封如故(太和五/年三月)
　　　陳夷行左僕射制
王者推至公以御天下成庶務以佚羣才况乎寅亮所
資安危攸屬顧是進退實惟矜慎其有績懋致君誠深
知止則豈可不優其恩禮遂以便安上德尊賢於是乎
在銀青光禄大夫守尚書左僕射兼門下侍郎同中書
門下平章事監修國史陳夷行受天正性味道至和雅
量川渟厚德山峙慮必經逺詞皆摭微舒遲見君子之
容端肅得大臣之體文推訓誥學奥泉源膏腴五常枝
葉百行早以精懿列侍禁闈温樹既彰於不言王度毎
資於宻贊洎踐登衮職左右文宗遇事必陳犯鱗靡懼
標掲令範振揚直聲逮余纂承再諧夢卜輔我以大中
之道𢎞我以可久之規匡益居多厥庸甚茂近者寒暑
乖候歩履或難雖嘉猷屢竭於沃心微恙有妨於造膝
朕雖倚賴方樂優崇而獻疏披誠固懐退譲眷言美志
難議强煩用是輟爕贊於三台專儀刑於百揆庶可資
乎頤養且無替其崇髙仍加貴勲式表光寵可守尚書
左僕射仍賜上柱國(會昌二/年六月)
　　　杜悰右僕射崔鉉户部尚書制
君之任臣也進則用其才勞則逸其事况丹青大化佐
佑朕躬謨明之效已彰嵗月之勤亦至俾其宴息用保
初終尚書右僕射兼門下侍郎同中書門下平章事杜
悰貞荘有容沉厚多敏早歴内外之任備陳經濟之謀
剛厲馳聲肅恭推美通議大夫守中書侍郎兼户部尚
書同中書門下平章事充集賢殿大學士上柱國博陵
縣開國子食邑五百户賜紫金魚袋崔鉉誠明挺操温
粹含章擢自禁垣之中列於台司之上獻替不倦沉研
益光而皆披衮在廷事君𢎞道方當注意資爾令猷或
趨尚之間時聞朋比黜陟之際迹涉依違朕尊禮大臣
虚襟庶政将務羲唐之化所期伊吕之賢茍曰未諧豈
副僉屬臨軒永念能不憮然宜解職三台列官八座長
揆天䑓之右地居户版之雄勉思令圗服我成命悰可
行尚書右僕射鉉可守户部尚書(會昌五/年四月)
　　　鄭朗太子少師制
相輔之臣賢傑是膺茍或道茂台階功宣時柄洪化方
深於倚汪微疴遽告其退休宜降寵私俾安頤攝庶得
君臣之義實全終始之恩通議大夫守中書侍郎兼禮
部尚書同中書門下平章事監修國史上柱國賜紫金
魚袋鄭朗靈鳳耀儀非熊表德貞厚可以鎮風俗謙恭
可以和神人量合澄波氣凝金璞論議必根於王化文
章雅叶於國經起於卑寮積乃重望自周旋䑓閣總領
藩方故事書著於典章仁聲藹流於謠詠頃司邦計國
用以殷逮領憲闈朝綱載肅洎乎克符夢卜遂委鈞衡
理庶政而百度惟貞調元氣而三光増耀而又勤獻納
稍失節宣屢陳謝病之辭待舉優賢之命是用釋兹機
務允乃至誠爾其專一精神輔助藥石将圗有間務在
無營往參六傅之榮仍加貳令之職用為羽翼爰輟股
肱嘉猷永播於事公深睠豈忘於興寝慎爾多福祗膺
恩寵可檢校尚書右僕射兼太子少師(大中十一/年十月)
　　　鄭畋太子少傅分司東都制
門下将相之權安危所係注專戎律秉持國鈞謂成靖
亂之謀以著匡時之績方期功就俄以疾辭仍乖撫字
之方且異毗予之道尚居崇秩猶念初心諸軍四面行
營都統鳳翔隴等州節度觀察處置等使開府儀同三
司守司空兼門下侍郎同中書門下平章事鳳翔尹上
柱國滎陽縣開國子食邑二千户鄭畋藝髙冊府譽動
詞林禮樂在躬衣簮奕代虹玉動連城之價朱絃含清
廟之音才無不周識無不綜踐歴既久聞望時稱禁林
傳麗藻之工鳳沼著經綸之業洎凶徒犯順上國罹災
駕當出於全蜀鎮方臨於右輔因時建䇿遂首興師上
寛焦灼之懐下慰蒸黎之望念其竭節頻降殊恩任三
事之優崇専□之節制許於除授皆俾遵行則朕於施
功之臣可謂無有愛惜而不能傾心養士盡力惜人致
興半菽之嗟竟起多寒之怨既乖撫馭㡬誤機權賴仗
義之徒叶心王事舉善暗符於朕意推姦必違於勲庸
尚保傅於承華仍優游於東洛未妨頤養猶示渥恩凡
百庶寮宜體朕意可太子少師分司東都散官勲封如
故仍且於興元管内　便将養候疾損日赴任主者施
行
　　　裴𦙍鄂岳觀察使制
(原闕/)
　
特進行門下侍郎兼兵部尚書同中書門下平章事監
修國史上柱國裴𦙍秀挺華宗光膺積慶髙懸天爵煥
發人文早著令名亟昇清貫自超翔宥宻演暢綸言因
成魚水之歡遂委棟梁之任張子房之借筯遽展謨猷
謝安石之圍碁将明氣度繄乃之力毗予化源旋屬㓂
犯京師駕惟巡省益表忠貞之節備彰患難之時冒白
刃以脱身激丹誠而報國安危所注中外具瞻道方被
於匡周功已參於微管毎寛宵旰用慰憂勤既在輿言
當存國體爰從爕贊待假優崇朕以夏口奥區武昌重
地况今雈蒲尚擾細柳猶勤全資濟物之仁式叶觀風
之政念兹鈞軸付以察亷連數郡之豐盈問兆人之疾苦
即冀烽烟弭息寰宇清寧俾俟侯藩重歸相印往踐乃
位可檢校兵部尚書兼御史大夫充鄂岳州觀察使散
官勲封如故主者施行
　　　崔𦙍吏部尚書制
門下天地廣運寒暑所以推遷帝王任人理亂係於周
稔故叔敖三相往道堪思胡廣七為前功斯在因詳文
冊爰示徽章扶危匡國致理功臣光禄大夫守中書侍
郎兼吏部尚書同中書門下平章事判度支上柱國清
河郡開國公食邑二千户崔𦙍金莖擢用玉燭資和朱
絃含理代之音蒼璧是禮天之器自付政柄累遇時艱
或已去而復還每勤官而蒞事雖矜直道終失中庸朕
昨者初復上京方安庶品且期静理貴保和光而於敷
奏之間獨有去留之説徒妨事體俾長紛争是用輟乃
鈞衡專兹銓鏡亦将示朝廷之典制保君臣之始終更
茂前功永孚於道可守吏部尚書(光化二/年正月)
　　　裴樞崔逺左右僕射制
門下入則秉鈞衡而凝庶政出則正冠冕以長百寮式
資夙舊之臣咸謂重難之地銀青光禄大夫守尚書右僕
射兼門下侍郎同中書門下平章事充太清宫使𢎞文
館大學士延資庫使諸道鹽鐵轉運等使上柱國河東
郡開國侯食邑一千户裴樞周事歴年慎守三紀再持
國柄屢竭訏謨光禄大夫門下侍郎兼兵部尚書同中
書門下平章事監修國史上柱國博陵郡開國公食邑
二千户崔逺語黙有程得喪無撓中樞薦履盡瘁克彰
俱宣夙夜之勤備罄匡扶之業是用均其勞逸顯爾便
蕃燮調暫輟於劇權師表並資於碩望無虧懿效式使
當仁或增䟽爵之榮更表優賢之禮樞可光禄大夫守
尚書左僕射仍進封開國公加食邑一千户勲如故逺
可守尚書右僕射散官勲封並如故(天祐二年三/月二十五日)
　
　
　
　
　
　
　
　
　
　唐大詔令集巻五十六
欽定四庫全書
　唐大詔令集巻五十七
　　　　　　　　　　　　宋　宋敏求　編
　　大臣
　　宰相
　　　休致
　　　　盧懐慎去官養疾勅
　　　　杜佑太保致仕制
　　　貶降上
　　　　張嘉貞幽州刺史制
　　　　杜暹荆州長史李元紘曹州刺史制
　　　　宇文融汝州刺史制
　　　　第五𤦺忠州長史制
　　　　第五𤦺長流夷州制
　　　　李揆袁州長史制
　　　　王縉括州刺史制
　　　　楊炎崖州司馬制
　　　　鄭餘慶柳州司馬制
　　　　韋執誼崖州司馬制
　　　　于頔恩王傅絶朝謁制
　　　　皇甫鎛崖州司户參軍制
　　　　令狐楚衡州刺史制
　　　　宋申錫開州司馬制
　　　　李徳裕袁州長史制
　　　　李宗閔處州刺史制
　　　　再貶李宗閔處州長史制
　　　　三貶李宗閔潮州司户制
　　休致
　　　盧懷慎去官養疾勅
勅留侯多病漢皇許其頤養吕䝉未瘳吳王因而􁂋戚
此則古之義也銀青光禄大夫檢校黄門監上柱國漁
陽郡開國伯盧懷慎大才宏識資忠履信學窮墳典文
緯邦國朕之倚賴人實具瞻頃者忘身狥公積勞為癘
竭誠抗表固辭在職方欲省其謀慮專於導引且憑針
艾之術副朕鹽梅之期宜聽去官許其養病
　　　杜佑太保致仕制
宣力濟時為臣之懿躅辭榮告老行已之髙風况乎任
重公台義深翼贊秉冲讓之志堅金石之誠敦諭既勤
堅執彌固則當遂其忠懇進以崇名尚齒優賢斯王化
之本也金紫光禄大夫守司徒同中書門下平章事兼
崇文館大學士充太清宫使上柱國岐國公食邑三千
户杜佑巖廊上材邦國茂器藴經通之識體温厚之姿
寛裕本乎性情謨猷彰乎事業博聞强學知厯代沿革
之宜為政恵人審羣黎利病之要由是再司邦用累歴
藩方出總戎麾入和鼎實聿膺重寄歴事先朝左右朕
躬夙夜不懈命以詔冊登之上台肅恭在廷華髪承弁
兹可謂國之元老人之具瞻者也朕纉承丕業思𢎞景
化選勞求舊期致時雍方申引翼之儀遽抗懸車之請
而又固辭年病乞就休閒已而復來星琯屢變有不可
抑良用耿然永惟古先哲王君臣之際臣有耆艾以求
其退君有優賜以狥其情乃輟鄧禹敷教之功仍増王
祥輔導之秩俾養浩然之氣安於敬止之鄉庶頤神保
和永綏福履仍加階級以厚寵章其惟敬哉兹謂全致
光禄大夫守太保致仕宜朝朔望
　　貶降上
　　　　張嘉貞幽州刺史制
中書令張嘉貞備位宰官夙承恩命不能勵其公節以訓
私門其弟嘉祐頃縁奨愛遷在清秩憑寵自肆黷貨有彰豈可仍
踐台階儀刑百辟貶居藩守俾肅朝倫可幽州刺史
　　　　杜暹荆州長史李元紘曹州刺史制
出納王言發揮綸翰宰臣之任選衆推賢檢校黄門侍
郎同中書門下平章杜暹同中書門下平章事李元紘䓁咸勵忠
勤用登樞揆雖清以自牧而道則未宏不能同心戮力以祇帝載
而乃肆懐相短以玷朝綸朕縁事醜股肱情惟隠蔽掩其累
而不率遂其過而彌彰将何以緝敘三光儀刑官辟宜囬
中禁俾列專城暹可荆州長史元紘可曹州刺史
　　　宇文融汝州刺史制
事君之節在於匪躬為臣則忠期於無隠黄門侍郎同
中書門下平章事宇文融幸借藝能俾承推薦往以封
輯田户漕運邉儲用其籌謀頗有𢎞益三遷憲府再入
禮闈仍仗以訏謨委其宻勿雖十旬入拜一日九遷方
此超騰彼未為速庶違爾弼乆則佇於昌言謀而不臧近頗
彰於公論交游非謹舉薦或虧将何以論道三台具瞻
百辟宜輟中樞之位居外藩之寄可汝州刺史
　　　第五𤦺忠州長史制
台庭之位陶甄是屬在和羮而或爽當折足而貽憂由
是舜舉二臣叶心者俾乂漢閎三相無能者同免茍虧
公議抑有彝章正議大夫行尚書户部侍郎同中書門
下平章事權知門下省事上柱國扶風縣男賜紫金魚
袋第五𤦺夙表材幹累遷要途乆專司於國賦常有利
於公家往自艱難備經任使以奨其効拔在鈞衡比事
每渉私政非近體率情變法且違行古之方封已怙權
稍闕在公之義簿國靡費聚歛尤繁既罔上而取容亦
害下而恣怨凡所進拔悉收瑕釁又與賀蘭進明並居
權要潜結往來嘗夜㑹於私第歸必淹於永漏殊乖憲
典足表異端頗招黨比之嫌甚失弼諧之望稽諸故事
合議刑章但以任在股肱理無按問遂抑情於含匿斯
以禮而始終豈可更踐台階尚塵樞禁宜申逺謫之命
俾肅懲違之典可忠州長史員外置同正員外官勲封
如故(乾元二年/十一月)
　　　第五琦長流夷州制
君之使臣期叶心以輔政臣之事主當盡忠以明職茍
或冒官罔上黷利崇姦靡懲折鼎之凶載履覆車之轍
自貽厚責難捨刑章正議大夫行忠州長史員外置同
正員外上柱國扶風縣男第五琦素以幹能早膺任使
自艱難之際帑藏是司久彰嵗月之勞頗申强濟之用
所以收其課績擢在台階而行閲由衷任性過量務容
身之計虧許國之誠變法多紊於常經率情毎違於直
道交惟黨比用非忠良頗乖秉鈞之體諒乏致君之志
頃者遂從貶削爰示典章是以輿議日聞僣違益露引
承福於肘腋殖貨於中處朱敏於膏腴竊貲於外懷金
暗室曽不慚於四知納賄私家動有踰於萬計比令按
問咸伏其辜且國賦邦徭軍儲嵗備朕以戎車屢駕甿
俗未康常有戒勅令其節省豈謂隂圗聚歛擅出科條
上延謗於公家下益疲於人業狥私封已歸怨稱君忝
曰人臣胡寧忍此况又深尤隠慝累干刑書朕亦含垢
匿瑕為之掩惡議以明刑合從秋令顧君臣之義大庶
始終而禮全夫除惡務本國家之彝訓申恩念舊王者
之深仁屬陽和在辰品物咸遂由是抑從寛典特屈嚴
誅宜寛殊死之命俾就投荒之謫可除名長流夷州馳
驛發遣朕差綱領送至彼所勿許東西於戯朕臨御以
來毎更輔弼皆宥以過失存其禄位今者琦之所犯負
國誠深義不可以茍容法不可以頻貸申兹憲令用警
庶寮凡百卿士宜知朕意(乾元三/年二月)
　　　李揆袁州長史制
持衡當軸體備股肱若鼎餗之不知慮鼓妖之有釁台
司稍紊王度則乖宜峻彝章以懲不道銀青光禄大夫
行中書侍郎同中書門下平章事集賢殿崇文館大學
士兼修國史上柱國姑臧縣開國伯本以藝文累階資序周
旋近宻參掌絲綸庶其翼亮之勤列在訏謨之地任惟
過力誠匪奉公無聞憂國之心不懼曠官之責具瞻何
取進退求容隂懐罔上之謀更漏省中之語端居相府
潜搆禍胎動河南之八州昧廟堂之三寳將圖不軌振擾方
隅考騐甚明發姦斯在私乘馹傳自越章程式按秋官
合從徽纆但以任叨宰輔久侍堦墀特寛丹筆之書猶
左朱旛之職俾從逺黜以肅朝倫可袁州長史員外置
同正員仍即馳驛赴任
　　　王縉括州刺史制
門下侍郎中書門下平章事王縉附㑹姦邪阿炎䜛諂
據兹犯状罪至難捨矜以耄及未忍加誅俾申屈法之
恩貸以岳牧之秩可使持節括州諸軍事括州刺史宜
即赴任於戯朕恭已南面推誠股肱敷求哲人将弼予
理昧於任使過在朕躬無曠厥官各慎爾職
　　　楊炎崖州司馬制
尚書左僕射楊炎託以文藝累登清貫雖謫居荒服而
虚稱猶在朕初臨萬邦思𢎞大化務擢非次招納時髦
拔自郡佐登於台鼎獨委心膂信任無疑而乃不思竭
誠敢為姦蠧進邪醜正既偽且妄黨援因依動渉情故
隳法敗度罔上行私茍利其身不顧於國加以内無訓
誡外有交通縱恣詐欺以成贓賄詢其事跡本末乖謬
蔑恩棄德負我何深考秋議刑罪在難宥但以朕於将
相義切始終顧全大體特有宏貸俾從逺謫以肅具寮
可崖州司馬員外置同正員仍即馳驛發遣
　　　鄭餘慶郴州司馬制
輔弼之臣百辟是憲茍二其行則黷大猷守中書門下
平章事鄭餘慶頃謂忠貞擢居台輔仍乖正直有渉比
周棄法㺯情公行黨比茍狥邪志頗紊彜倫謫佐遐藩
以懲不恪朕擢於不次誠冀効忠乃自速辜亦所難逭
凡百君子宜悉朕懷可彬州司馬置同正員
　　　韋執誼崖州司馬制
為臣之道必在盡忠其有朋黨比周挟邪敗度事資懲
戒必正典刑正議大夫中書侍郎同中書門下平章事
崇文館大學士修國史賜紫金魚袋韋執誼幸以藝文
久從任使早居禁署謬列鼎台直諒無聞姦囬有素負
恩棄德毁信廢忠言必矯誣動皆䝉蔽官由黨進政以
賄成朕初臨萬邦務於𢎞大每存容恕冀有悛心而乃
不顧憲章敢行欺罔宜投荒服以儆無良以曽事先朝
嘗參近職尚寛極法俾佐遐藩可崖州司馬員外置同
正員仍即馳驛發遣
　　　于頔恩王傅絶朝謁制
君之使臣也有以極崇寵之恩臣之事君也是宜懷感
勵之志然後上下交應始終可觀道德齊禮之風行遷
善逺罪之功著㝢縣之内歡然太和其或誘勸無施僻
違自縱干我邦紀黷於彝倫羣情所非物聽増駭雖欲
覆䕶厥路何由尚復裁於朕心特示宏貸俯從屈法用
表曲全非予敢私誠謂逺體金紫光禄大夫守司空同
中書門下平章事充太微宫使上柱國燕國公于頔軒
裳之族頗習藝文累踐䑓郎亟分符守特稱器幹遂領
藩方爰自先朝持節襄漢率情肆暴敗法作威蔑易典
章公違詔㫖事皆顯白僉論不容朕以臨御之初務修
德化政豈尚於至察道姑務於包荒由是大推衷誠排
絶衆議賜以聨恩之寵増其相位之榮禮命所加焜耀
當代洎秉圭來覲和調台鼎任兼論道之司位冠群臣
之列閨門子弟紆章紱於周行命秩車輿極紛華於里
巷雖勲藏盟府行滿縉紳德澤優深曽未階比而罔戒
盈覆猶務希求廣出貨財潜信卜射且又縦其勇敏専
殺私庭害及平人慘深支解京轂之下凶毒若兹聞之
震驚増用悼痛慮其曖昧按騐皆明家道則然蒐慝斯
在自罹禁網宜峻刑書猶以嘗厚恩親未忍置之嚴憲
遂申寛宥俾傅王門服於静專庶能循省可行恩王傅
散官勲封如故仍絶朝謁於戯朕惟漢宣之理在於信
賞必罰而伯宗有言亦責匿瑕含垢豈化之未至将善
或難躋孤我初心良増愧歉凡百多士宜悉朕懷
　　　皇甫鎛崖州司户參軍制
朕顧𦕈身初膺大寳思有以上諧天意下悦人心将澄
理化之源必分邪正之路言念輔弼方俟忠賢其或挟
姦容身歛怨歸國罪已暴於天下法宜行於事初不速
去之曷明予志中大夫守門下侍郎同中書門下平章
事上柱國賜紫金魚袋皇甫鎛器本凡近性惟險狭行
靡所顧文無可觀雖早踐朝倫而素乖公望自掌邦計
屬當軍興以剥下為狥公既鼓衆怒以矯跡為孤立用
塞人言洎塵台司益蠧時政不知經國之大體不慮安
邉之逺圗三軍多凍餒之憂百姓深凋瘵之弊事皆罔
蔽言悉虚誣逺近咸知朝野同怨而又廣稱方事上惑
先朝潜通姦人罪在難捨合加竄殛以正刑章俾黜遐
荒尚存寛典凡百在位宜悉朕懷
　　　令狐楚衡州刺史制　　　　　　元稹
忠臣之節莫大於送往事居君子之方寧忘於養亷逺
耻况位隆輔相職奉園陵䝉蔽之過屢聞誠敬之心盡
廢朕雖含垢人亦有言深念君臣之恩難厭公卿之論
宣歙等州都團練觀察處置等使大中大夫使持節宣
州諸軍事守宣州刺史兼御史大夫上柱國輕車都尉
賜紫金魚袋令孤楚早以文藝得踐班資憲宗念才擢
居榮近異端斯害獨見不明宻隳討伐之謀潜附竒邪
之黨因縁得地進取多門遂參台階實妨賢路朕以道
遵無改事貴有終再命黄扉之榮專奉𤣥宫之禮而不
能率下罔念匡君致于隳政牧之職掩韋術李鄞之舉
成朕不敏職汝之由前命秉軺尚期改節人心大惑物
議沸然雖欲特容難排衆怒俾從謫守猶奉詔條予豈
無恩爾且自省可使持節衡州諸軍事守衡州刺史散
官勲賜如故仍馳驛發遣
　　　宋申錫開州司馬制
勅正議大夫新授太子右庶子上柱國賜紫金魚袋宋
申錫頃由藝文擢居近宻謂能潔已可以佐時遂越常
資超升大任自參樞務驟易寒暄嘉謀蔑聞醜迹斯露
致兹獄訴實駭朝聽俾窮根本亦對嗣稱以左騐之間
有所漏網正刑之際始示寛恩於戯朕自君臨推誠宰
輔常務仁恕以保和平豈意魚水之期翻貽呉越之慮
撫事興歎中宵耿然是用重難親臨鞫問及諸耆德徧
於名卿庶其盡忠頗為審克屈兹彝憲俾佐遐藩凡百
具寮宜知朕意
　　　李德裕袁州長史制
有國之典本於明罰為君之道必在去邪皇王大政諒
無易此姦宄與偕誠敬盡虧無君之心因事輙見豈可
尚居崇秩猶列東朝銀青光禄大夫守太子賔客分司
東都上柱國贊皇縣開國伯食邑七百户李德裕性本
隂狡才則脆弱因縁薄藝頡頏清途既忝藩鎮旋處鈞
軸靡懷愧畏肆意欺誣廢撓舊章汨亂彞序賢良盡逐
當白晝而重關詭詐是謀逮中宵而萬變朕嘗以寒暑
得疾初甚驚人凡百臣子奔走道路而德裕私室宴然
全無憂戚王涯駐車道左絡繹追呼滿朝傾駭竟以不
至又在西蜀之日徴逋縣錢僅三十萬貫使疲羸老弱
徙轉溝壑交結異𩔖任用憸人賄賂流行朱紫無辨是
宜處之重典以正刑書猶以夙經委使載深寛宥俾佐
遐服用示寛恩可守袁州長史馳驛發遣
　　　李宗閔明州刺史制
夫輔宰之任緝煕庶工茍或政紊彝倫跡渉黨比則何
以執是邦柄毗予一人銀青光禄大夫守中書侍郎同
中書門下平章事上柱國襄武縣開國侯食邑一千户
李宗閔頃以詞藝列於班行乃藉宗枝驟升顯貫朕嗣
􁊅大寳夢想勤勞謂其忠厚小心再委樞務每必造膝
而問虚已以求将欲俾人不迷致我垂衣而理付之鈞
軸斷然不疑而乃事每懐私言非納誨近者别登俊彦
與之同列忌賢不悦物論諠譁翼贊之効蔑聞怨嫌之
聲屢作前後叨位中外同辭惟進奔競之徒莫修恭慎
之道蔽我卑聽擅我化權不思急召之恩都忘再擢之
寵况且志無報主舉非正人顧其操心乃是速戾則何
以式是百辟以維四方尚從屈法之典俾守遐藩之牧
所謂全體良愧知臣可明州刺史仍馳驛赴任
　　　再貶李宗閔處州長史制
明州刺史李宗閔股肱之臣付以大政所宜竭節以答
殊榮事或負予法所難貸雖欲終始其可得乎且細大
之罪既暴前詔而交通匪𩔖蹤跡又彰豈可尚領方州
牧我黎庶宜謫遐佐以肅朝倫可處州長史馳驛發遣
　　　三貶李宗閔潮州司户制
交結凶邪叨取榮顯姦險隂慝因事盡彰頃為吏部侍
郎令沈􁟜於内人宋若憲處宻求宰相及事蹤敗露文
字猶在閲視之際良深歎駭既專樞柄益附私黨附下
罔上廢義滅公言多矯誣動挟欺詐傷風敗政負我何
深按之刑章法在無赦尚以早經任使賜以全生投之
裔夷實我恩貸嗚呼知人則哲朕方自咎為臣茍進當
鑒於斯百爾君子宜體予意
　
　
　
　
　
　
　
　
　
　唐大詔令集巻五十七
欽定四庫全書
　唐大詔令集巻五十八
　　　　　　　　　　　　宋　宋敏求　編
　　大臣
　　宰相
　　　貶降下
　　　　李德裕潮州司馬制
　　　　李德裕崖州司户制
　　　　李回太子賔客分司東都制
　　　　李回賀州刺史制
　　　　楊收端州司馬制
　　　　楊收長流驩州制
　　　　孔緯荆州節度使制
　　　　張濬鄂岳觀察使制
　　　　杜讓能梧州刺史制
　　　　孫偓南州司馬制
　　　　朱朴彬州司户制
　　　　王摶工部侍郎制
　　　　王摶溪州刺史制
　　　　王摶崖州司户制
　　　　崔𦙍工部尚書制
　　　　裴樞登州刺史崔逺萊州刺史制
　　　　陸扆濮州司户王摶淄州司户制
　　　　裴贄青州司户制
　　　　柳璨宻州司户制
　　貶降下
　　　李德裕潮州司馬制
勅錄其自効則付以國權懲彼保姦則舉兹朝憲此王
者所以本人情而張法理也特進行太子少保分司東
都上柱國衞國公食邑三千户李德裕憑藉鎡基累承
台衮不能盡心奉國竭節匡君事必狥情政多任已愛
憎頗乖於公道昇黜或在於私門遂使寃塞之徒日聞
騰口積嫌之下得以恣心豈可尚居保傅之榮猶列清
崇之地宜加竄斥以戒僻違嗚呼朕臨御萬方推誠庶
物顧彼纎𤨏皆欲保安豈於将相舊臣獨遺恩顧而羣
議不息謗書盈箧爰舉典章事非獲已凡百寮庶宜體
朕懷可潮州司馬員外置同正員仍所在馳驛
　　　李德裕崖州司户制
勅朕祗荷丕業思平泰階将分邪正之流冀使華夷胥
悦其有嘗登元輔久奉武宗深包禍心盗㺯國柄雖行
譴斥之典未塞億兆之言是用再舉朝章式遵彜憲守
潮州司馬員外置同正員李德裕早藉門地叨踐清華
累膺将相之榮惟以姦傾為業當㑹昌之際極公台之
榮騁諛佞而得君情遂專恣而持國政怙權生事妬賢
害忠動多詭異之謀潜懷僣越之志秉直者必棄嚮善
者盡排誣貞良造朋黨之名肆䜛搆生加誅之釁奸有
踰於指鹿罪實見於欺天頃者方處鈞衡曽無嫌避委
國史於愛婿之手寵秘文於弱子之身洎參命書亦引
親昵恭惟元和實錄乃不刋之書擅敢改張罔有畏忌
奪他人之懿績為私門之令猷又附㑹李紳之曲情斷
成呉湘之寃獄凡彼簮纓之士遏其進取之途驕倨自
誇狡猾無對擢爾之髪數罪未窮再窺罔上之由益騐
無君之意使天下之士重足而跡皆懾懼奉爾而慢易在
公為臣至此於法何逭於戯朕務全物體久為含宏雖
黜降其官榮尚盖藏其醜状而睥睨未已兢惕無聞積
惡既彰公議難抑是宜移投荒服以謝萬方中外臣寮
當鑒予旨可崖州司户參軍員外置同正員仍仰所在
馳驛發遣縱逢恩赦不在量移之限(大中二/年九月)
　　　李回太子賔客分司東都制
勅王者懸賞罰以示萬方况乎臣子若奮其良術則宜
擢處重任或挟彼邪謀固合稍加懲沮惟此二柄我何
敢私湖南都團練觀察處置等使光禄大夫行潭州刺
史兼御史大夫上柱國隴西郡開國公食邑二千户李
回早以藝學科名累登華貫謂爾奉公約已旋升大寮
因縁奨遷遂陟台輔而不能竭誠以盡忠益枉道而求
庇交通財賄導達姦邪昨因推鞫兇徒皆得發明事跡
朕務𢎞體裁特免研窮論既喧騰理須移奪况又聞頃
司政柄每欲除授咸取决於德裕不自行其至公物議
所興以斯為重豈可猶委澄清之任復領湘潭是宜輟
從調䕶之班俾分洛邑爾其勉蒞寵秩幸予寛恩可行
太子賔客分司東都(大中二/年九月)
　　　李回賀州刺史制
勅為臣竭公忠之誠朝尊爵賞事君乖毗倚之望國有
典章惟此二道理所不廢湖南都團練觀察處置等使
光禄大夫行潭州刺史兼御史大夫上柱國隴西郡開
國公食邑二千户李回始以才術升於台階作予股肱
亦援星律寄長兼於授鉞道甚異於匪躬亦既左遷俾
居亷問而跡乖檢慎事露端倪秉鈞之勢已移枉道之
蹤乃見負我非淺叨榮故深况又聞頃司政柄應欲授
除咸取决於德裕不自行其至公人亦有言孽亦何逭
朕匿瑕含垢思全進退之宜爾則同力協心且易樞機
之任合歸嚴譴猶示寛恩故前制命爾為太子賔客給
事中封還我勅且曰責坐之詞至重降移之秩太輕物
論喧然以為未當爾實自搆予何敢私是用移謫臨賀
冀厭羣議勉於三省勿謂無恩可持節賀州諸軍事賀
州刺史仍所在馳驛赴任(大中二/年九月)
　　　楊収端州司馬制
勅人臣之節莫重於忠良氏族所修無外於清順二者
不立何以正身况乎居常伯之崇應藩侯之寄雖顧初
終之體當明懲勸之端宣歙觀察使檢校工部尚書宣
州刺史兼御史大夫楊收始以文章選在宥宻纔歴二
嵗擢升台衡謂其發自寒門必有操寄行孤貞之道報
國用恭儉之禮化時夙夜勵精以酬恩遇而乃貪黷為
業溝壑難盈逞其私懷盗我名器以官常為貨利之徑
持僣侈為暴横之資田産遍於四海臺榭擬於中禁而
又結連姦黨聽任憸人險詐千端回邪萬状欺罔彌甚
顧慮蔑聞謂日月之照臨或所隠漏意天地之姦慝可
以包容殊不知心既不悛孽無以逭去嵗騐其事跡未
忍掲揚委以察亷僣咎時聞縉紳之内物議喧然班列
之中怨念未息朕以寛恕馭下仁閔為心中外臣寮悉
明此志負我既甚其法何如竄於遐陬式示嚴憲爾惟
自棄毋或尤人可守端州司馬員外置同正員仍馳驛
發遣(咸通八/年八月)
　　　楊收長流驩州制
勅端州司馬楊收起自孤寒猥承委任罔思報効惟恣
姦欺心毎挟邪言常近利江西置節制之額務在虚兵
浙右創造船之名便其盗用兩地推覆按騐分明豈可
尚佐專城猶居仕籍俾投荒裔用塞愆尤中外臣寮各
體朕意宜除名配驩州充長流百姓縱逢恩赦不在量
移之限仍錮身所在防押逓送至彼具到日申聞仍路
次縣給逓驢一頭并熟食(咸通十/年二月)
　　　孔緯荆南節度使制
朕垂衣嚮明負扆成化内則委輔翼之任外則寄藩屏
之臣比用股肱是為心膂况荆衡巨屏禹貢右封南制
百蠻西控三蜀或膺統臨之命爰崇迭處之榮持危啟
運保乂功臣開府儀同三司守太保兼門下侍郎同中
書門下平章事國子祭酒充太清宫使𢎞文館大學士
延資庫使諸道鹽鐵轉運等使上柱國魯國公食邑四
千户食實封五百户孔緯闕里傳宗儒林植操出入累
更於華貫超升遂陟於鼎司宜成我無為歌我有截豈
可但崇朋助罕究否藏昨者張濬首請興師親求伐叛
且陳計畫累贊征行决言旬朔之間兄著殊常之效延
英互奏幾疑朕言文字繼來固違朕志以至干戈一舉
星紀将周并汾之㓂孽未除蒲晉之生靈已盡搆兹紛
擾職爾披陳罔思惑亂之由堅執比周之計詢於輿論
曷副旁求今則正罷中樞俾安外閫尚顧始終之念用
成進退之宜勉服明恩往祗休命可檢校太保兼御史
大夫充江陵尹荆南節度觀察等使(大順二/年正月)
　　　張濬鄂岳觀察使制
昔漢武因恭儉富庶之後建置朔方孫𢎞沮之十不得
一良史以𢎞有宰相之體誠以愛人治國為先拓境開
邉為末及孝宣帝值雄才削平之餘将議北伐魏相爭
之五將㝷罷果致中興號為賢輔况朕承天厭干戈之際人
思休息之時敢望臯䕫共成堯日庶㡬孫魏粗及漢年
茍異於斯如何倚注光禄大夫守尚書右僕射兼中書
侍郎同中書門下平章事集賢殿大學士判度支兼京
畿諸道營田修國太廟使充河東諸道行營兵馬招討
指揮制置等使河東節度觀察處置等使上柱國河間
郡開國公食邑三千户食實封二百户張濬早以盛名
稱為竒士由是再加召用委以鈞衡謂其必致小康克
勝大任而乃罔思守道但欲邀功是不詢之計謀起無
名之兵甲自云一舉止在旬時堅請抗論勢莫能奪輕
葛亮渭濵之役小裴度淮右之行而經歴寒暄縻費百
萬虚誕張於朝野詐詭布於華夷横草蔑聞燎原愈急
俾擁旄乘馹之使囚於虜庭致勤王奉國之師懷歸本
土忘廊廟之威重結藩屏之㓂讐是使海内生靈竭於
貢賦豈獨河中郡邑蕩為丘墟生此厲階欲誰歸咎嗚
呼徵晁錯之故事仍王恢之舊章國有明文爾當何逭
尚以愛人以禮治體宜然亷鎮劇權武昌善地宜罷軸
樞之任仍停度支之司勉自深惟以逃後命可檢校尚
書右僕射充鄂岳等州都團練觀察等使(大順二/年正月)
　　　杜讓能梧州刺史制
輔弼之事安危所屬大則調隂陽以期昭泰次則撫夷
夏以務洽平俾比屋之可封致乃后於無事兆人允頼
百辟具瞻茍異於斯則将安用扶危啟運保乂功臣開
府儀同三司守太尉兼門下侍郎同中書門下平章事
太清宫使𢎞文館大學士延資庫使兼諸道鹽鐵轉運
等使上柱國晉國公杜讓能軒裳貴胄禮樂清門蹈姬
孔之康荘邁韋平之閥閲夙推重望早歴華資洎陟台
司亟更年籥方謂偉儒克承大任而乃首居帷幄輕議
干戈棄卿士之臧謀搆藩垣之深釁啟詢之際證執彌
堅果致兵集甸畿人散都邑尚賴祖宗垂祐賢智叶謀
啟悟朕心别施制命詢彼輿人之論咸推上相之尤須
示典章用息騰沸尚居列郡式重大臣可貶梧州刺史
(景福二/年九月)
　　　孫偓南州司馬制
勅金紫光禄大夫守禮部尚書安樂郡開國侯食邑一
千户孫偓夙通朝籍累踐華資竊顧多岐遽隳直道秉
弼諧之大政附伎術之小人罔畏公言自為良策處嫌
疑而不愧謂寵利之可安而屬我艱危匪能匡救頃因
丕變亦貸彝章雖罷萬機尚分六職是惟循省俾息沸
騰觀諫臣所上之言陳取戾不已之状則正卿之位非
爾宜居将儆後来遂投荒服行當咎已無或尤人可貶
南州司馬員外置同正員仍令所在馳驛發遣(乾寧四/年八月)
　　　朱朴郴州司馬制
勅夔州司馬員外置同正員朱朴本在寒微偶升科第
復塵簮組且列膠庠不為自審之謀但務夤縁之計實
因姦幸潜致顯榮亦謂術可弭兵學能治國叨半嵗容
身之貴無一朝輔政之功惟辱中台頗興輿論斥於散
外未絶他腸越法制以有圗信愆尤之自作封章所指
竄逐尚輕掾彼方州亦云寛典非我好黜惟爾深思可
貶郴州司户參軍(乾寧四/年八月)
　　　王摶工部侍郎制
天地之數寒暑有推遷輔弼之臣任用有進退蓋以其
宣力斯久克修是虧俾夫退列貳卿式示朝典以禮之
道其在兹乎扶危匡國致理功臣開府儀同三司守司
空兼門下侍郎同中書門下平章事監修國史判度支
上柱國魯國公食邑三千户食實封一百户王摶始以
菲才擢升重位亟移主律蔑効公忠惟務回邪罔思致
正紊朝廷之綱紀致經費之空虚而又朋附近臣隳張
大體豈可尚持政柄所宜降處周行猶念含𢎞勉為循
省可特進尚書工部侍郎(光化二/年六月)
　　　王摶溪州刺史制
勅工部侍郎王摶久司邦計復掌國鈞致帑藏之不豐
則材謀而安在曽無讜正但務囬邪盡非燮理之心惟
是貪婪之志今則罷其大柄復列二卿雖優𢎞之制已
行在問俗之司俾任可謫授溪州刺史所在馳驛發遣
(光化三/年六月)
　　　王摶崖州司户制
勅溪州刺史王摶久居重位罔著嘉猷掌邦計而罕致
豐盈顧私室而惟多貪積雖示朝黜未塞羣情俾從竹
使之權許履掾曹之職可貶崖州司户參軍員外置同
正員(光化三/年六月)
　　　崔𦙍工部尚書制
食君之祿合務於盡忠秉國之鈞宜思於致理其有疊
膺異渥經執重權遂萌狂悖之心忽搆傾危之計人知
不可天固難容扶危定亂致理功臣開府儀同三司守
司空兼門下侍郎平章事充太清宫使𢎞文館大學士
延資庫使諸道鹽鐵轉運等使判度支上柱國魏國公
食邑五千户崔𦙍奕葉公台蝉聨珪組冠嵗多升於甲
乙壮年位列於公卿趨向有聞行藏可尚朕採於羣議
詢彼輿情冀有小康遂登大任殊不知漏巵難滿器小
易盈曽無報國之心但作危邦之計四居極位一無可
稱豈有都城合聚兵甲暗養死士将亂國經聚貔虎以
保其一方致刁斗逺連於右輔始則將京兆府官錢委
元規召卒後則用度支權利令陳班聚兵士去公朝權
歸私室百辟休戚在其顧盼之間四方是非繫彼指呼
之際令狐渙姦纎有素操守無堪用作腹心共張
聲勢遂令濫居深宻日在禁闈罔惑朕躬偽行書詔致
兹播越職爾之由豈有權重位崇恩深奨厚曽無惕厲
轉恣睢盱顯搆外兵将圗不軌朕以士庶流散兵革繁
多遂命宰臣與之商議五降内使一貢表章堅卧不來
拒詔如此况又拘留庶吏廢闕晨趨人既奔驚朕須巡
幸果見兵纒輦轂火照宫闈煙塵漲天干戈匝野致朕
奔迫及於岐陽翠輦未安鐵騎旋至圍逼行在焚燒屋
廬觀此阽危咎将誰執近省全忠表章兼遣幕吏敷
陳言宰臣繼飛宻緘促其兵士西上静詳搆扇孰測包
藏無功及人為國生事於戯君人之道委之宰衡庶務
殷繁豈能親理盡將機務付爾主張負我何多搆亂致此
仍存大體不謂無恩可謫授朝散大夫守工部尚書(天/復)
(二年十/一月)
　　　裴樞登州刺史崔逺萊州刺史制
勅朕謬将眇質叨荷丕圗常懐馭朽之心每軫泣辜之
念諒於黜陟豈易施行左僕射裴樞右僕射崔逺雖罷
機衡尚居揆路既處優崇之任未傷進退之規不能屏
志安家但恣流言謗國頗興物論難抑朝章須離八座
之榮尚付六條之政勉思咎已無志尤人樞可責授朝
散大夫登州刺史逺可責授朝散大夫萊州刺史並委
御史䑓催促出京所在馳驛發遣(天祐二/年五月)
　　　陸扆濮州司户王溥淄州司户制
勅朕以凉德獲嗣丕圗将𢎞至公以凝庶績憲章不濫
賞罰惟宜俾恢理政之風用振紀綱之典其有嘗居宰
輔但協姦邪茍玉石之未分則稂莠而将茂須行黜責
用致澄清吏部尚書陸扆早以文儒亟揚華顯自先皇
帝議征峻隴而扆確有救論果犯雷霆旋經遷貶其後
託茂貞之勢援憑閹監之梯媒尋復舊官再升髙位惟
知周比寧務燮和邇來多難罔不由此工部尚書王溥
亦茂貞奥主崔𦙍門人驟歴禁闈俄塵衮職但恣詭隨
之志曾無匪懈之稱崔𦙍既寘嚴誅而溥獨居清列况
朕恭承大寳思拯彞倫非為洗垢求瑕但冀懲惡勸善
兼宜斥於外掾不容在夫中臺尚謂寛恩勉當省過扆可
濮州司户參軍溥可淄州司户參軍(天祐二/年五月)
　　　裴贄青州司户制
勅朕聞君臣之間進退以禮矧於耆舊欲保初終茍自
掇於悔尤亦須行於黜責特進守司空致政裴贄早以
公望嘗踐台司靡聞竭力以匡時每務養恬而避事洎
從請老不謂無恩合慎樞機動循規矩雖云男退乃有
後言自為徒薄之魁頗失大臣之體謫居郡掾用立朝
綱尚謂過輕所宜自咎可貶青州司户參軍(天祐二/年六月)
　　　栁璨宻州司户制
勅明罰飭法固有彜章懲惡除邪用攄衆怒責授官登
州刺史栁璨素矜憸巧毎務囬邪幸以庸才驟持重柄
曽無微效顯負明恩詭譎多端包藏莫測但結連於㓙
險獨傾陷於賢良罪既貫盈理須竄殛尚處一麾之獨
任虧三尺之常刑将塞羣言須行重典自貽顛覆無乃
怨尤可貶宻州司户參軍(天祐二年/十二月)
　
　
　
　
　
　唐大詔令集巻五十八
欽定四庫全書
　唐大詔令集巻五十九
　　　　　　　　　　　　宋　宋敏求　編
　　大臣
　　將帥
　　　命将
　　　　解琬朔方道後軍大總管制
　　　　王晙朔方道行軍總管制
　　　　薛訥白衣攝左羽林将軍擊吐蕃制
　　　　薛訥朔方道大總管制
　　　　郭子儀兵馬副元帥制
　　　　郭子儀東京畿山東河南諸道元帥制
　　　　李光弼副知行營事制
　　　　王思禮北京留守制(闕/)
　　　　郭子儀兼邠寧鄜坊兩道節度使制(闕/)
　　　　郭子儀都統諸道兵馬收范陽制(殘/)
　　　　李鼎隴右節度使制
　　　　李若幽朔方節度使賜名國貞制
　　　　郭子儀汾陽郡王知朔方行營制
　　　　僕固懐恩朔方節度使制
　　　　李抱玉河西道副元帥制
　　　　馬燧渾瑊副元帥同招討河中制
　　　　李晟鳳翔隴右節度使兼涇原副元帥制
　　　　劉洽宋亳兵馬都統制
　　　　范希朝京西行營節度使制
　　　　裴度鎮幽兩道招撫使制
　　　　裴度鎮州四面招討使制
　　命將
　　　解琬朔方道後軍大總管制　　　蘇頲
門下鼓旗中軍是推元帥熊羆後勁亦屬武臣金紫光
祿大夫行左散騎常侍上柱國濟南郡開國公解琬學
窮經史才藴韜略握兵之要克壮其猷右領軍衛大将
軍兼檢校單于大都䕶鎮守大使上柱國長平郡開國
公張知運久鎮邉庭備詳敵勢奪劔之勇隠如敵國並
師旅是習獯戎所憚隂陽勝負成誦在心山川向背若
指之掌寒膠已折秋草具腓宜屯細栁之營俾作蘭臯
之氣琬可充朔方道後軍大總管知運可充朔方道後
軍副大總管並准例發遣主者施行(先天二年九/月二十日)
　　　王晙朔方道行軍總管制
黄門古者獫狁孔熾匈奴寖驕則設以三策雖屬備戎
之典方於五材未聞去兵之義不有行者誰能捍之正
議大夫行鴻臚少卿上柱國朔方軍副大總管王晙倜
儻多智堅剛竭節毎讀前史思齊古人辭家而志滅獯
戎報國而躬先将校頃虞南牧城彼朔方蕭關洞開沙
漠無事既獲全軍之利則惟保塞之勞嘉其善謀必有
成績昔北逐狄者任專而决亦西䕶𦍑者功遂而調用
明分閫之重式副齊壇之期朝實僉諧爾其懋往可持
節充朔方道行軍大總管仍兼安北大都䕶豐安定逺
三城等軍及側近州軍宜依舊列並受晙節制其安北
都䕶府依於中受降城安置兵須足食理籍加屯今正
農時務及耕種并縁邉兵募亦委量事通融茍非切便
即停减總處置訖奏聞即馳驛准例發遣主者施行(開/元)
(二年二月/初五日)
　　　薛訥白衣攝左羽林將軍擊吐蕃制
勅棄瑕録用有國通典捨罪責功先王舊式薛訥藴韜
鈐之畧嘗文武之任委以分閫冀静邉塵遽聞喪律實
負朝寄准其所犯合置嚴刑言念老臣寛其小衂既赦
孟明之罪佇收馮異之功可隴右道防禦大使(開元二/年八月)
　　　薛訥朔方道大總管制　　　　　蘇頲
黄門古之合将帥訓甲兵所以宣威武而制邉疆也自
非欒卻之裔孫吳之才何以總中軍而絶大漠矣右羽
林軍大将軍上柱國河東郡開國公凉州鎮軍大總管
薛訥家代名將國朝元老知湧泉原氣横風厲廟堂之
上則寛而有謀旗鼔之間則勇而無撓頃者單于地隔
驕子天亡衆已離心魁未懸首弔伐大義既憑推轂逋
逃殘孽将待覆巢鎮於朔陲屬我南仲宜持節朔方行
軍大總管太僕少卿上柱國吕延祚謀慮經逺才明决
斷右威衛将軍兼靈州刺史豐安軍使上柱國杜賔客
三軍之雄萬人之敵以之入幕孰不師臧曾謂出軍肅
兹王命宜並充副大總管節度主者施行(開元三年十/月十四日)
　　　郭子儀兵馬副元帥制
制昔伊尹與湯合傅説與髙宗合尚父與周合故哲后
良臣莫不至合非賢不乂有開必先久大之業也公上畧
雄才博信明誼受我旄鉞輯寧區夏典器銘彝髙視前
古實邦家之傑豈獨為予社稷之衛可獨弼予節制咨
謀安危斯屬懼朕之不稱也往惟欽哉司空子儀可兵
馬副元帥主者施行(至德二年/四月十日)
　　　郭子儀東京畿山東河南諸道元帥制
時屬艱難用勤師旅元帥之任必藉廟謀茍非人傑孰
久朝寄兼司徒中書令朔方節度副大使郭子儀風雲
有感星象降生秉文武之姿懐經濟之器自兇狂搆禍
區宇未寧藴忠貞以立身資義勇而成務加其識度𢎞
逺謀慮冲深張飛乃萬人之敵卻縠是三軍之帥故能
掃清强㓂收復二京建兹大勲成我王業雖少康嗣位
夏靡贊其功光武中興鄧禹集其事以今觀古未足多
之但以氛祲未清軍戎是急爰求碩德仗以貞師宜承
重委克濟多難可充東京畿及山東道并河南諸道元
帥仍權知東京留守(乾元二/年三日)
　　　李光弼副知行營事制
元帥之任實屬於師貞左軍之選諒資於邦傑自非道
申啟沃學貫韜鈐則何以翊分閫而專征膺鑿門而受
律求諸將相允得其人司空兼侍中薊國公光弼器識
𢎞逺志懐沉毅藴孫呉之畧有文武之才往屬艱難備
彰智勇協雲雷而經始保宗社之阽危由是出備長城
入扶大厦茂功懸於日月嘉績被於巖廊屬殘㓂猶虞
摠戎有命用擇惟賢之佐式𢎞建親之典必能輯寧邦
家協贊天人誓余丹浦之師勦彼緑林之盗載申朝奬
爰藉舊勲宜副出車之命仍踐分麾之寵仍與天下兵
馬元帥趙王係副知節度行營事(乾元二/年七月)
(原闕/)
　
　
　
　
　
　
　
　　　郭子儀都統諸道兵馬收范陽制
勅朕聞昆夷作患周王授鉞於方叔大宛不庭漢主委兵
於廣利則知昏迷之黨舞干不足以懷柔聖哲之謀伐叛
必資于用武事將禁暴蓋非獲已司徒兼中書令朔方鄜
坊邠寧等節度使代國公子儀慶鍾五百運符魚水挺文
武之宏才藴韜鈐之逺畧積蒼生之重望有命代之元勲
負鼎和羔已申於啓沃登壇制勝實佇於謀猷萬里長城
倚賴攸屬今殘妖未殄戎事猶殷爰資一舉之功以靖四方
之難宜令子儀都統諸道兵馬使管崇嗣充副使取邠州
慶朔方路通往收大同横野清夷便收范陽及河北仍
遣射生衙衛前六軍英武長興寧國左右威逺驍騎等
左廂一萬人馬軍三千步軍七千人以開府李光進充都
知兵馬使特進鄔崇福充都虞候右廂一萬人馬軍三
千人步軍七千人以開府儀同三司李鼎充都知兵馬
使特進王兟充都虞候渭北官健一萬人馬軍三千人
步軍八千人以開府辛京杲充使朔方留後蕃漢官健
八千人馬軍八百步軍七千二百人以兼御史中丞任
敷渾釋之同充使蕃漢部落一萬人馬軍五千步軍五
千人以御史中丞慕容兆與新投降首領奴賴同統押
充使鄜坊等州官健一萬人馬軍一千步軍九千人以
攝御史中丞杜冕充使寧州官健一萬人馬軍一千步
軍九千人以攝御史中丞桑如珪充使涇原防禦官健
二千人馬軍五百人歩軍一千五百人以大將軍閻英
竒充使蒐乘練卒籍馬賦軍合四方以齊心率九夷而
同力金鼔作氣鐵騎争雄欱野噴山殷天動地以仗順
之師旅討從逆之兇徒人事天時指期可定今將畧髙
闕以出雲中驅蚊蚋於幽燕掃攙搶於鞏洛削平天下
混一車書然後獻凱清廟䇿勲盟府尅寧區夏豈不盛
與兵馬既衆恐路次難為供應仍備六十日程糧十䭾
遣發馬畜草料所在量事支供不得妄有煩擾百姓仍
委子儀即遣人先於諸道計㑹分數次進發仍與囬紇
兵馬椅角相應逐便討除所開軍務應須處置並委子
儀續具状奏聞(上元元/年九月)
　　　李鼎隴西節度使制
勅勇而多謀是資兼領明則益辨實仗宏才開府儀同
三司行鳳翔尹兼御史大夫充本府及秦隴興鳳成等
州節度觀察使保定郡開國公李鼎成用通明智略深
逺攻守之志不憚勤勞報効之誠無忘夙夜頃以岐陽
近甸王業大都爰藉政能委之鎮緝下車未㡬克樹竒
功冦盗底寜聲謡載洽眷兹隴外戎馬要衝時屬艱虞
尤資式遏制勝千里諒在伊人必當振我師徒展兹籌
畫兼弱攻昧在此行焉可持節都督鄯州諸軍事鄯州
刺史隴右節度營田等使餘並如故(上元二/年六月)
　　　李若幽朔方節度使賜名國貞制
保大定功事資於𢎞量坐籌决勝政總於中軍令在必
行冦不可玩欲清小醜須委大臣中大夫守殿中監賜
紫金魚袋李若幽宗室英髦士林楨幹出忠入孝抱質
懐文包果斷之深謀藴韜鈐之秘畧累登清貫克振休
聲名正西京姦豪屏息紀綱三蜀卭僰乂安庶黎賴其
强明縉紳推其利用今河洛之境未殄餘氛晉魏之郊
比仍多壘山河襟帶關輔要衝東盡太行南隣魏汭擁
旄亘野精騎成羣必俟元戎以清妖孽静言其選允謂
當仁地官髙歩於六卿亞相作程於百辟綜斯劇務朝
選攸歸宜兼領䕶之權以副師貞之吉可户部尚書兼
御史大夫持節充朔方鎮西北庭興平陳鄭等州節度
行營兵馬及河東節度都統處置使鎮于絳仍賜名國
貞(上元元/年八月)
　　　郭子儀汾陽郡王知朔方行營制
命将之選當仁實難非夫文可經邦未能安人和衆武
可禁暴罔以克敵成功允藉宏才爰申錫命司徒兼中
書令靈州大都督府長史單于鎮北副大都䕶持節充朔
方節度闗内營田度支營田鹽池押諸蕃部落副大使
知節度六城水運使兼邠寜鄜坊等道節度副大使上
柱國代國公子儀河嶽間氣巖廊重寳器量深識寛而
有謀術應通方用而無滯自經險阻實擁旌旄遂能克
復二京折衝千里厥戎将殄時乃之功久勤啓沃載竭
忠讜人所望也天實賚予今殘㓂未寜興師頗廣雖鎮
守經制已有區分而籌畫指麾必資專制将軍辭第無
以家為丞相憂邉思平國難固以訏謨之命申總統之
威其将戡定外虞澄清列郡光膺藩屏之寄式崇社稷
之勲對揚休命以永終譽可封汾陽郡王知朔方河中
北庭潞儀沁等州節度行營兼興平定國等兵馬副元
帥仍充本管内觀察處置使餘如故
　　　僕固懐恩朔方節度使制
工部尚書兼御史大夫隴右觀察處置等使大寜郡王
僕固懐恩經武大才濟時良具今以冦窮河洛思用討
除宜輟務於西陲俾廓清於東夏可充朔方行營節度
使餘如故
　　　李抱玉河西等道副元帥制　　　常衮
勅周以元老監方伯漢以丞相撫四夷則軍國之務中
外一體自華陽而西至於隴坂渉河之右兼控五原總
三將之師專萬里之寄詰禁經武宜有統制憂邉謀帥
深仗輔臣開府儀同三司行兵部尚書同中書門下平
章事潞州大都督府長史知鳳翔府事充懐鄭澤潞觀
察處置等使仍充南道通和蕃秦隴臨洮已來觀察處
置等使上柱國凉國公李抱玉文以經邦徳以鎮俗孝
友忠信人倫模表禮樂政刑朝之訓式以道匡朕允升
大猷參聽斷之可否載清静以寜一兼委戎旅屏於方
夏智謀變化潜合神明将校悦從親如父子事出韜鈐
之外功成戰伐之前勤勞王家以衛社稷有致君庇人之績
冠旂常彝鼎之銘故以國之憑倚久任憂患兵車之半
悉以與之當不憚煩以時鎮定也可兼充山南西道觀
察處置度支營田等使判凉州事隴右懐鄭潞澤等州
使如故充西南西道河西隴右等道副元帥
　　　馬燧渾瑊副元帥同招討河中制　　陸贄
勅天地殊位君臣異制茍不率道兹為亂常退而増修
於是有舞干之義諭以遷善於是有文告之辭若猶不
悛乃用致討興戎動衆豈得已哉李懐光擢自軍旅委
之節制亟有勞績累加寵榮總衆駿奔自逺赴難解圍
逐宼朕甚徳之位極上台寄崇統帥親之若同體信之
無間言朕於斯人亦已厚矣而器小任重固貽顛覆有
功自棄無過自疑崇信䜛邪却逐将帥養冦資亂蓄姦
幸災朕素所推誠尚謂非實優容任過坦然如初㓙徳
既盈醜跡彌露謀危社稷通結渠魁公相往來無復避
忌窮極凶悖何所不忍朕播遷巴梁逺違陵寝大懼失
墜為列聖羞賴先澤在人兆庶知感朔方將校忠節不
渝懐光既阻姦謀詭稱効順累陳欵疏請詣闕庭朕深
惟舊勲務欲全貸授以師傅之任疇其井賦之食璽書
勞問誓以終始懐光遂殺辱使臣完聚守備将以悖慢
之罪加於忠義之軍因兹脅從有異同惡謂衆可罔謂
天可欺覆載所不容人神所共棄討除大憝招輯非辜
爰資輔臣以董戎寄銀青光禄大夫檢校司空平章事
兼太原尹北京留守充河中保寜軍節度觀察處置度
支營田等使北平郡王馬燧操業端亮氣宇𢎞逺秉難
奪之節負不羈之才恒持至公深識大體感激而三軍
有勇彌綸而庶績克諧威聲所臨郡邑皆服殿於北土
隠若長城元從奉天定難功臣開府儀同三司守侍中
兼靈州大都督府長史充靈鹽豐夏等州節度管内度
支營田觀察處置押蕃部落等使仍充朔方軍邠寜振
武奉天永平等軍行營節度兵馬副元帥上柱國樓煩
郡王渾瑊純粹積中仁厚成性藴寛大以容衆存誠信
以撫人事必沉詳臨危益辦節惟貞固在險逾彰𢎞濟
艱難懋昭勤伐出納朕命光膺具瞻並文武全才安危
注意副我憂矚時惟二臣比徳協謀往清多難燧可兼
充奉誠軍及晉絳慈隰等州節度并管内諸軍行營兵馬
副元帥餘並如故瑊可兼河州尹充河中絳州節度觀
察處置等使仍充河中同絳陕虢等州節度支管内諸
軍行營副元帥功臣開府本官勲封並如故嗚呼朕之
不明不敏失於君道連禍未息勞師靡居中心自咎鬰
若焚灼又以朔土之衆大著忠勞横遭汙脅深所憫惜
爾其敬敷朕命明諭朕懐務於招綏非黷威武惟輸誠
歸順罔有不赦惟執迷拒順罰止元㓙寜失不經無濫
非罪列爵懸賞用俟勲賢布告逺邇咸令知悉
　　　李晟鳳翔隴右節度使兼涇原副元帥制
勅周之元老以分陕為重漢之丞相以憂邉見稱故方
岳克寜疆塲不聳安人保泰致理之端今所以重煩上
台作鎮西土奉天定難功臣司徒兼中書令充神䇿軍
節度京畿渭南渭北商華等州兵馬副元帥京畿渭南
鄜坊丹延等州節度觀察處置等使上柱國合川郡王
李晟厲精剛之操秉博厚之德識時變通而大節不奪
虚受廣納而獨斷自明奉法持身論功先下衆無犯命
人用樂從懐德畏威令行禁止誓羣帥於危疑之際駐
孤軍於板蕩之中氣凌風雲誠動天地一鼔而兇徒懾
北再駕而京邑廓清師皆如歸人不知戰載安社稷功
格皇天而明識秉彝清風激俗雅尚恬曠撝謙有光朕
以􁚖隴近郊扶風右地川阜連亘抵於囬中限界諸戎
屏藩王室所屬誠重允付元臣兼二將之甲兵崇十連
之統帥宣威耀德罷警息人俾予仰成時乃之勲可兼
鳳翔尹充鳳翔隴右涇原節度兼管内及四鎮北庭行
營兵馬副元帥改封西平郡王功臣本官兼官勲如故
(興元元年/八月四日)
　　　　劉洽宋亳兵馬都統制
勅論道經邦允歸碩望建牙統衆必藉雄才中外具瞻
安危注意今以二柄付之元臣開府儀同三司檢校尚
書左僕射同中書門下平章事使持節宋州諸軍事兼
宋州刺史充宣武軍節度支度營田宋亳潁等州觀察處
置等使仍權知汴滑宋亳等道都統兵馬事上柱國懐徳郡王
劉洽秉志端亮飭躬簡儉博厚足以容衆和易足以長
人純孝榮親盡忠事國分我閫寄殿於大邦扼制淮夷
保鄣楚甸戎㨗繼至軍聲載揚殪羣凶於宛丘殛大憝
於梁野控引漕輓委輸京師予嘉乃異勲懋乃貞節用
錫丕命俾揚洪休燮贊三台紀綱羣帥式是大任爾惟
欽哉可檢校司空同中書門下平章事依前充宣武軍
節度度支營田宋亳潁管内兵馬都統散官勲封如故
　　　　范希朝京西行營節度使制
古之命将帥修封疆在於整軍非以耀武故繕理亭障
訓齊車徒以申國威以固王畧非誠節茂著無以分統
六師非勲績彰明無以并䕶諸將副兹重任實在忠賢特
進檢校右僕射兼右金吾衛大將軍充右街使成紀男
范希朝有貞臣之節有良将之風識達武經學綜兵要
臨事能斷好謀而成嘗領元戎鎮於朔野控河上之塞
驅漠南之庭修其政刑諭以威徳士吏向慕裔夷綏懐
入覲京師䇿勲王府洎司儆衛禁旅増嚴直道彌彰嘉
庸茂著固可以總統北路節制西陲成魏絳和戎之勲
振晁錯備邉之策俾異俗率化穡人成功師乘以和烽
堠無警懋昭丕績時乃之休可開府儀同三司檢校左
僕射兼右神䇿京西諸城鎮行營兵馬節度使封如故
(貞元/)
　　　裴度幽鎮兩道招撫使制
門下夫以區區秦伯而猶念晉國曰其君是惡其人何
罪况朕均養億兆為之君親燕人冀人皆吾乳哺而育
之者安忍以豺狼驅脅之故絶其飛走盡納網羅止行
犯命之誅是用開其一面河東節度觀察處置等使金
紫光禄大夫守司空兼門下平章事太原尹北京留守
上柱國晉國公裴度昔者區域之中蜂蟻巢聚蔡有逆
孽齊有狡童厥初圖征疑議滿野不懼不惑挺然披攘
茍無司南允罔能濟佑我憲考為唐神宗實賴股肱運
用心力肆予小子䝉受景靈冀服於前燕平於後而撫
馭失理盤牙復生求思弭寜中夕有得國老尚在夫何
患焉是用亟宣懇惻之誠就加撫招之命於戯頃者師
道元濟乘累代襲授之資藉山東結連之勢以丞相布
畫於千里之外使諸将持重於四封之中而猶劉悟裂
虵豕之軀李祐潰鯨鯤之腹蓋逆順之情異而忠孝之
道明也况彼幽鎮無名狂暴以丞相近觀其宜以諸將
齊奮其力斧鑕之刑坐迫椒蘭之氣外薫誰不自愛其
生焉能與亂同死度宜開懐緩帶以待其歸可依前守
司空兼門下侍郎平章事河東節度使充幽鎮兩道招
撫使餘如故
　　　裴度鎮州四面招討使制　　　　　　元稹
門下𫝊云死者不可復生刑者不可復屬是以先王斬一支指
殺一犬彘莫不伏念隠悼至於由時决而行之盖不得已也予
於鎮人亦既伏念俟其悛革詎止旬時乃命相臣招懐
撫諭矜其詿誤示以生門期於盡脱網羅豈可驅之陷
穽而豺狼當道荆棘牽衣雖欲歸於有仁厥路無由而
至况王師壓境義勇争先朕每抑其鋒鋩未忍覆其巢
穴是猶愛稂莠而傷稼穡養癰疽以潰肌膚獨懐兒女
之仁慮失祖宗之典今上台居鎮筭畫無遺操晉陽之
利兵驅渥產之良馬舉河東義武之衆合滄景澤路之
師當元兾受命之初乘田布雪寃之憤舉毛拾芥其易
可知兼用威恩尚存招致宜令河東節度使裴度充鎮
州四面招討使於戯以一城之卒敵天下之師狥猖狂
之徒抗君父之命我哀爾軰死實無名茍能自新亦冀
容汝主者施行
　
　
　
　
　
　
　
　
　
　
　
　
　
　
　
　唐大詔令集巻五十九
欽定四庫全書
　唐大詔令集巻六十
　　　　　　　　　　　　宋　宋敏求　編
　　大臣
　　將帥
　　　賞功
　　　　隴右河西節度使哥舒翰西平郡王制
　　　　郭子儀中書令李光弼侍中制
　　　　李光弼太尉中書令制
　　　　滑州節度使令狐彰加御史大夫制
　　　　褒勞勲臣制
　　　　李晟司徒兼中書令制
　　　　渾瑊侍中制
　　　　髙崇文劍南西川節度使制
　　　　李愬移鎮加官階爵邑制
　　　　田𢎞正兼侍中制
　　　　李光顔特進賜一子官制
　　　　王智興等加官爵制
　　　　王元逵同中書門下平章事制
　　　貶責
　　　　薛訥除名為庶人制
　　賞功
　　　隴右河西節度使哥舒翰西平郡王制
授鉞登壇所以理兵用武益封命職所以褒德酬庸才
傑者建希代之功績茂者有非常之賞哲王令典無或
踰之開府儀同三司兼鴻臚卿員外置同正員西平郡
王判武部事攝御史大夫持節充隴右河西節度度支
營田長行轉運九姓等副大使知節度事赤水軍使上
柱國凉國公哥舒翰挺生朔陲干城隴外青蛇入笥神
發其祥白武啣珠天資我寳美政以公惠益著深畧以
果斷能成頃者戎大包藏禍盈惡稔南援蠻落東窺塞
垣特禀廟謀勵八神於金匱長驅戎境麾三軍於玉堂
决水奔雷固無前敵屠城㧞壘靡有孑遺收九曲之舊
疆開千里之沃壤亭障卧鼔既成禁暴之勲屯田饋軍
益以封財之用則議功行賞厚禮酬勞俾吳芮之忠不
獨光於漢魏絳之樂無擅美於晉仍兼望苑之榮繫以
公田之錫可開府儀同三司太子少保封西平郡王加
賜實封二百户通前滿五百户賜音聲小兒十人荘園
各一所與一子五品官更與兩子官用旌元帥之勞以
益三軍之氣也餘並如故(天寳十二/年七月)
　　　郭子儀中書令李光弼侍中制
朕聞古之哲王成功立極莫不旁求賢佐用康帝道由
是軒登風力所以戡亂保邦漢用蕭曹所以勤王足國
固能上扶王室下濟蒼生為社稷之寳臣資帝王之大
業丕膺鼎位實属斯人司徒兼尚書右僕射同中書門
下平章事兼靈州大都府長史朔方節度使上柱國代
國公子儀道備文武志懐忠亮表𢎞才而應運申茂績
而經邦司空兼兵部尚書同中書門下平章事太原尹
河東節度使上柱國薊國公李光弼業盛勲賢材優将
相藴權謀而制敵勵誠節以匡時往屬兇醜亂常雲雷
經始咸能外持戎律内翊皇圗披荆棘而有功歴險艱
而無易或分麾東討掃昏祲於兩都或仗節北臨備長
城於萬里並以掃清㓂孽任切股肱永維締搆之勲久
著山河之誓今殘妖佇剪介士猶虞將終九伐之功實
藉二南之力是用増其秩序寵以樞衡宜正位於台司
俾克宣於嘉績子儀為中書令光弼為侍中(乾元元/年九月)
　　　李光弼太尉中書令制
上公之位寵極人臣中書之本政先綸綍是知應乾成
象用分台鼎之司為國作楨必藉勲賢之業所以漢庭
多難絳侯居太尉之尊晉室未安温嶠掌中書之務至
若任兼公相道濟生靈必俟非常之才用膺莫大之寄司空
兼侍中幽州大都督府長史河北節度度支營田經畧
等使副元帥知諸道節度行營上柱國薊國公光弼器
格沉正襟靈䆳逺感風雲之宻契藴縱横之大才成經
綸之功足以靖亂懐忠孝之道故能匡國自逆冦搆禍
寰宇未清義勇竭於忠心勲庸著於王室頃者豺狼餘
孽尚藉天討蚊蚋相依仍侵河外是用仗其深畧為我
長城有穣苴之法令亞夫之威畧逺能挫羣凶之鋭全
百勝之師為廟堂之寳臣成軍國之重任雖吉甫作憲
道可經邦而孫吳行兵謀能制敵克壮大業無愧前賢
且官惟其人固難虚授爵以存善抑聞舊章况經綸之
時義參於締搆艱難之際功茂於始終不有殊奨寜彰
厥德是以載酬嘉績俾允具瞻宜進上台之秩仍兼右
弼之寵可太尉兼中書令(乾元二年/十二月)
　　　滑州節度使令狐彰加御史大夫制
使持節滑州諸軍事守滑州刺史攝御史大夫充滑衛
相魏徳博六州節度使令狐彰義勇無倫忠貞有素艱
危効用終始不渝頃陷賊庭忠誠屢達來持漢節壮志
彌髙拔城變六月之師破敵振三軍之氣酬庸議賞須
越等夷今淇澳未寜河朔猶梗廓清醜𩔖實屬元戎宜
列職於中司俾承榮於茂秩登壇受律藉爾良謀獻凱
論功佇聞嘉績可銀青光禄大夫守鴻臚卿使持節滑
州諸軍事兼滑州刺史御史大夫充滑衛相魏徳博等
六州節度使(上元二/年九月)
　　　褒勞勲臣制　　　　　　　　　　常衮
勅方伯連帥能修其職則勞之以璽書載之於正典式是
羣岳歸於至公以勤其職頌聲興矣周禮以孟春之月
懸法布令採詩觀俗亦褒異理行之時也其有惠訓一
方吏之表率朗然明舉固可首之某官某受任藩閫三
年有成清節獨立以身率下化在於言前風行於疆外
逺清西南之氛齊一華夷之俗而憂國如家上下同體
屬關輔連雨去秋非穣以豐財節用之餘資備邉出師
之費雖給馬官渡足食成臯勤王助邉何以加此誠堪
垣翰之寄奉上無私亦将亷吏清風夙夜相勉也寐期
休績至于再三詔書諭懐宣示方鎮
　　　李晟司徒兼中書令制　　　　　　陸贄
勅雲雷搆屯㝢縣興難非山岳降神不生良弼非股肱
協契不集大勲故髙宗得傅説中興殷邦宣王任吉甫
重光周道天寳之季冦階二京時則先臣子儀翼戴肅
宗戡定患難再造區宇於今賴之肆予小子獲纘丕構
不克負荷失守宗祧天祚我唐降生忠烈有社稷之臣
曰開府儀同三司檢校尚書左僕射同中書門下平章
事充神䇿軍節度使鄜坊等州節度觀察處置等使京
畿渭南渭北商華等州兵馬副元帥上柱國合川郡王
李晟沉肅有勇堅明能斷聞難發憤誓師徂征誠激於
衷義形於色自河之南萬里濟師殷然雷奔大盗懾駭
屬王家不造戎師誘姦重兹播遷郊甸震蕩而晟蓄鋭
養士深壘固軍以謀吞元兇以義糾羣帥躬擐甲胄率
先啟行布忠信為軍聲恃禮樂為戰器廓清氛沴寜復皇
都宗社載安宇宙斯泰佐予興運時乃茂功徳厚者位
崇業盛者報重登以元輔建於上公煕庶績而翼宣九
歌阜兆人而敬敷五教疇其井賦貽厥子孫與國咸休
永播丕烈可守司徒兼中書令仍賜實封一千户餘並
如故朕還京後所司擇日備禮冊命宣示中外以彰大
勲
　　　渾瑊侍中制
勅王者敦徳教以經邦國興武事以定禍亂執是二柄
毗予一人得諸全才康濟大難以忠扶王室以義奉天
討功崇祚土徳盛懋官振揚洪休備舉彝典開府儀同
三司檢校尚書左僕射同中書門下平章事兼靈州大
都督府長史充靈鹽銀夏等州節度管内度支營田觀
察處置押蕃等使朔方邠寜振武奉天永平等軍行營
節度副元帥上柱國樓煩郡王渾瑊神降才傑天資忠
厚協力興運為國輔臣往以盗起上京駕急出狩羣凶
怗亂載犯郊畿時乃奮揚威武董制師律深居籌畫奸
慝寝謀當敵指揮士旅増氣危城克固我武用張重以
賊臣蔑恩養㓂資亂再罹艱阻越播巴梁時乃并轡載
馳釋羈從邁有見危致命之節有憂國滅私之誠凛然
貞規介若金石縱横藴夷難之略感激陳復國之謀分
摠偏師徑出重險秉大節以示羣帥布寛令以宥脅從
師次逺郊摧兇靡抗軍臨近甸下邑如歸推成功而不
居期盡敵以自効率其全衆揚斾追奔雄威疾馳元惡
授首柔徳懐服餘黨歸心掃闢氛昏安復陵寝懋乃嘉
績其惟格天士爕之譲能耿弇之殄㓂摠是二美瑊其
有焉是以銘勲旂常垂美竹帛宜守台階之列仍酬井
邑之賦祗膺時命無替厥庸可侍中仍賜實封八百户
兼官本使副元帥開府勲封如故
　　　髙崇文劍南西川節度使制
慶賞刑威所以為國既用鉞以誅有罪則建侯以報有
功懲綱紀於未然勸事君於已著歴考前載斯為大章
劍南東川節度副大使知節度事管内度支營田觀察
處置静戎軍等使開府儀同三司檢校兵部尚書使持
節梓州諸軍事兼梓州刺史御史大夫上柱國渤海郡
王髙崇文為時生材經武成器抱厥沉斷確乎堅剛鷙
隼挺凌厲之姿髙秋凝肅殺之氣自築壇受命宜社徂
征形義色以即戎瀝忠誠而誓衆康衢以視其重阻怒
心如報於私讐令踰風行勢輟電走殄兇邪於未障完
危壁於将傾然後摠無前之師搏猶鬬之獸仰斷飛鳥
髙横戰鋒掩鬼神以用竒越丘陵以制勝生致逆䜿洞
開金城引漢将之旗鼓見蜀川之父老貞以紀律弔其
傷殘兵無亂行市不改肆上清井絡下静岷江銘而篆
之豈有慚徳乃眷庸部其惟奥區畢功以除其禍災圗
勞宜享其土地滌蕩汚俗純綏異行觀風勵韓黄之化
按節修方召之任爰自六職俾登三司仍疏大封且賜
實食不踰次以彰殊伐不踰時以示休利敬服嘉命𢎞
宣壮猷殿兹坤維屏我王室可檢校司空兼成都尹御
史大夫充劍南西川節度副大使知節度事管内度支
營田觀察處置統押近界諸蠻及西山八國兼雲南安
撫等使仍改封南平郡王食邑三千户并實封三百户
　　　李愬移鎮加官階爵邑制
伐叛除兇必俟乎竒略進封超位允答於殊庸况四紀
逋誅三州竊據積妖遺育縦逆延災累年徂征一舉坐
致論功既歸於異等議賞豈待於踰時唐隨等州節度
觀察處置等使通議大夫檢校左散騎常侍使持節鄧
州諸軍事兼鄧州刺史御史大夫賜紫金魚袋李愬宗
臣之𦙍王國克生毅男蓄深温良煦外禮樂戰之器黙
識其源詩書義之府洞窺其室雖早昇朝序而未展將
才頃以懸弧滔天宿兵既久方城壓境易帥頗頻永懐
韜畧之家必有弓矢之嗣乃執金鼔載持干旄果副眷
求克揚威令緝夷傷之後振法為雄制宻邇之間保危
成固推忠孝以感物本信惠而和人一其鬬心制彼死
力乘虚徑襲負雪兼行風驅如合於百人雷震若出於
九地堅城立潰狡䜿生擒遺氓安堵以知歸餘黨釋甲
而請命古之良将其孰過焉己申獻㨗之儀當舉䇿勲
之典爰授名郡俾牧重藩自洛而遥惟㐮為大綿亘楚
服横臨漁津摠八郡以澄清秉三軍之節制式因加地
往繼沉碑特進左揆之尊以崇天秩仍假南䑓之長用
峻霜威表以勲階錫之茅土户封真實門貴延恩給此
寵榮藂於茂烈於戯天鑒非昧不庭者必誅王爵無私
有功者是享揚名繼美惟孝著於家聲鐘鼎山河惟忠
光於國籍凡曰臣子得無企歟可銀青光祿大夫檢校
尚書左僕射使持節㐮州諸軍事守㐮州刺史御史大
夫充山東南道節度管内度支營田㐮鄧唐隨復郢均
房等州觀察處置等使仍賜上柱國封凉國公食邑三
千户賜實封三百户與一子正員五品官(元和/)
　　　田𢎞正兼侍中制
古之所謂有功諸侯出征不庭入覲王室既展述職之
義必加錫命之恩彤弓所以表其威𤣥衮所以榮其服
然後勲烈昭灼寵章榮崇臨於一方示彼四國風雅所
載不其美歟戎思忠臣是有兹命魏博等州節度觀察
處置等使光禄大夫檢校司徒同中書門下平章事兼
魏州大都督府長史上柱國沂國公食邑三十户田𢎞
正受天地之正性明君臣之大節才貫文武識探古今
煕百志以立身堅一心而奉主積誠自久遇事乃彰曉
於羣情率以大順遂提六郡之地首革兩河之風及負
海阻兵徵師問罪又能長驅義旅直抵虜城一鼓而兇
徒禠魄再戰而元惡𫝊首永清夙沴功實倬然自秉圭
来朝鳴玉入侍察其器度詢以謀猷毎聞匡國之術彌
見致君之道而懇誠戀闕不願守藩朕以将相之權中
外一體茍意有攸往則誠難遽從况彼邦之人皆願其
至師徒乆服其訓令黎庶咸思其恵和鎮安之方倚賴
攸切是用命爾式遄其歸且兼八舍之營俾仍五教之
重又實其井賦益以土田褒賞之典勸忠斯在往蒞乃
服厥惟懋哉可檢校司徒兼侍中依前魏州大都督府
長史充魏博等州節度觀察處置等使仍賜食實封三
百户(元和/)
　　　李光顔特進賜一子官制
朕聞有天下者道徳仁義以為理城郭濠池以為固故
曰不教民戰是謂棄之有備無患何以應卒此先王敺
攘夷狄保障黎元之大略也五原居宥夏靈慶之中
當虵豕豺狼之突将搤咽喉之要爰命腹心之臣厥有
成功宜加茂典邠寜慶等州節度觀察處置等使金紫
光禄大夫檢校司空使持節邠州諸軍事邠州刺史兼
御史大夫上柱國武威郡開國侯食邑二千户食實封
一百户李光顔氣敵三軍心師百行有卞荘之勇守之
以仁有日磾之誠濟之以武叱咤則風雲廽合筵晏而
樽爼周旋盖文武之全才直古今之良将是以淮蔡之
役百勝功髙青齊之師一面居最朕以蕭關尚警馬嶺
猶虞五餌之詐可羞百雉之防爰度先是屬役每難其
人惟爾良能果諧予願程功而不愆於素訖事而不勞
於人比命有司褒乃實力僉曰古諸侯勲徳優盛則就
加特進以寵之我國家封植崇重則朝請一子以異之
予嘉乃勲兼用兩者兹謂上賞爾惟欽哉可特進餘如
故仍與一子正員四品常參官(元和/)
　　　王智興等加官爵制
王者誅暴亂賞勲勞既正紀綱式頒爵位朕以菲徳理
乖勝殘使釁生海盜刑用戎鉞屬者庭凑倚滄州為輔
車以謀專土同㨗恃棣州為屏扞遂成阻命實賴英帥
共恢壮猷爰議酬庸式奨宣力武寜軍節度徐泗濠等
州觀察處置等使充滄州行營招撫使光禄大夫守司
徒同中書門下平章事上柱國太原郡開國公食邑二
千户王智興可特進仍封代國公食邑三千户餘如故
平盧軍節度使淄青登莱棣等州觀察處置兼押新羅
渤海兩蕃等使銀青光禄大夫檢校尚書右僕射御史
大夫上柱國㑹稽郡開國公食邑一千五百户康志睦
可檢校尚書左僕射餘如故太平軍節度鄆曹諸軍事
兼鄆州刺史御史大夫賜紫金魚袋崔𢎞禮可檢校尚
書右僕射餘如故其棣州城下武寜軍及諸道立功将
士除已甄録外委智興條䟽聞奏棣州應見在百姓宜
復二年其将士有决戰攻壘奮不顧身中刃被創遂成
廢疾者並賜衣粮終身勿絶其武寜軍及平盧軍浙西
宣歙天平等五處兵馬在棣州城下者並宜放歸本道
於戯並命申威分疆剪㓂界大河之南北委藩守以廓
清立績者既以勞旋圗功者方期盡敵勉𢎞朕策無至
老師共輳輯寜副我勤厲(元和二年/十一月)
　　　王元逵同中書門下平章事制　李徳裕
門下古之命帥必重其名假三事之崇允萬夫之望故
韓信以丞相擊魏樊噲以相國伐燕克成茂勲抑有前
典成徳軍節度鎮兾深趙等州觀察處置兼充北面招
討澤潞等使金紫光禄大夫檢校司徒兼鎮州大都督
府長史御史大夫駙馬都尉雲騎尉王元逵生禀忠厚
天資誠信竒正得於心機嚴荘表於師律去病之略無
假孫吳翁歸之才實備文武屬狡童逆命自固奴巢果
能揚義聲以載馳繇直道而先奮鋒逾駭電勢盛疾雷
上據層巒削成煙壘下臨平壌盡見秋毫始殄伏莽之
戎遽収建瓴之險陳兵原野漸扼堯山摧困獸之鬬心碎螳蜋
之怒臂棄身者萬計折首者七人先獻戎俘益彰臣節
則令望王師之陣草木為兵聞吾帥之風椒蘭比徳顧
其殘孽豈復稽誅夫賞不踰時速之為貴雖契敷五教已
列三公而禹分兵麾宜佩相印是用命爾升於鼎司於
戯昔吳起有大功者三不為魏相竇嬰破藩國者七未
踐漢台豈非名器之重曷嘗虚授爾其奮揚威武殱厥
渠魁當感激以成功勿遷延而玩冦服兹休命可不敬
哉可檢校司徒同中書門下平章事兼鎮州大都督府
長史依前充成徳軍節度鎮冀深趙等州觀察處置兼
充北面招討澤潞等使散官駙馬勲如故主者施行(㑹/昌)
　　貶責
　　　薛訥除名為庶人制
出師不臧本於喪律責帥歸罪聞於記言薛訥頃者總
戎禦邊建議為首暗於料敵輕於接戰張我王師衂之
冦境偏禆失節乃斯令之不明中軍靡旗則厥謀之不
振况雁門斬級魏尚豈得論功馬邑亡輜王恢必聞議
罪進退之咎典刑攸屬且觀其疇昔頗嘗輸罄每欲資
忠報主見義忘身儻曹沬不死於辱終能自奮秦赦孟
明之敗漢從李廣之贖古嘗有矣朕每懐之特緩嚴科
俾期後效宜放其罪所有官爵並除削(開元二/年七月)
　
　
　
　
　
　
　
　
　
　
　
　唐大詔令集巻六十
欽定四庫全書
　唐大詔令集巻六十一
　　　　　　　　　　　　宋　宋敏求　編
　　大臣
　　　尊禮大臣
　　　　魏公寂已下奏事侍立並升殿詔
　　　　郭子儀號尚父制
　　　　杜祐每月三兩度入朝商議軍國大事制
　　　　裴度平章軍國重事三五日一入中書制
　　　異姓王
　　　　封五王制
　　　　冊張柬之漢陽郡王文
　　　　冊崔𤣥瑋愽陵郡王文
　　　　封魏伯玉陽成郡王制
　　　　封辛果京晉昌郡王制
　　　　封王景崇常山郡王制
　　　異姓妃
　　　　冊崔𤣥瑋妻為博陵郡王妃
　　　冊三公
　　　　冊無忌司空文
　　　　冊郭子儀尚父文
　　　　冊李晟司徒文
　　　　冊李晟太尉文
　　　　冊馬燧司徒文
　　　　冊裴度司空文
　　　　冊李徳裕太尉文(殘/)
　　　　冊杜譲能太尉文(闕/)
　　尊禮大臣
　　　魏公寂已下奏事侍立並升殿詔
貴爵尚齒歴代通規進秩優賢有國彝訓尚書左僕射
魏國公寂太子少保新昌縣公網左武侯大将軍陳公
抗太常卿沛國公元璹納言漢東郡公叔達内史令宋
國公瑀兵部尚書蒋國公通民部尚書榮陽郡公善果右
武侯大将軍羅候御史大夫滑國公無逸等或歴任前
代職位隆顯或耆年夙望徳邁老成翊戴經綸功績茂
重或夷險契濶情兼惟舊並職司近侍任兼心膂恩禮
所加義従隆渥特宜褒異俾越常倫寂已下奏事及侍
立並令升殿(武徳二/年二月)
　　　郭子儀號尚父制
軒皇致治必資力牧虞舜為政實賴臯陶茍無師臣豈
登仁夀故吕望輔已成之業指揮致維師之名伊尹出
空桑之中翼贊負阿衡之號司徒兼中書令河中尹靈
州大都督單于鎮北大都䕶充關内河東副元帥朔方
節度關内度支鹽池陸地水運大使押諸畨部落兼管
勾河陽道觀察等使上柱國汾陽郡王山陵使食實封
一千九百户子儀氣膺台輔道佐經綸當乾坤交泰之
時正君臣定位之禮我肅宗皇帝龍飛靈武剪滅鯨鯢
公則揚斾宣威佐清六合我大行皇帝撫軍鞏洛収復
都邑公則摧殄兇㓂滌穢兩河而又獫狁犬戎共侵經
略公則挺身鋒刃獨立戰塲叱退窮醜威雄七萃塞垣
無警社稷永康朕遭閔凶爰在諒闇公又外釐百揆内
舉四維委監山陵克修制度萬樞倚辦庶績其凝凡所
詢謀必竭寅亮敬加典禮則率土歡心寄以緝熙則彝
倫式序𢎞宣五教訓洽生靈光照七德威肅禍亂豈周
武有尊師之道朕無崇徳之名宵衣永歎夕惕増懐雖
年耆益明轅門待鎮然復上寄重留藉毗倚可加號尚
父兼太尉中書令山陵使勲封如故仍加實封通前滿
二千户每月給一千五百人粮料並給二百疋馬草料
有司備禮以時而冊命
　　　杜佑每月兩三度入朝商議軍國大事制
卿量包乆大器茂冲和事君推一徳之誠與物全四時
之信登于䑓閣則萬事問於胡公守在方隅則四方宗
於申伯舉其實行是可專徽頃者殷憂在辰總敘攸重
金甌作鎮羣情穆然玉鉉是司庶官咸事朕渉理猶淺
惟賢是圗遽陳請老之章将輟弼諧之道一一省覽良
用憮然用舍之間慎重斯在謂雅節之難奪豈予衷之
可移是用徵上徳之前經酌優賢之故實去繁就簡勉
以職業之勤置几乗車優其筋力之禮卿宜起今已後
毎月之内常三兩度入朝使至中書商量國事亦異延
於内殿沃朕虚心如此則居多暇辰退可以吐納頤志
入參大政進可以偃息藩君靈夀将置於上庠桑梓豈違
於下社卿仍以朕此意宣示百寮庶乎君臣作合之期
乾坤交泰之儀無愧前烈永貽後昆致政之詞即宜斷
表
　　　裴度平章軍國重事三五日一入中書制
昔漢以孔光降置傅之詔晉以鄭冲申奉冊之命雖優
隆耆徳顯重元臣而異政不及於咨詢用禮獨在於安
逸朕勤求至理所寳惟賢顧諟舊勞敢不加敬由是委宰
執於大政釋參决於煩務時因聽斷誠望弼諧遷秩上
公式是殊寵特進守司徒兼門下侍郎同中書門下平
章事充集英殿大學士上柱國晉國公食邑三千户食
實封三百户裴度禀河岳之英靈受乾坤之間氣珪璋
特達城府洞開外茂九功内色一徳器為社稷之鎮才
為邦國之楨故能祗事累朝宣融景化在憲宗時掃滌
區宇爾則有出車殄㓂之勲在穆宗時混同文軌爾則
有參戎入輔之績在敬宗時阜康兆庶爾則有治國庇
人之勲洎弼朕躬總齊方夏爾則有弔伐底寜之功皆
不遺廟筭布在簡編功利及人固不可悉數而朝論益
重我心實知方用咎繇之謨適值留侯之疾瀝懇牢請
備列奏章塞詔上言動形顔色果聞勿藥之喜更候調
鼎之功而體力未和音容尚阻不有優崇之命孰彰寵
待之恩宜其首贊樞機𢎞敷教典論道而儀型卿士宣
徳而鎮撫華夷嗇養精神保綏福履為國元老毗予一
人可司徒平章軍國重事待疾損日毎三日五日一度
入朝中書散官勲封如故仍令所司擇日備禮冊命
　　異姓王
　　　封五王制
門下建侯之典豈獨於懿親茅土之榮必覃於茂績侍
中上柱國開國公敬暉侍中上柱國譙郡開國公桓彦
範銀青光祿大夫守中書令兼修國史上柱國漢陽郡
開國公張柬之銀青光祿大夫中書令博陵郡開國公
崔𤣥暐中書令兼檢校安國相王府長史上柱國南陽
郡開國公袁恕已等早竭忠讜夙罄腹心在身喻於股
肱在物均於舟楫除兇而殄逆更安社稷之基榮命而
褒崇爰申建侯之寵敬暉可封為平陽郡王彦範可封
為扶陽郡王仍賜姓韋柬之可封為漢陽郡王兼特進
勲及食實封各如故𤣥暐可封為博陵郡王恕已可封
為南陽郡王仍令准例朔望朝參便即不須推譲主者施
行(神龍元年/五月十日)
　　　冊張柬之漢陽郡王文
維神龍元年嵗次乙己五月(闕/)　朔十五日(闕/)　　皇帝
若曰咨古者之命官也有德尊以爵有功尊以祿用能
百揆時敘庶績其凝詳其建利之跡也異姓則鬻熊封
之於楚宗子則召奭宅之於燕惟皇作極率由前典咨
爾銀青光禄大夫中書令監修國史漢陽郡公張柬之
効祉星辰資靈川岳負佐時之畧有經邦之材以忠孝
為已任以仁義為事業頃者巨猾未殄常思克清一朝
奮臂二兇行翦竟燃臍於東市終掛膽於西州遂得聖
祚中興皇運光啟乾坤再闢日月重明刑白馬而書功
未足云答指青山之比礪曽何足酧是用命爾為特進
漢陽郡王爾其靖㳟乃職咸允具瞻使厚秩尊官永全
於長代春蘭秋菊無絶於終香徃欽哉可不勉歟可不
慎歟
　　　冊崔𤣥暐博陵郡王文
維神龍元年嵗次乙己六月乙酉朔六日甲寅皇帝若
曰咨徳茂之官功茂之賞萬古常行之則千載不刋之
典故三十一之啓漢二十一之中興或舉河朔如拾遺或
取秦隴猶偃草結丹青之誓蒞白馬之盟祚土包茅與
洪河而永固分珪錫社共天壌以長隆緬考舊章率由
此道爾中書令上柱國博陵郡公崔𤣥暐夙負雄圗早
懐英毅藴公輔之量有王佐之才頃者元兇搆姦圗危
社稷遂能懐忠抱義奮不顧身重道輕名意全王室艱
難既濟家國永清勤亦至矣功亦大矣昔賞及於鬻熊
聿封於楚功尊於臧綰乃建於燕異姓分王抑惟前典
憲章故事疇庶載功是用命爾為博陵郡王用旌誠効
宣其忠節松竹無渝往欽哉汝諧可不慎歟
　　　封魏伯玉陽成郡王制
門下建爾茅社所以親諸侯加以金紫所以封異姓盖
章敘之舊制必選功而茂賞開府儀同三司檢校工部
尚書兼江陵尹御史大夫充荆南節度觀察處置等使
上柱國芮國公魏伯玉性與𢎞毅識資冲逺公直不撓
智謀尤深忠厚可移文武是憲幼讀墳典素已知名於
國庠晚藉韜鈐因効䇿於戎幕累膺将帥之重積有艱
鉅之勲殫力事邊乃誠王室伏波料敵毎合我心司馬
理軍差强人意自荆門作鎮式是南邦九江孔殷三楚
之㑹澄清節制實得專征而講求政理開示恩信既愛
人而省刑将息馬以論道寛而有制令協於師貞簡則
易從風行於刺舉疆事寧宴厥功茂焉二等之榮允兹
馭貴宜錫褒封之命俾光優異之禮可封陽城郡王食
邑三千户餘並如故
　　　封辛果京晉昌郡王制
門下關内河東副元帥左廂兵馬使同朔方節度副使
開府儀同三司試太常卿兼御史中丞上柱國蕭國公
果京文武成器公忠立節副旌麾於戎府戒士馬於轅
門縱横有謀沉毅多勇守能重固戰必先登𢎞變通以
以制用崇取勝之嘉績勤王憂國歴險不渝奉職在公
始終無替封建之制率由舊章以功詔爵議賞從重宜
分茅於二等俾有國於千乘可封晉昌郡王食邑三千
户
　　　冊王景崇常山郡王文
維乾符五年嵗次戊戍十二月壬戌朔三日甲子皇帝
若曰朕聞尚徳尊賢九命有專征之典論功錫爵四封
標列國之榮睠惟碩臣統兹巨屏茂勲克樹殊寵未升
爰増䟽土之恩式表𩔖能之重成徳軍節度使鎮兾深
趙等州觀察處置等使開府儀同三司檢校太尉兼中
書令鎮州大都督府長史上柱國趙國公食邑三千户
食實封二百户襲實封一百户王景崇徳星垂耀嵩嶽
降神抱匡君濟俗之宏才藴武庫文房之重器智逾炙
輠利比决雲運協祥符懐茂先之博識道髙時傑同季
野之陽春臨戎克布其恩威命代榮彰乎經濟惟乃祖
禰名光簡書正氣冲霄忠誠貫日永言勲績著美華夷
承家得馭衆之方共理契無為之化成吾心膂藉乃棟
梁加以政洽兵農恵分黎庶俾貔貅之衆敬若神明襏
襫之徒愛如父母况位升台鼎績著翰垣華賢復異於
陳蕃顯秩尤光於朱寵更舉封齊之典冀同繼越之尊
於戯啟金縢於周公剪桐圭於康叔皆昭彰前史蔚著
殊庸况今榮耀八紘富居千乘式兹優異尚此渥恩往
惟欽哉敬服厥命今遣使給事中栁韜副使吏部郎中
趙秘持節冊爾為常山郡王
　　異姓王妃
　　　冊崔𤣥暐妻為博陵郡王妃文
維神龍元年嵗次已巳六月乙酉朔六日庚寅皇帝若
曰咨夫母以子貴妻以夫榮聞諸通古列在方䇿惟爾
博陵郡王崔𤣥暐妻盧氏筮惟福𦙍歸乃慶餘備嫻詩
禮夙擅言辭斷織捐金通母師之雅訓採蘋銘菊遵女
史之明規向時王室艱難逆臣搆禍敬暉等忘家狥國
剪暴誅凶二曜重朗萬姓相歡爰命酬庸聿予茂賞大
名隆器已錫於所天徽號寵章宜覃於齊體今遣銀青
光禄大夫行尚書右丞上柱國蘇瓌副使通議大夫守
太常少卿韋叔夏持節賫冊於是命爾為博陵郡王妃
爾其無違藩守務於和理而使家可長乆聖人重之可
不美歟敬之哉
　　冊三公
　　　冊齊國公無忌為司空文
維貞觀某年月日甲子皇帝若曰於戯開府儀同三司
齊國公無忌設官分職允代天工致治興邦實資台輔
永覽前哲咸在得人故能成寅亮之功𢎞燮理之業惟
爾識宇冲邈風範光昭才稱棟幹器惟瑚璉協賛皇基
克隆鼎業譬彼舟楫同兹魚水任重禮闈則機衡以穆
位班職衮則風雨不愆固以同軌前烈齊聲往彦褒徳
美功有國常典經邦論道僉曰爾諧是用命爾為司空
往欽哉其光膺寵命可不慎歟
　　　冊郭子儀尚父文
維大歴十有四年五月甲午皇帝使金紫光禄大夫尚
書左僕射彭城郡開國公攝太尉劉某持節冊命曰惟
爾太尉兼中書令汾陽郡王某其聽命於戯上天孚佑
下民若保赤子弗俾罹於毒螫伊昔殷辛秦季萬姓愁
苦時則有太公望留侯良毗武翼髙為之請命若顛覆
而躋執熱斯濯其在天寳至徳之際二叛稱兵犬戎孔
亟則公投袂電赴捍我於艱方其憂亂化為安靖然後
燮和徐進清廣安和繄公之勲蓋於張吕矣憫予小子
哀㷀在疚公又熙帝之采納於軌度小大謀猷罔不率
服朕實賴公羽翼為師為保豈齷齪常典擬於春秋之
褒今故特冊公尚父之號欽哉公左右三朝年與徳耆
尚迪古訓匡予不及節順風雨參知鼎實天人之任将
以仰成公其念哉惟公克享黄髪優㳺廣堂頤神導和
克綏予任朂哉尚父敬聽話言用成其明徳欽哉光膺
寵命可不慎歟
　　　冊李晟司徒文
維年月日甲子皇帝若曰粤惟上天眷佑我唐賚予元
輔戡夷逆亂宣振忠貞光昭永圗奮揚丕烈今敬從典
禮彰信於朝咨爾開府儀同三司檢校尚書左僕射同
中書門下平章事合川郡王李晟希代特生乘時間出
髙明禀忠厚之楨故得擁是旄幢狥於封畧旋師中冀
討孽上京一鼔而兇魁電竄皇居乃正清廣重安大效
展於邦家大恵孚於黎庶武昭七徳文洽九歌俾予一
人潜復丕業抑聞功茂茂賞義在酬庸徳茂茂官理在
翊善爾既憂勤戮力端明一心申之以武功重之以文
徳是用稽之舊制冊命爾為司徒宜亮采台庭光融相
府敘彞倫於九牧凝庶績於百工祗率典章阜成邦教
膺兹景命可不慎與
　　　冊李晟太尉文
維貞元元年嵗次丁夘四月乙夘朔二十四日戊寅皇
帝若曰在天成象三辰耀其景在地成形五嶽峻其位
古先哲后罔不憲章故則天之明因地之利建官自輔
論道經邦配六符於太階運七政於皇極無其才則禮
闕有其徳則榮升爰自唐虞率由斯道故乆虚上台之
坐以俟其人載懐勲賢聿歸元老咨爾奉天定難功臣
司徒兼中書令上柱國西平郡王食實封一千五百户
李晟天授明徳為時棟梁應期挺生佐理戡難作我英
宰保大定功渾忠義以居心等夷險以為體魏郊伐叛
申肅殺之威漢苑摧兇樹廓清之效宫城遂復廟社攸
安三輔釋塗炭之憂萬國允朝宗之願及夫藩鎮政下
黎獻昭蘇綽稜威於接境阜農耕於裔壌欽若朝政槖
戢干戈弼予一人永清四裔聿懐丕茂之績式崇光大
之勲是用命爾為太尉惟其敬之哉且徳盛故禮殊功
髙故賞茂爵極九命華貫三台持華歆養徳之規保荀
覬清純之道具瞻斯在可不慎之
　　　冊馬燧司徒文
維年月日甲子皇帝若曰昔有虞之帝天下也契作司
徒誕敷邦教五常以遜百姓斯親其在鄭友翊亮於周
鄧禹宣猷於漢亦皆以徳當國以勲持令天贊我唐允
生忠輔出則擁旄定亂重其望以成功入則調鼎登庸
資其實而論道再新兹典榮命攸宜咨爾檢校司徒兼
侍中北平郡王馬燧岐山粹靈楨我王國明謀炳於蓍
蔡雄略極乎韜鈐文武在躬剛柔備體欽崇一徳期協
阿衡故能受命專征作我心膂揚旌仗鉞外鎮雄都正
師律以寜邊宣國風而撫俗華夷式叙朔塞無虞崇其
大勲謙徳彌著懿兹茂範實簡予衷昔貞觀初戡定羣
雄拯寜庶𩔖有若趙國公無忌外運夷凶之功内申翼
善之謀陟居中台欎為時棟今予亦命爾光贊大猷是
用冊爾為正司徒宜祗厥位九功不敘咨爾緝熙五品
不昭咨爾寅亮予違汝弼無或面從式宣勵翼之誠允
副寵光之命具瞻斯在可不慎歟
　　　冊裴度司空文
維年月日甲子皇帝若曰三台羅列以承斗極皇王取
象以建三公時以調隂陽乂萬國論道興化與天地參
故職官物采不足以昭章物數於是有明庭冊拜清廟
謁見之禮以尊異之咨爾金紫光禄大夫守中書侍郎
同中書門下平章事兼淮南節度副大使知節度事晉
國公裴度有文理有武功有直聲有忠節𢎞深如大浸
峭拔如喬岳愛人如慈母宰物如權衡師儒術於素王
授兵符於黄石百行九徳疊於其躬先皇以上聖之資
唘中興之運咸有一徳時惟汝諧召雲唱吕受翕施𢎞
翊助神筭底綏四方大斾東揺淮夷蕩定長䇿獨運全
齊以平解紛消慝無小無大去權樹善或顯或晦非可
以造次詳非可以一二計肆予小子昔當守器休功令
問充溢聽聞逮此纉承委重藩鎮達經國之大體有事
君之小心知無不為功多不伐可謂社稷之元老經濟
之宏材者也予嘉乃勲懿乃德庸建爾於上公爾惟省
厥初念厥終任天下之安危為夷夏之表式俾先帝之
鴻業休徳不墜於地俾予一人實受其福於戯敬哉
　　　冊李徳裕太尉文
皇帝若曰惟天育生物必極其毒而後臻於和惟君保
天禄必登厥徳而後底於道我國家達皇圗焯鴻業二
百三十祀祖宗儲休俾予嗣厥位祗若天地紹古之訓
惟賢時念乃有冢臣光禄大夫守司徒兼門下侍郎同
中書門下平章事充𢎞文館大學士太清宫使衛國公
李徳裕佐予一人撫四夷親萬國文以和政武以寜亂
嗚呼爾有蹈義却金之撡不渝於險易爾有移忠匪石
之志可薦於宗社故剪吾欲以康務沃朕心而成徳日
者狐星耀芒朔漢之人若墜沸鼎惟爾總合智力撲其
氛焰盜萌蠧本牙角滅息孽䜿扇禍搆釁閉險聨鋒趙
魏淮潞五州之人是莫不有其生於旦夕惟爾協予一
人經是七徳决自樽爼發如雷電風后之握機成陣宻
比軒皇羊祜之沉謀制勝𤣥同晉帝修徳刑為戰器閲
禮樂為身文雖其功不(以下原闕/)
　
　
　
　
　
　
　唐大詔令集巻六十一
欽定四庫全書
　唐大詔令集巻六十二
　　　　　　　　　　　　宋　宋敏求　編
　　大臣
　　　冊國公
　　　　冊髙士亷改封申國公文
　　　　冊李勣改封英國公文
　　　　冊程知節改封盧國公文
　　　　冊侯君集改封陳國公文
　　　　冊段志𤣥改封褒國公文
　　　冊羣臣
　　　　冊張允恭鄯州都督文
　　　　冊唐臨吏部尚書文
　　　　冊段寳𤣥越州都督文
　　　　冊喬師望凉州刺史文
　　　　冊閻立本工部尚書文
　　　　冊李寛太子詹事文
　　　　冊李義府司列太常伯文
　　　　冊劉伯英左監門衛大将軍文
　　　　冊竇元德司元太常伯文
　　　　冊許圉師左相文
　　　　冊薛孤吳仁右金吾衛大將軍文
　　　　冊許敬宗太子太師文
　　　　冊張延師左衞大将軍文
　　冊國公
　　　册髙士㢘改封申國公文
維貞觀某年月日甲子皇帝若曰於戯昔周建五等漢
班六條經邦之制既𢎞載祀之祚惟永是以樊侯申伯
功成藩翰喬卿叔節績宣制舉惟爾特進吏部尚書許
國公髙士亷識宇𢎞正風鑑秀澈地惟姻戚才稱棟幹
雲雷在三運霸圗於艱難龜鼎有歸奉王猷於獻替廊
廟推重縉紳佇徳總方牧之寄勝殘播美綜銓衡之職
得人流詠固以聲髙多士功書太常桐柏作鎮長淮設
險形勝之地允屬勲賢是用命爾為使持節申州諸軍
事申州刺史改封申國公傳之子孫世為唐輔往欽哉
率循典禮勉固誠節垂裕來葉以保黎庶可不慎歟
　　　冊李勣改封英國公文
維貞觀某年月日甲子皇帝使某官持節冊命曰於戯
列爵者必俟茂勲設官者咸資懿徳所以翼贊王室𢎞
宣帝載惟爾光禄大夫行并州大都督府長史太子左
衛率曹國公李勣識量恢𢎞風略𢎞逺忠以奉上信以
立身獻欵西歸弼鄘風美分麾東略虢鄭景従預艱難
於藩邸展經綸而方面南定維揚北清大漠威振殊俗
勲書丹府及入司禁旅出帥藩鎮勞勤表於夙夜績用
成於期月蘄黄之地濵帶江淮鎮捍之重允屬功烈是
用命爾為使持節靳州諸軍事蘄州刺史改封英國公
任重六條地優五等為朕藩屏傳爾子孫往欽哉其祗
膺朝命克固臣節勤恤黎元垂裕後世可不慎歟
　　　冊程知節改封盧國公文
維貞觀某年月日甲子皇帝使某官某副使某官某持
節冊命曰於戯蓋宣條作牧祚土建侯共治長寄藩翰
斯在惟爾左領軍大将軍檢校都督宿國公程知節志
懐鋭穎氣幹强果業預艱難効宣行陣入帥禁衛勤誠
著於軒陛出鎮方隅惠化洽於黎俗酬庸有典式隆寵
命是用命爾為使持節朗州諸軍事朗州刺史改封盧
國公傳之子孫長是藩屏往欽哉爾其戎典謨之訓固
臣子之節勤修政道以貽爾後可不慎歟
　　　冊侯君集改封陳國公文
維貞觀某年月日甲子皇帝若曰於戯夫經邦之道必
資長䇿利建之義式固無窮是以周之列國祚世藩屏
漢之功臣永垂帶礪惟爾兵部尚書潞國公侯君集體
業貞固識量恢凱任切腹心寄深文武草昧惟始奉一
匡於藩朝光華在運典九伐於禮樂入陪禁中出臨閫
外贊嘉謀於樽爼掃逋㓂於遐荒誠量嵗寒勲勒庸器
宛丘之地實惟舊鎮胙土作牧允屬朝望是用命爾為
使持節陳州諸軍事陳州刺史改封陳國公傳之子孫
世為唐輔往欽哉爾其克固臣節思朂王度夙夜匪懈
無替典則可不慎歟
　　　冊段志𤣥改封褒國公文
維貞觀某年月日甲子皇帝若曰於戱夫計功裂土量
能分職所以光贊王室康乂黎元惟爾左驍衛大将軍
樊國公段志𤣥理懐沉毅氣幹强雄蜀漢委質早効忠
欵潁州從戎備盡心力預艱難於藩朝陪戎征於閫外
勤宣階陛功表旌旗方城之地襟帶巴蜀藩翰之重實
俟勲庸是用命爾為使持節荆州諸軍事荆州刺史改
封褒國公傳之子孫世為藩輔往欽哉爾其勉固一心
朂兹六行克勤政術無替彝典可不慎之乎
　　冊羣臣
　　　冊張允恭鄯州都督文
維顯慶元年嵗次丙辰十二月辛夘朔八日戊戌皇帝
若曰夫安邊訓俗有國之先務簡賢任能為政之常典
惟爾蘭州都督安陸縣開國公張允恭器宇詳整識用
通逺夙著勤誠早延恩遇朔方違夐𦍑戎薦居降節監
撫綏懐攸屬是用命爾為使持節都督鄯蘭河儒廓深
濠七州諸軍事鄯州刺史封如故爾其鎮静幽荒式清
姦宄憺威稜以肅逺明賞罰以垂信無怠庶政率由舊
章光膺寵命可不慎歟
　　　冊唐臨吏部尚書文
維顯慶二年嵗次丁巳十月丁亥朔十九日乙巳皇帝
若曰昔虞舜分司元凱膺機揆之任當塗受命盧毓處銓
綜之重故能翊宣景化協贊時雍惟爾度支尚書唐臨
器識沉敏􁎎履貞潔譽滿同行效彰官次損益機務爰
著循聲藻鑑流品是資清識是用命爾為吏部尚書爾
其懸衡處物虚心待士求賢審官循名責實祗承朝寵
可不慎歟
　　　冊段寳𤣥越州都督文
維顯慶三年嵗次戊午七月辛己朔十九日己亥皇帝
若曰於戯夫成俗康邦寄深於岳牧宣風闡化任重於
循良惟爾銀青光禄大夫行洛州長史段寳𤣥體量凝
整理懐貞贍總務仙䑓能官著於紀綱分司棘署令德
表於平昃三川之野允敷聲績九江之地爰資鎮撫是
用命爾為使持節都督越台括婺泉建六州諸軍事越
州刺史爾其勤加恤隠勉思為政審之以刑獄馭之以
公平革剽悍之風歸淳質之軌欽兹寵命可不慎與
　　　冊喬師望凉州刺史文
維顯慶三年嵗次戊午十月庚辰朔十一日庚寅皇帝
若曰於戯夫恤隠求瘼義重於循良撫衆懐邉允資於
才幹惟爾正議大夫凉州都督駙馬都尉喬師望風情
敏濟志略明逺夙承寵榮早預驅馳仗節秋方功勤克
展分符朔野政利伊肅玉門逺控金城遐阻人兼北狄
地雜西戎刺舉為難式遏斯重是用命爾為使持節八
州諸軍事凉州刺史駙馬都尉如故往欽哉祗膺典冊
勉修爾令徳思効爾忠規垂清白之風布平廣之化絶
姦宄於亭障徵訟獄於閭里嗣其和氣之美革彼貪婪
之化光我王度可不慎與
　　　冊閻立本工部尚書文
維顯慶四年嵗次己未三月戊寅朔十七日甲午皇帝
若曰職管納官任専機事上非徳而不受下非才而不
處咨爾将作大匠上䕶軍閻立本識局周敏理懐通悟
體忠勤而表性資仁恕以立身而思協多能藝兼衆美
委質運始䇿名朝列知効光於果職聲猷布於歴紀爰
緝水土之官實諧縉紳之論是用命爾為兼工部尚書
勲官如故往欽哉其敬承休命獻善之規攸屬持平之
務斯在克恭惟允可不慎與
　　　冊李寛太子詹事文
維顯慶四年嵗次己未三月戊寅朔二十五日壬寅皇
帝若曰於戯弼諧儲副必俟才英總務宫端允資忠量
故漢朝選徳受禮峻於竇卿晉代遴賢升榮歸於謝琰
咨爾金紫光禄大夫懐州刺史上原縣開國侯李寛識
局沉謹理懐詳正勤誠表於内外智効張於文武聲猷
載闡齒秩兼優博望斷裁之規與能僉屬承華弹肅之
寄任賢在斯是用命爾為太子詹事封如故往欽哉其
祗膺茂典勉修乃職景前哲之髙踪垂後昆之令譽對
揚休寵可不慎與
　　　冊李義府司列太常伯文　　　　上官儀
皇帝若曰於戯山祗誕况協申甫於昌期河靈屬符埒
蕭張於景運故乃訏謨帝載葳㽔鼎業宣猷華於樽爼
爕政藻於丹青望重九霄道光五政咨爾兼吏部李義
府逺資門徳獨秀人靈照赤野而合輝映青田而寫韻
孝睦為本錫𩔖之範彌彰清白為基畏知之迹愈劭金
嬴仞彩辨終豹於書林珠握分光騁鄒龍於筆海柏䑓
摛公晏之藻蓬閣開良直之謨勝望挺於何車竒謀表
於韓劍彝倫寄其元穆品鏡任其清通矯翮培風拂雲
霓而髙邁聳鱗遊霧排閶闔而上馳行孚朋親聲流簪組
是用命爾為司徒太常伯勲封如故同東西䑓三品往
欽哉爾其卑以待物持盈之理斯存慎以節躬數服之
情為重道申規獻義先啟沃祗膺茂躅可不慎與(龍朔/二年)
(二月/五日)
　　　冊劉伯英左監門衛大将軍文
皇帝若曰閶闔任隆周盧禁切旣忠賢之允著實韜略
之兼優惟爾冠軍大将軍行左驍衛将軍山陽郡開國
公劉伯英志力沉濟襟情爽烈早標竒正之術彌光廵
警之功偃沙巨海(闕/)　　　　　　　功宣六豹氣壓
三韓折衝之效有聞爪牙之任攸屬式疇徽烈擢衛宸
闈是用命爾為左監門衛大將軍封如故往欽哉爾其
職司無荒朕命不虞之寄可不慎與(龍朔二年/)
　　　冊竇元徳司元太常伯文　　　上官儀
皇帝若曰於戯總務文昌司㑹之名尤重升榮建禮内
史之職彌隆自非才氣兼洽聲譽充盛何自式管榮辱
對揚綸綍惟爾大司憲䕶軍竇𤣥徳門列克章地華合
緒踐中和而立性資乂徳以含章禮固騰芳儒彌擅寳
寵謀動於簮紱令範光於廊廟攝官憲府勵俗而挺嘉
猷受委王京匪躬而輸懿績効宣朝任誠著周行申其
寛直之規三攝損益之任是用命爾為兼司元太常伯
勲官如故往欽哉爾其供奉彝倫式昭王度勉爾忠正
之誠無忝恪恭之表納吉之寄可不慎與(龍朔二年十/月十一日)
　　　冊許圉師左相文
皇帝若曰於戯王宫用人弼化佇於丹青宅揆代工成
物資於薪槱軼紀龍而遐翥(闕/)　　　　　　　奉王
劍於副車儼金璫於重席使繁斯在聞望攸歸咨爾左
常侍檢校左廂兼行太子右中䕶柱國平息縣開國公
許圉師箕峰搆極横渚𣲖源幹業峻其家風象賢益其
門慶神機獨照靈府洞開識宗云箧敏該違珮列榦雲
敷升漢䑓而協彩禪亮波偃懸魏帳而均輝習武經文
綢繆於丹扆履忠蹈義周旋於𤣥墀石室蘭坊彯筆纓
而振迹邇闈綸閣飛若綬而盱衡揚歴郡能執鈞伊寄
是用命爾為左相勲封如故往欽哉爾其爕諧帝載克
固之躅恢融王道式茂如仁之規削茶止奨可椒茹茅
其於上賞纂先烈而騰懿裕後昆而垂則祗膺朝奨可
不慎與(龍朔二年/十月七日)
　　　冊薛孤吳仁右金吾大将軍文　　上官儀
皇帝若曰於戯望重韜鈐藉董戎之戒志齊金石膺禦
武之求用深聞鼙之慮式著銜珠之象惟爾右金吾将
軍朔方郡開國公薛孤呉仁志局開爽貞規乆濟日契
絳官之術宜符玉帳之機賈勇三軍著折闗之實効誠輸
八陣標斬將之竒功樹績方隅書勲王府出茂於分閫
入隆於文戰騰此師訓既穆朝經錫以徽章聿酧僉議
是用命爾為右金吾衛大将軍封如故往欽哉其勵乃
忠貞恭兹奨飾祗承寵命可不慎與
　　　冊許敬宗太子太師文
皇帝若曰於戯鳳紀龍名茂績光於銘槧礪金鈎玉嘉
庸絢於緹油葢以協贊帝圗弼成鼎命矧乃望髙咸一
超庶尹而馳風道鬰半千冠羣后而宣譽咨爾光禄大
夫行右相許敬宗藉敬生徳基賢誕秀謀猷經制識度
英逺培風逸幹業峻於巨臣㓕景宏才器隆於王佐詞
源清泌濯色於彫鞏藝苑冲深抽華於繡牒揮汗淚於
丹液矯豐餌於雞栖翊𢎞詞於青闈彯長纓於鶴籥訪
温樹之緘對譽宵燭而題明盛列輝於西豪茂表功於
東第寵翠泉軒聖掩丹雲固知其可以作訓元儲聳揺
山之囬搆喻水善二激伊水之長瀾是用命爾為太子
太師監修國史等並如故同東西䑓三品仍知西䑓事
往欽哉爾其肫而乘謙思克已而蹈禮恒晨謁金墀事
切於忠謇夜隨銀啓義先於調䕶靖恭朝列可不慎乎
　　　冊張延師左衛大将軍文
皇帝若曰於戯姬厯初冲是資方郡之列漢圗攸永往
隆南北之軍故鏤鼎垂勲銘常紀効坐樹之名為重聞
鼙之慮實深惟爾左衛大将軍檢校羽林軍上柱國張
延師志局淹凝識度閑雅當風雲之㑹遇經綸之日執
覊霸府盡忠肅之勤誠聳劍元戎罄旌旄之茂績有六
竒之秘術藴三畧之宏規邁遐烈於孫呉掩芳聲於羊
杜酬報之迹紀運頻周光華之典賢才攸屬是用命爾
為鎮軍大将軍行左衛大将軍餘如故往欽哉其敬揚
爾績勉膺朝奨勉爾幹慎之規宣明竒正之法連徽往
彦可不慎與
　
　
　
　
　
　
　
　
　
　唐大詔令集巻六十二
欽定四庫全書
　唐大詔令集巻六十三
　　　　　　　　　　　　宋　宋敏求　編
　　大臣
　　　冊贈
　　　　冊贈豆盧欽望司空并州大都督文
　　　　冊贈楊再思并州大都督文
　　　　冊贈髙崇文司徒文
　　　　冊贈呉少誠司徒文
　　　　冊贈劉總太尉文
　　　　冊贈李班司空文
　　　　冊贈李茂荘太師文
　　　　冊贈韓遵太尉文
　　　　冊贈劉崇望司空文
　　　陪陵
　　　　賜功臣陪陵地詔
　　　　功臣陪陵詔
　　　　贈郭子儀太師陪葬建陵制
　　　配享
　　　　桓彦範等配享中宗廟庭詔
　　　　蘇瓌劉幽求配享睿宗廟庭詔
　　　　裴冕李晟段秀實配享肅宗德宗廟庭詔
　　　　渾瑊配享徳宗廟庭詔
　　　實封
　　　　加王琚食實封制
　　　　加張暐食實封制
　　　　加劉幽求食實封制
　　　　加郭䖍瓘食實封制
　　　　賜李光弼實封一子官制
　　　　不許李光弼辭討詔
　　　　加田承嗣實封制
　　　　賜張自勉實封制
　　　　加田神功實封制
　　　　加馬燐實封制
　　　　分郭子儀實封賜諸子詔
　　　　馬燧李臯賜實封制
　　冊贈
　　　冊贈豆盧欽望司空并州大都督文
維景龍四年嵗次庚戍二月(闕/)　朔二十二日應天神
龍皇帝若曰咨爾故開府儀同三司知軍國重事上柱
國芮國公致仕豆盧欽望朕聞古之哲王必有賢佐其
存也俾乂謂之奮庸其歿也不朽謂之立徳可不然與
爾十紀羽儀三朝冠冕專直為􁄐非法不言温謙在容
非禮勿履故能揆路斯穆台階以平而韋賢罷歸疏廣
辭退致虚守静方宻道樞居常待終竟歸㝠録是用輟
朝増歔撫事愴懐榮以建旗正其服衮今贈司空并州
大都督持節備禮冊命則二儀式奉九原可作兾爾魂
魄嘉夫寵數嗚呼哀哉
　　　冊贈楊再思并州大都督文
維景龍三年嵗次已酉九月甲寅朔二十三日丙子應
天神龍皇帝若曰昔孔子云歿魯哀由其作誄晏嬰既
往齊景為之行哭且謂陪臣義猶存此甫懐良相情則
過之咨爾故尚書右僕射同中書門下三品監修國史
上柱國鄭國公楊再思河岳粹靈廟堂神器率由百行
能具九徳自弼諧庶績師長羣寮清白所以樹風丹青
所以成化有若巫咸之保乂傅説之欽承故能宣慈惠
和邁迹垂憲而運同過隙悲深撫几興言軫悼載想謨
猷發金縢之舊銘詢葬亳之前訓俾加印綬秩齊於子
真式奉園陵志畢於元凱是用増寵命於端揆茂徽章於
連帥今贈爾并州大都督遣太府少卿韋璿持節備禮
冊命方使五公門閥二臣丘壠魂而有靈懿兹榮贈嗚
呼哀哉
　　　贈髙崇文司徒文
維元和四年嵗次已丑十月癸丑朔十三日乙丑皇帝
若曰自我有國大諸侯之勲勞者必勒功圗形播於鐘
鼎藏於故府歿則極異等之禮以嘉魂魄使奮乎百代
之上百代之下為臣者莫不興起也咨爾故邠寜慶等
州節度度支營田觀察處置等使充京畿諸軍都統開
府儀同三司檢校司空同中書門下平章事持節邠州
諸軍事兼邠州刺史上柱國南平郡王食邑三千户髙
崇文英姿絶羣雄略神授上通星辰之氣克扶期運之
數少事塞門保寜朔漠千秋之勇常冠軍鋒呉芮之忠
早書竹素頃以并給之下盗臣流毒獸心狼顧誘脅我
人遂拜於齊壇授以蕭斧束馬蓐食先命戒途曽無再
籍之役不用一卒之死生致首惡戮屍天街西南晏清
安堵如故禮加九命秩尊三事貴列東第壌踰徹侯動
盪夷夏煇灼編簡進律還師兼制舊疆扉卧鼓翳解甲
休卒期以無征迨乎三紀暗忽生災夀量中輟維屏之
嘆怛然疚懐故命國子祭酒劉宗經副使司勲郎中李
直方持節冊贈爾為司徒賻禭命數率禮加等式表無
盡之功用申不檢之賞将我痛悼告於幽神
　　　冊贈吳少誠司徒文
維元和四年嵗次己丑十二月壬申朔二十七日戊戍
皇帝若曰歿加榮號所以勸人示其爵列之差用彰禮
命之數咨爾故彰義軍節度度支營田申光蔡等州觀
察處置等使光禄大夫檢校司空同中書門下平章事
使持節蔡州諸軍事兼蔡州刺史上柱國濮陽郡王吳
少誠嘗賈拳勇習知戰陣服上将之號令為中書之首
出及鑿門建牙授以封域稜威以行法制峻文以輯賦
輿當先聖之委遇極寵禄之休顯序位列公台之盛茅
土有侯王之尊謂終享遐紀䇿勲功令夀量斯盡軫於
予衷今遣使權知宗正卿李詞副使起居舍人裴度持
節冊贈爾為司徒於戯守屏之臣注意斯重昭我寵渥
藏於後昆
　　　冊贈劉總太尉文
維長慶元年四月某日皇帝若曰朕聞古有履忠仗順
生而大有為者又有功成身退歿而永不朽者非正氣
令徳間生挺出則髙名大節孰兼之哉天平軍節度使
檢校司徒兼侍中楚國公劉總降自天和立為人傑得
君於先帝協運於昌時纂戎弓裘守土燕薊迨此一紀
北方晏然有開必先納欵於我沉斷大事奮揚竒謀奉
幽都四封之圗挈盧龍三軍之籍盡獻闕下髙謝人間
感動君臣驚激忠義顧妻子若脱屣等富貴如浮雲惟
道是從奉身以退仲連事成而蹈滄海子房名遂而追
赤松賢明所歸古今一致朕方改授兵柄移鎮鄆郊命
作司徒倚為左相期奮乃志将沃朕心而天不憗遺邦
失柱石夫臣戴君如元首則君視臣如股肱股肱或虧何痛
如是兹朕所以輟朝軫念備禮殊恩庸建爾於上公蓋
褒贈之崇重者也嗚呼爾總尚知之乎今遣使某官某
持節冊贈爾為太尉
　　　冊贈李珏司空文　　　　　　　　杜牧
維大中六年嵗次壬申五月丁夘朔十六日壬午皇帝
若曰國有元老道可咨禀天命不助倐然去我宜加褒
命以慰重泉咨爾故淮南節度副大使知節度事管内
營田觀察處置等使金紫光禄大夫檢校尚書右僕射
兼揚州大都督府長史御史大夫上柱國贊皇縣開國
公食邑一千五百户李珏立徳行道繼長増髙貴而彌
篤在文宗朝徧歴清近内備顧問嘗摧姦兇外領事權
善提故典爰付魁柄實肖象求鎮撫四夷莫不誠信訓
導百吏皆有程品左官荒服衆疑非罪事君以道知我
其天李固之確論無私周公之金縢終啓自朕統御尊
敬舊老分委戎輅作鎮孟津訓兵令行活人化洽飽聞
聲價渇見風采以大冢宰徵歸朝廷讜直忠貞骨鯁魁
礨凡所陳啟無非理法遂乃裂授東夏表率諸侯能救
飢艱克為康泰初陳微恙請捐重寄馹騎奔問侍醫臨
理旋聞大病却食流涕命也奈何痛悼不及今遣使某
官某副使某官某持節冊贈爾為司空魂而有知鑑兹
誠意嗚呼哀哉
　　　冊贈李茂荘太師文　　　　　　錢珝
維年月日某甲子皇帝若曰忠信之於人也若酒醴之
有麹蘖也智者厚而愚者薄能者寡而知者衆麹蘖厚
而遺味深忠信厚而遺美大存誠所至享福必全生死
既分是非乃定咨爾故山南節度使開府儀同三司檢
校太傅典侍中興元尹李茂荘懐忠信之實以圖其身行
之不迷用則不匱得之善始守之克終故金蝉左貂為
爾之冕昭其官也彤弓玈矢為爾之器昭其錫也而又
帶綬係印曰公曰相位列元帥政在中權馮翊分三輔
之豪成紀接右界之險俾爾出號令爾惟有威俾爾施
教條爾惟有恵威則鮮犯恵則鮮違吾復以漢中控諸
蜀塞耀爾昆弟聨彼封疆易武節以授之擇善地以固
之勸夫忠信是亦庶㡬爾尚其當職必修許盟必㑹更
資共奨且勵率循無使我擇臣心得以示信萬國之川
流靡息一朝之山立遽頺嗟復魂以安歸悼降年之非
永戎昭所賴天奪良多言念舊臣亦不半在兹以悽惻
何必鼓鼙昔人能立武者則太公為師慰爾之行用示
追顯是為有卒無為不瞑今遣某官某等持節冊贈爾
為太師嗚呼爾其聞吾兹命
　　　冊贈韓遵太尉文
維年月日某甲子皇帝若曰爵以充其量禄以報其功
君命之始也贈以昭其數誥以申其悲君命之終也視
朝乃廢厥悼可知咨爾故靈武節度使韓遵緒承三傑
勇抗萬夫用材既適於輪轅赴節有同於金鼓寡言而
信匪怒而剛握善陣之沉機裕撻伐之秘䇿使之奉祀
亦克象賢提封以寜在政無改絶編户之子役撫諸戎
之允懐牧馬雖多罔侵吾土射鵰自逺空墮塞垣攬留
黎而安敢渝盟候甌脱而何嘗得氣惟茲宣力是謂良
哉而中權未㐮内㓂難遏朔風方勁朝露已晞孰為不
永之年貽我或虧之痛嗚呼富則侯矣貴髙相矣揣時
立則節遂終身有涯之生息焉奚恨舉秦官之顯秩表漢
将之殊庸以極朕心庶𢎞君道今遣某官某等持節冊
爾為太尉雖冠劍之禮且飾丘封俾篆刻之文永光㝠漠游
魂在地期爾尚知
　　　冊贈劉崇望司空文
維年月日某甲子皇帝若曰生不能用死而誄之為上
者且愧於心古君子亦云非禮其或嘗居夹輔兼授中
權生也無不用之悲歿也有可追之命展兹異數示彼
諸孤我念大臣庶㡬得禮咨爾故特進兵部尚書劉崇
望氣聚之禀直枉自分先哲王於是而觀賢不肖於焉
乃定所以樹為吉徳彰在令終論若所為信如斯語始
於家事勵以躬行處昆弟之歡耻聞優劣視僕𨽻之役
常務寛容避名無取乎白眉掩過毎言及爛手周愛䟽屬
恵徧故人位髙而惟恐驕矜權至而未嘗擊斷剛亦不
茹怨乃用希是以誠存則安族大能保天非有私於若
惟若有順於天昔者太史秉書冲人嗣訓時乃之任首
冠侍臣罔漏代言以光誕告機平旬嵗免應旁求佐理
甚勤念功如在比從蜀道入補夏卿方持嘉謨共熙庶
績一旦奪我心膂病爾膏肓夢兩楹而遽罹明徴偃巨
室而猶疑假寐永言辨色遂絶履聲且臨将葬之期彌
積或虧之痛自朝受䇿以洎登車往慰逝川俾光坏土
今遣使左諫議大夫憲王博副使倉部郎中温緒持節
冊爾為司空嗚呼吾所申命何若於魯侯之誄屬辭於
若尚知之哉
　　陪陵
　　　賜功臣陪陵地詔
乾坤合徳爰著易簡之功君臣同體克成中和之治逺
取之物若舟楫之濟巨川近取諸身若股肱之戴元首
同心協契存歿以之故諸侯列葬周文創陳其禮大臣
陪陵魏武重申其制去病佐漢還奉茂陵之塋夷吾相
齊終托牛山之墓斯蓋往聖垂範前賢遺則録曩昔之
宿心篤始終之大義者也皇運之初時逢交泰掃除多
難光啟鴻業謀臣武将競進轅門之前明徳異材爭趨
魏闕之下或雷雲伊始功參締搆或光華在旦績著弼
諧及宻戚懿親舊勲宿徳委質先朝特䝉顧遇者自今
以後身薨之日所司宜賜以基地并給東園秘器事從
優厚庶敦追逺之典以申罔極之懐(貞觀十一/年十月)
　　　功臣陪陵詔
周室姬公陪於畢陌漢庭蕭相附彼髙陵寵錫墳塋聞
諸上代從窆陵邑信有舊章蓋以懿戚宗臣𩔖同本之
枝榦元功上宰猶在身之股肱哀榮之契實隆終始之
義斯允今宜聿遵故實取譬拱辰庶在鳥耘之地無虧
魚水之道宜令所司於昭陵南左右相封境取地仍即
標誌疆域擬為葬所以賜功臣其父祖陪陵子孫欲來
從葬者亦宜聽許(貞觀二十/年八月)
　　　贈郭子儀太師陪葬建陵制
天地以四時成物元首以股肱作輔公台之任鼎足相
承上以調三光下以象五嶽允釐庶績鎮撫四夷體元
和之氣根貞一之徳功至大而不伐身處髙而更安尚
父比吕望之名維師贈周公之位盛業可乆沒而彌光
故太尉兼中書令上柱國汾陽郡王尚父子儀天降人
傑生知王佐訓師如子料敵如神昔天寳多難逆羯作
禍咸秦失險河洛為戎公能翼扶肅宗再造區夏國有
患勞其勘定邉有㓂藉其驅除安社稷必在於絳侯定
羗戎無踰於充國絳䑓綏四散之衆涇陽降十萬之虜
勲髙古今名讋夷狄而勞乎征鎮二紀於兹頃以春秋
既髙疆塲無事罷彼旌鉞寵在台衡以公柱石四朝藩
翰萬里忠貞懸於日月寵遇冠於人臣尊其元老加以
崇號期夀考之永飬勲賢之徳膏肓生疾藥石靡攻人
之云亡梁木斯壊雖賻禮加等輟朝増日悼心流涕曷
可弭忘更議追崇名位斯極尊為尚父官協太師雖爵秩
則同而體望尤重歛以衮冕旌我元臣聖祖園陵所宜
陪葬式墓重文侯之禮象山追去病之勲千載如存九
原可作冊命之禮有司備焉可贈太師陪葬建陵仍令
所司備禮冊命賻絹三千疋布千端米麥三千石
　　配享
　　　桓彦範等配享中宗廟庭詔
皇輿肇建必有輔佐之人天歩艱難爰仗經綸之業故
侍中譙國公桓彦範故中書令兼吏部尚書漢陽郡公
張柬之特進博陵文貞公崔𤣥暐故中書令南陽郡公
袁恕已等並徳惟神降材與運生道協台岳名書䜟緯
寅亮帝載勤勞王家參復禹之嘉謨奉昇唐之景命雖
徂謝既乆而勲烈益彰撫彝鼎以念功想旂常而増感
緬遵故實用表徽懿俾列在清廟登於明堂克申從祀
之儀式茂酬庸之典並可配享中宗孝和皇帝廟庭
　　　蘇瓌劉幽求配享睿宗廟庭詔
凡有功者銘書於王之太常祭於大蒸司勲詔之允所
謂酬庸紀勞頒賞旌善藏於天府饗於廟庭臣哉鄰哉
其道光也故尚書左僕射太子少傅贈司空荆州大都
督府長史許文貞公瓌閑邪存誠乆迪厥徳故尚書右
丞相太子少保彬州刺史徐國公幽求聞義盡節克茂
乃勲並儀型羣工左右厥辟直道罔缺危言愈彰景雲
末年邦國多難愷悌君子服勞王家或親受顧托以安
劉氏或潜圗翼贊願奉唐侯纉乃舊服協於先契交濟
弼亮厥功茂焉俾台小子嗣守文武之業獲奉宗廟之
靈實資元輔是敡末命兹予大享于先王爾其從祀以配我
有唐之休烈並可配享睿宗大聖真皇帝廟庭
　　　裴冕李晟段秀實配享肅宗徳宗廟庭詔
朕聞昔之佐制物者咸有大功是惟五官以配五帝自
時厥後有國家者莫不以輔弼之寄社稷之勲登名大
烝陪享清廟茍非茂徳孰允盛儀贈太師冕望重巖廊
時為楨幹靈武艱阻首讚經綸宣力股肱平心鼎飪佐
戡定之成業推翼戴之嘉猷贈太師晟識精韜鈐神假
雄武建中㓂孽躬踐憂虞垂餌虎狼致威樽爼刷宫廟
之塵穢囬日月之光輝贈太尉段秀實氣全剛方節固
金石兇渠悖逆替蹶根萌矯命還師衷刃死决紓阽危於怵
迫挫狂狡之姦謀並材為時生用當運否感雲龍而應變
炳辰象以降靈光復寰區振揚風槩勲庸藏于盟府寵飾
備於前朝光隂不追盛烈如在朕頃因郊祀爰舉典常
俾著茂勲以配殷祭惟咸有一徳允屬乎三臣庶昭示
於将来式崇㤙於既往冕宜配享肅宗廟庭晟秀實宜
配享徳宗廟庭
　　　渾瑊配享徳宗廟庭詔
旌勸相先乆協念功之義薦羞爰舉聿追配享之儀贈
太師瑊鍾秀誕靈逢時翼聖銘鏤金石帶礪山河績既
著於先朝業宜光於後代俾之從祀用表遺勲宜配享
徳宗廟庭
　　實封
　　　加王琚等食實封制　　　　　　蘇頲
門下古之書甲令銘太常若不撫翼青雲馳光白日未
有君則議賞速為善而知勸臣亦避榮保流謙而益受
莫非君臣之際感通之理然也新除銀青光禄大夫守
户部尚書崇文館學士趙國公王琚體融純粹鑒激精
微謨猷濟時詞學辨政新除銀青光禄大夫守工部尚
書楚國公姜皎宏才倜儻勝氣清明含章掞發臨事條
解新除銀青光禄大夫殿中監宋國公李令問居惟宻
静胄實勲華率禮而和立言以信或受釐則問或捨講
相得非直蕭曹不逺自我之舊故能管樂咸起致我在
斯頃掃羣兇翳賴其力爰升茂寵同辭厥位誠非易奪
義所難違俾増秩於掖垣更囬班於殿省仍加井邑以
答元勲琚可行中書侍郎俸禄防閣品子課等一事以
上同三品給加食實封二百户通前滿五百户皎可殿
中監仍充内外閑廐使加實封二百户通前滿七百户
令問可行殿中少監兼知尚食加實封二百户通前滿
五百户散官封學士各如故主者施行(天寳二年七/月十八日)
　　　加張暐食實封制
門下䟽爵列土是稱王制大功盛徳必建侯封銀青光
禄大夫大理卿張暐守道恭懿飭躬哲誠寅亮邦國實
繁於華爱同君親忠出於孝比者潜申翊戴屢挫兇慝
故以議存謀始防在慮先披荆之效不渝採葛之䜛遂
起粤自荒裔升於王朝追朱佑之前言深啟於天命指
蕭何之舊事獨髙於人傑思𢎞賞典用載盟書惟鄧樂
郡陪京奥壌宜賜於茅社永旌采地可封鄧國公賜實
封三百户餘如故主者施行(先天二年七/月十九日)
　　　加劉幽求食實封制
門下忠而獲戾時所歎息賞以念勤邦之彝典金紫光
禄大夫守尚書左僕射知軍國重事監修國史上柱國
徐國公劉幽求長才偉度博聞强學周百慮以匡社稷
竭一心而在廊廟故能見大義臨大節智可以不俟終
日誠可以格於皇天曩者恭參誅吕疑深從代𢎞宣王
化保乂朕躬政方議於調鉉謗遂興於胠箧良相非罪
空弔長沙故人有言寧忘曲突自剪元惡旋居左揆利
更稱於狐偃勲莫逮於蕭何兼而有之義固應爾宜加
土宇永傳帶礪可加賜食實封二百户餘如故主者施
行(先天二年八/月十五日)
　　　加郭䖍瓘食實封制　　　　　　蘇頲
黄門聞鼓鼙之聲者則思於將帥裂茅土之賜者則念
彼勲庸右羽林軍大將軍兼安西大都䕶四鎮經畧大
使上柱國太原郡開國公郭䖍瓘忠壮超倫智謀絶等
决勝千里懐孺子之兵符道通四夷有老臣之戎律往
者鎮于荒裔獨守孤城煮弩而其人益堅引弓而彼衆
不敵故得愛子染鍔名王息戈穹廬掃地而沙漠因以
歸附功則茂矣朕實休之宜誓河山開其井邑可進封
潞國公食邑三千户仍賜實封二百户餘並如故主者
施行(開元三年十/一月十八日)
　　　賜李光弼實封一子官制
功崇望重加以服章徳厚流光延其茂賞爰益苴茅之
典並明幹蠱之才副元帥太尉兼侍中都督河南淮南
淮西山南東諸道節度行營事上柱國臨淮郡王光弼元
勲濟代公輔推賢宣大化之神明總專征之師律自征
移鎮負海距河連帥百城旌旗千里東郊誓衆雅繼魯
侯之功北伐擁旄首稱漢將之畧髙牙罷設重鼎新調
尤知武庫之深實在雲䑓之右疇其真食美以保家僉
議允諧舊章斯舉敬哉有土更載丹書之盟鯉也趨庭
宜升紫綬之寵可加實封二百户仍與一子官階三品
餘並如故
　　　不許李光弼辭封詔
爵土之封以彰勲徳故授之者適當其分使賞在必行而
得之者不譲其餘使人有可繼國之彝憲在乎至公往
者冦逆亂常京師失守太尉兼侍中河南副都元帥知
河南淮西山南東道諸節度行營事上柱國臨淮郡王
光弼首奉師律光佐先朝克弭氛祲底寜宗社自朕纘
承丕績又置大功扶顛履危勤恤于外可謂忠存王室
道濟生人則食邑所加繄惟常典爾因疾故遽有懇辭不
伐茂勲請歸實封覽其章奏用増咽然且福夀之理期
於勿藥井賦之錫傳于無窮豈爾暫以微瘵便思謙退
将使其下者何顔受封用阻深誠盖存大體然撝謙有
素忠義可嘉足以激礪名節光逺退譲宜示中外咸使
知聞
　　　加田承嗣實封制　　　　　　　常衮
勅懋榮勲之賞則啟封邑賜真食之命方入田租故采
地以處其子孫書社以尊其侯伯開府儀同三司檢校
尚書左僕射兼魏州大都督府長史御史大夫兼魏博
等州節度觀察處置及管内度支營田等使上柱國鴈
門郡王食實封二百户田承嗣出自河朔挺兹才器公
忠有素文武是經行惟髙簡言必誠信委之腹心實所
親重内列端揆外當藩幹拒河作鎮瀕海撫封貞一以
奉上明恕以臨下謀出韜鈐之外功成戰伐之前專精
牧人盡瘁事國政刑必中都鄙有章訓以農耕之業課其
蠶織之事家給而禮譲攸興氣和而札瘥不作舊章咸
舉厥貢惟殷來東人之職勞首循吏之行理嘉命休績
允兹褒勸食其井賦用協典常可加實封二百户餘並
如故
　　　賜張自勉實封詔
頃者逆䜿靈耀阻兵大梁淮西都虞候賜太常卿贈揚
州大都督張自勉往觀壘焉奉議正詞無所屈撓賊臣
肆忿斃於鈇鑕朕用憫焉雖錫命之恩已旌窀穸而賞
延之典宜及子孫可追賜實封五十户(大歴十二/年七月)
　　　加田神功實封制　　　　　　　常衮
勅土宇昄章以叙其徳田租帖食以答元勲故冦鄧兼
四縣之封張陳加萬户之數開府儀同三司檢校尚書
左僕射使持節汴州諸軍事兼汴州刺史御史大夫充
汴宋等州節度觀察處置等使上柱國信都郡王食實
封五百户田神功間生河朔性與忠厚嘗秉大節服勞
王家凡所委遇必當要重竭其公私益用親信入居百
揆之右出作四方之屏自河而南戎鎮斯大總兵車之
所㑹賜斧鉞以專征考禮正刑豐財禁暴敬事節用老
安少懐懋乃丕績肆于時夏服我休命敬兹分土可加
實封一百户餘並如故
　　　加馬璘實封制
勅大将在外勤勞有功或未進秩必當加賦更書侯社
益茂朝章四鎮北庭行軍兼涇原等州節度使開府儀
同三司檢校工部尚書兼御史大夫上柱國扶風郡王
馬璘以牧人御衆之才膺方叔召父之任理事誥禁以
屏西郊撫和其人爰得衆力智謀濬發忠義偘然武能
用典師在制命紀逖伐畔服柔示懐懲宻人之不共執
戎子以數罪務於徳禮以濟威刑關右寜謐賴其鎮定
社稷之衛予嘉乃勲厚其田租式寵戎閫可加實封二
百户餘如故
　　　分郭子儀實封賜諸子詔
故尚父太尉兼中書令汾陽郡王食實封二千户贈太
師子儀功格上𤣥道光下土積其善慶垂裕無窮雖嫡
長云殂而支宗斯盛汾陽舊邑蓋有丕承其男前左散
騎常侍駙馬都尉食實封五十户曖夙禀義方居忠履
孝儷崇銀榜攄美金章繼撫先封允宜聽復曖兄檢校
工部尚書兼太子賔客趙國公晞並弟右金吾将軍祁
國公食實封一百五十户曙太子左諭徳映並有令名
保其先業宜允推恩之典以明延嗣之誠其實封二千
户宜准式減半餘以分襲曖可襲代國公仍通前襲三
百户晞可襲二百五十户曙可襲二百五十户通前三
百七十五户暎可襲二百五十户(貞元/)
　　　馬燧李臯賜實封制
勅列位以旌徳胙土以報功國有彝章是存褒勸朕以
不徳間逢多虞蒲坂有叛亂之臣淮沂有僣逆之帥萬
姓罹害四方靡寜河東保義奉誠軍節度兵馬副元帥
檢校司徒兼侍中馬燧大厯初忠誠奮激躬率士卒討
兹不庭畧地如歸功成必克晉絳慈隰靡然向風元兇
勢窮竟就殱滅清我甸服時惟茂勲荆南節度觀察處
置使檢校户部尚書嗣曹王臯親率全軍抗於强虜晝
夜不息迨於三年謀成必臧師出皆㨗復蘄黄之地拔
安陸之城隠其威名保乂江漢並節著於國功存于人
効跡炳然僉議攸屬雖懋官已至而食賦未加疇庸之
科無乃有間宜有寵錫以答殊勲燧可賜實封五百户
臯可賜實封三百户
　
　
　
　
　
　
　
　
　
　
　
　
　
　唐大詔令集巻六十三
欽定四庫全書
　唐大詔令集巻六十四
　　　　　　　　　　　　宋　宋敏求　編
　　大臣
　　　鐡劵
　　　　裴寂等恕死詔
　　　　賜䕶宻國王子鐡劵文
　　　　賜突騎施黒姓可汗鐡劵文
　　　　賜懐化王那俱車鼻施鐡劵文
　　　　賜李納王武俊田悦鐡劵文
　　　　賜安西管内黄纛官鐡劵文
　　　　賜陳敬瑄鐡劵文
　　　　賜韓建鐡劵文
　　　附屬籍
　　　　安康郡公襲譽聽合譜宗正詔
　　　　燕公藝賜姓上籍宗正詔
　　　　楚王威賜姓附屬籍詔
　　　　髙開道賜姓上籍宗正詔
　　　　胡大恩賜姓屬宗正詔
　　　　許凉武昭王孫綘郡姑臧等四公子𨽻入宗
　　　　　正屬籍勅
　　　　令李晟家屬籍詔
　　鐡劵
　　　裴寂等恕死詔
朕自起義晋陽遂登皇極經營天下寔仗羣才尚書令
秦王某尚書右僕射寂或契合元謀或同心運始並蹈
義輕生捐家殉節艱辛備履金石不移論此忠勤理宜
優異官爵之榮抑惟舊典勲賢之議宜有别恩其罪非
叛逆可聽恕一死其太原元謀勲効者宜以名聞(武德/元年)
(八/月)
　　　賜䕶宻國王子鐡劵文
維天寳元年嵗次壬午九月癸邜朔十六日戊午皇帝
若曰咨爾䕶宻國王子頡里匐夫籓扞所寄惟信是從
節義可稱雖逺無隔卿之先代常附國朝通使有恒書
譯相次自卿父繼立近阻強鄰被制兇威有違夙志今
遂能獻誠欵潜託歸懐自非心悟逺圖何克存先意念此誠懇
嘉尚尤深今賜卿丹書鐡劵以旌忠効長表信義永𫝊
子孫日月同明山河齊乆可不美與可不慎與
　　　　賜突騎施黒姓可汗鐡劵文
維天寳十二年嵗次癸己九月已亥朔六日甲辰皇帝
若曰咨爾骨咄禄毗伽突騎施黒姓可汗登里伊羅宻
施惟皇建極聲教及於遐荒惟帝念功禮命加於恭順
卿雖擁在沙漠常扞烟塵識進退存亾之端知古今成
敗之数乆率蕃部歸化朝廷兼拒兇殘挫其侵軼精貫
白日義光青史績因累著嘉尚良深今授卿持進冊為
突騎可汗重爵貴號以崇其寵丹書鐡劵以表其忠宜
保始終永固誠節山河帶礪福祿長存可不慎與
　　　賜懐化王那俱車鼻施鐡劵文
維天寳十二年嵗次癸巳十月戊辰朔十四日辛已皇
帝若曰咨爾故石國順義王勇那俱車鼻施夫柔逺之
道必先文徳録誠之美是加命禮卿之先代累賔朝
化列在藩王卿又能効節輸忠克復居宇扞邉率下循
職修貢信彰夷落義貫幽明言念懇誠良多嘉尚今授
卿特進仍封懐化王并賜丹書鐡劵以表忠赤宜執於
恭順保於終始毎資犄角之用永固山河之寵可不美
與
　　　賜李納王武俊田悦等鐡劵文　　陸贄
維興元元年嵗次甲子正月癸酉朔二日甲戍皇帝若
曰咨爾某某嗚呼君者所以撫人失於所撫則叛下者
所以奉上失於所奉為尤各當其理徳用不擾若乖其
分亂於是生朕徳薄化淺昧於君道㒺自省咎姑務責
人是以徴師徂征連嵗靡息惟爾亦以誠志不達反側
於厥𠂻阻衆興戎結壘拒守豈非上失所撫而下乖所
奉與書曰萬方有罪罪在朕躬我實不德兆人何咎俾
廢其業離其室家䧟於困窮死於鋒刄老疾廢飬孤窮
靡依怨結蒼昊感傷和氣朕為人父母得不愧心晨興
以思夕惕以懐自予嗣位迄今六載天將悔禍朕方覺
悟爾亦知衆心厭亂思所以保安叶於朕懐有若符契
非天地合德人神合謀將止殺好生則何以臻此朕是
以上順天意俯從人心滌爾瑕疵復爾爵位坦然靡阻
君臣如初功書鼎彞名蔵王府子孫代代為國勲臣山
河帶礪𫝊祚無絶朕方布大信承天子人若食其言何
以享國於戯其敬聽朕命用保無疆之休吏部尚書同
中書門下平章事蕭復宣
　　　賜安西管内黄纛官鐡劵文
維貞元二年嵗次丙寅八月丁已朔三日已未皇帝若
曰咨爾西鎮節度管内黄姓纛官驃騎大將軍行左金吾衛
大將軍試太常卿頓啜䕶波支惟乃祖乃父代服聲教
勤勞王家勲書鼎彞名列藩籍爾克紹爾祖先之烈而
重之以忠貞嗣守職官秪若教化率其種落保我疆陲
丹誠向風萬里如近是用稽之令典錫以劵書若金之
堅永承無變子孫繼襲作我藩臣爾其欽承勿替休命
　　　賜陳敬瑄鐡劵文
烹巨鰲者鼎大於滄海斬長鯨者劔倚於青天既立異
勲克膺殊寵李晟免其十死子儀成其九功鏤以金鏞
賜其鐡劵後來繼者豈在他人嵗寒知松栢之心國難
見忠貞之節卿五山鎮地一柱擎天氣壓乾坤量􁀼宇
宙自居環衛出擁旌幢論清政而氷鏡無光吐赤誠而
朝霞失色手持玉節身鎮錦城扶乾綱而萬國齊心紐
坤維而百蠻遶指三川欽化一境歸仁朕以税駕褒斜
省方卭蜀匐匍而来寜鳯輦駈馳而速建龍宮百辟來
朝萬方入貢夏禹塗山之㑹未盛於斯漢髙沛國之歡
無以過此戮阡能如剪草除秀昇若焚巢不譲武矦之
勲無愧文翁之化海東獻欵雲南披誠九榖豊登三農
茂盛濟贍軍國拯接朝寮内竭家財外罄公帑千官感
恵一國推功今則巨猾奔逃神州克復將歸上國即别
成都致朕身安由卿忠力前封公爵後賜郡王詢於衆
情未惬羣望今賜卿鐡券捨其十死援泰山而立誓指
黄河以為盟山無壊時河無竭日君君臣臣父父子子
永逺貴昌並皆無故(中和三/年十月)
　　　賜韓建鐡劵文
朕以前代功臣實重信賞至有刻於鼎鼐紀在旂常垂
帶礪之言保金石之誓勲賢所付宜懋明恩况卿秉謙
蹈和持重守正屬朕前嵗廵狩而乃躬親奉迎季孫之
道在事君周勃之心唯安國畢力扈駕衛我出居充奉
行朝更無餘事可謂忠於社稷光映簡書旋以歸復京
都葺修宫闕載宏舊制皆叶規程勝是殊庸實用嘉矚
雖迭增崇數而未足酬功宜申誓劵之文以示旌勲之
典矧夫黄河不竭青山匪窮比此賞延錫于苖裔使卿
永荷禄位長受寵榮對銘鏤以同堅煥聲徽而轉美卿
恕九死子孫恕二死或犯常刑所司不可加責禮命甚
重徃惟欽承宜付史館頒示天下(光化元/年九月)
　　附屬籍
　　　安康郡公襲譽聽合譜宗正詔
太僕少卿安康郡公襲譽我之同姓𣲖别枝分惟厥祖
考世敦㳟睦襲譽部率宗人恊同義舉立功巴蜀誠節
著聞宜有褒崇用超恒序特聽合譜宗正恩禮之差同
諸服屬(武德元/年十月)
　　　燕公藝賜姓上籍宗正詔
昭德以爵前王令範功茂茂賞有道遺訓使持節幽州
總管上柱國燕公藝早悟機權夙展誠節革運之始立
功燕代鎮守邉要馭控遐荒忠績既宣宜加寵昵可賜
姓李氏上籍宗正封燕郡王食五千戸(武德二/年九月)
　　　楚王威賜姓附屬籍詔
五等列爵茂績超於恒典四嶽分官連帥總其常賦山
河之賞義在酬庸萬陌之任實資賢哲使持節和州總
管和州刺史東南行䑓尚書令上柱國楚王威徃因䘮
亂糺合徒旅綏静淮濆緝寕江介閭閻安堵吏民率職
逺禀朝化具申忠欵仍請立功掃除多難誠節既表志
識可嘉委以招懐特宜受禮爵命之序式加常秩可使持
節總管江淮以南諸州軍事揚州刺史東南道行䑓尚
書令淮南安撫大使上柱國進封王食邑五千户賜姓
李氏附屬籍(武德三/年六月)
　　　髙開道賜姓上籍宗正詔
褒德叙功有國彞訓任賢賞善列代通規偽燕王髙開
道家本海隅志懐慷慨有隋之末州域彫殘招集徒旅
自保邉塞繕修斥堠捍禦㓂戎民吏肅清倉庫完實既
而審達機變逺慕朝風闔境獻誠歸欵内屬請申經略
輯寜代北厥功以茂宜崇褒寵禮命之差用超恒級可
使持節蔚州諸軍事蔚州總管加授上柱國賜姓李氏
上籍宗正封北平郡王食邑五千户(武德三/年九月)
　　　胡大恩賜姓屬籍宗正詔
疇庸旌善哲王彞訓任賢使能有國通典胡大恩徃因
隋李夷狄交侵繕甲聚徒輯寜邉境既而阻隔戎境自
保方隅逺慕朝風因機立效催破兇黨亭徼無虞抗疏
闕廷以申誠節忠義克舉宜隆寵命因其所統即加榮秩
可使持節代州諸軍事代州總管加授上柱國封定㐮
郡王食邑五千户賜姓李氏上屬籍宗正(武德四/年正月)
　　　許凉武昭王孫綘郡姑臧等四公子𨽻入宗正
　　　　屬籍勅
勅古之宗盟異姓為後王者設教莫遺其親殿中侍御
史李彦允等奏稱與朕同承凉武昭王後請甄叙者源
流實同系譜猶著雖子孫千億各㪚於一方而本枝百
代何殊於近屬况有陳請所宜敦叙自今已後凉武昭
王孫寳以下綘都姑臧敦煌武陽等四公子並宜𨽻入
宗正編諸屬籍以明尊本之道用廣親親之化
　　　令李晟家附屬籍詔
夫能定社稷宏濟生人存不朽之名垂可乆之業者必
報以殊常之寵待以親比之恩與國無疆時惟茂典故
奉天定難功臣太尉兼中書令上柱國西平郡王食邑
一千五百户贈太師李晟閒代哲賢自天忠勇懐濟時
之宏筭抱經武之長才貫以至誠恊于一德嘗遭迍難
之際實著戡定之功鯨鯢既殱宫廟斯復眷茲勲伐則
既褒崇永言天歩之夷載懐邦傑之力思加崇於往烈
爰恊比於後昆睦以宗親將予厚意其家宜令編附屬
籍
　
　
　
　
　
　
　
　
　
　唐大詔令集巻六十四
欽定四庫全書
　唐大詔令集巻六十五
　　　　　　　　　　　　宋　宋敏求　編
　　大臣
　　　録勲
　　　　長孫無忌等九人各封一子郡縣公詔
　　　　封建功臣詔
　　　　長孫無忌等十四人並為刺史封國公令子
　　　　　孫承襲詔
　　　　圖功臣像於凌烟閣詔
　　　　贈淮西軍大將周曽等詔
　　　　賜將士名及奉天定難功臣詔
　　　　褒贈淮西立功將士詔
　　　　録䧟蕃官子孫詔
　　　　為李懐光立後詔
　　　　令畫中宗以後功臣於凌煙閣詔
　　　　録李洧等子孫詔
　　　　録功臣子康志寜等各除官職勅
　　　　叙用勲舊武臣德音
　　　　命京兆府修郭子儀墓詔
　　　録舊
　　　　宥周隋名臣子孫配流詔
　　　　賜盧懐慎家粟帛勅
　　　　録蘇環孫繫等各除官詔
　　　　録禇遂良等孫各除官詔
　　　　録魏徴等三人裔孫詔
　　録勲
　　　長孫無忌等九人各封一子郡縣公詔
惟王建國厚禮備於元勲惟帝念功茂賞隆於延世是
以親賢作屏著在周經支庶畢侯義存漢典開府儀同
三司齊國公無忌尚書右僕射䢴國公𤣥齡故尚書左
僕射蔡國公如晦靈州都督吴國公尉遲敬德左光禄
大夫吏部尚書許國公士亷兵部尚書潞國公侯君集
右武衛大將軍郢國公宇文士及左武衛大將軍翼國
公秦叔寳瀘州都督宿國公程知節等或宇量凝深地
兼賢戚或風鍳宏逺功叅帳幕或志懐強正便繁左右
或幹略宏舉契闊戎旃或委質籓朝陳力王室誠著出
納節表屯夷經文緯武忠勤懇至固已契叶風雲寄深
舟楫雖褒賢之道已紀於旂常而推恩之令未洽於𦙍
緖宜畀寵章式遵故實無忌𤣥齡如晦敬德各封一子
郡公士廉君集士及叔寳知節各封一子縣公俾夫
　比蹤曩烈如帶如礪垂裕後昆(貞觀五/年九月)
　　　封建功臣詔
欽明慎徽之朝稽古為本體國經野之治利建為先莫
不因可大之功𢎞可乆之德與萬方同其樂百姓共其
安享祚遐長卜世年永疏爵以五錫壌以三周監二代
煥乎前史晋魏迄今舊章廢寢維城之義闕如建侯之
道斯絶王綱蹔弛内無匡救之臣國歩方迍外無藩屏
之衛致令大盜猖獗動有窺覦蒸庶播蕩屡遭塗炭進
無永為之策退失象賢之典寜邦固本其可得乎朕祗
膺大寳欽承景命勵精治術安緝夏夷九服同軌六合
一家日月所臨無思不服豈伊人力天寔賜之既荷殊
休宜𢎞大賚封疆郡國褒賜親賢與夫懿戚元勲共享
其利自我作古未必專依前典允今約古隆基垂統令
世禄𫝊家足以載德圖身厚已足以端成自然國有常
典民獲其福皇家宗室及勲賢之臣德行可稱忠孝永
著者宜令鎮籓作部宣條牧民貽厥子孫嗣守其政非
有大故無或黜免酬勤報効仍宜有差宜令所司明為
條例定等級具以奏聞(貞觀五年/十一月)
　　　長孫無忌等十四人並為刺史封國公子孫承
　　　　襲詔
周武定業祚茅土於子孫漢髙受命誓帶礪於功臣豈
止重親賢之地崇其禮物抑亦固磐石之基寄以籓垣
魏晋以䧏事不師古建侯之制有乖名寔非所謂籓屏
王室永固無窮者也隋氏之季四海沸騰朕連屬殷憂
戡剪多難上憑明靈之祐下頼英賢之輔廓清㝢縣嗣
守寳厯豈予一人獨能致此時迍既共資其力世安而
專享其利乃至於斯甚所不取但今之刺史乃古之諸侯
雖立名不同而其監統一也故申命有司斟酌前代宣
條委共治之寄象賢在世及之典司空齊國公無忌等
或材稱人傑望表國章論道廟堂寄深舟楫用資文武
誠著艱難折衝閫外隠如敵國或志力忠烈寔為心膂
或體氣強果是曰爪牙榮名始運功参締搆義實休戚
效彰夷險嘉庸懿績簡於朕心宜賜以籓鎮改錫土宇
餘官食邑並如故即令子孫世世承襲(貞觀十一/年六月)
　　　圖功臣像於凌煙閣詔
自古皇王褒崇功德既勒名於鐘鼎又圖形於丹青是
以甘露良佐麟閣著其美建武功臣雲䑓紀其迹司徒
趙國公無忌司空揚州都督河間王孝恭司空蔡文成公
如晦故司空相州都督太子太師鄭文貞公徴司空梁
國公𤣥齡開府儀同三司尚書左僕射申國公士廉開
府儀同三司鄂國公敬德特進衛國公靖特進宋國公
瑀故輔國大將軍揚州都督忠壮公志𤣥輔國大將軍
夔國公𢎞基故尚書左僕射蔣國公通故陜東道大行
䑓尚書左僕射鄖節公開山故荆州都督譙襄公紹故
涇州都督郢㐮公順德洛州都督鄖國公張亮光禄大
夫吏部尚書陳國公侯君集故左驍衛大將軍郯㐮公
張公謹右領軍大將軍盧國公程知節故禮部尚書永
興文懿公虞世南故户部尚書渝㐮公劉正㑹光禄大
夫户部尚書莒國公唐儉光禄大夫兵部尚書英國公
李勣故徐州都督敬莊公秦叔寳等才惟棟梁謀猷經
逺綢繆帷幄經營覇圖或學綜儒宗德光朝右隠犯同
致忠讜日聞或竭力義旗委質籓邸一心表節百戰摽
竒或受服廟堂闢土方面重氛載朗王略遐宣並契濶
迍夷劬勞師旅賛景業於草昧翼淳化於隆平茂績嘉
融冠冕列辟昌言道直寵冠縉紳固以瞻伊呂而連横
邁方召而長騖者矣宜約故寔𢎞兹令典可並令畫於
凌烟閣庶念功之懐無謝於前載旌賢之義永貽於後
昆(貞觀十七/年二月)
　　　贈淮寜軍大將軍周曽等勅
勅王者體至公而立極明賞罰以垂法旌德表善發
揮忠貞其有推丹誠以奉君臨大節而不奪守志明節
殺身定難則褒勸之典所宜優異李希烈背天逆物通
結羣盗奸謀藏於汴宋罪迹彰於汝鄭傾䧟城邑虐毒
蒸黎忠義之徒因懐感激故淮寜軍節度都虞候正議
大夫試大理卿兼許州别駕占闕兼御史大夫上柱國
政和郡王食實封一百户周曽忍奸邪之亂紀處危逼
而思正隂建明義叶誅元兇遂與故許州都督鎮遏兵
馬使同御寜軍節度副使開府儀同三司賜太常卿兼
御史中丞上柱國定州郡王食實封五十户王玢故淮
寜軍節度左廂兵馬使兼十將開府儀同三司賜太常
卿兼潞州長史占闕兼御史中丞上柱國常林郡王食
實封五十户呂從賁故十將輔國大將軍行右金吾大
將軍員外置同正員兼賜太常卿上柱國合浦郡王食
實封五十户康秀故節度監押衙宣德郎監察御史裏
行賜緋魚袋姚憺故十將銀青光禄大夫賜太子賔客
上柱國梁興朝故十將開府儀同三司太常卿河東縣
開國伯賈樂卿故輔國大將軍員外置同正員兼賜太
常卿侯山欽等誓心定志潜結忠謀將臨汝海之郊師
以㐮城之野方議梟其同惡獻首鎬京率彼戎旗南屯
蔡邑傳一􁘭以定計擬尅日而就功希兾有應殱弭可
期事方垂成為魁渠之所紏察緬懐義烈悉攖屠戮無
辜殞命萬夫増憤形質委于原野忠魂越于草莾恍惚
幽壌茫茫無依朕所以負扆長嗟坐朝興悼念忠良之
不造空名在而身殁休德壯志貫于神明而為元惡矯
誣翻欲歸過豈可使義烈之績冺而不彰宜加褒贈以
示中外曽可太尉賜實封二百户通前三百户玢可司
徒賜實封二百户通前二百五十户從賁可尚書左僕
射賜實封一百户通前一百五十户秀琳可贈尚書右
僕射賜實封一百户通前一百五十户憺可贈兵部尚
書賜實封二百户興朝可贈户部尚書賜實封一百户
樂卿可贈刑部尚書賜實封二百户仙欽可贈工部尚
書賜實封一百户仍令右㪚騎常侍蕭昕往汝州界首
以禮致祭并委李勉哥舒曜與州計㑹訪其家口父子
兄弟俱以名聞即當𩔖叙别有優奬有子者仍許其囬
父官爵其子孫三代以來有過犯者得以逓減一等罪
論用彰峻節淮寜軍節度押衙中㪚大夫試殿中監兼
唐州别駕占闕上柱國韋清與周曽姚憺始末同志曽
等遇害清以智免率其麾下間道歸誠大節可嘉公賞
宜茂可銀青光禄大夫守太子賔客兼御史大夫定安
郡王食邑三千户仍賜實封二百户勲如故朕撫臨億
兆於今五年毎旰食宵衣勤求政理推誠委下日兾休
兵明未燭幽德慚柔逺戎車尚戒大信猶欝使忠烈之
士殞身賊庭静言興懐一食三歎罪己之責實謂在予
其周曽等所賜實封可載於典策𫝊其子孫永固山河
之誓代代無絶自建中以來如有為國竭誠宻圖元惡
事或未就翻被誅夷或名氏未彰或休聲未振者既死
節於王事宜書勲於竹帛並委諸道招討節度所在博
訪明加曉示得其事迹具以奏聞特以褒奬朕方建明
義於蠻貊宣大信於四海申必罰以懲其奸慝施厚賞
以報其勲庸宜宣布天下令知朕意(建中/四年)
　　　賜將士名奉天定難功臣詔　　　陸贄
勅國家受天明命平一宇内自武德迄今天寳百四十
載海内無事崇德廣化澤及生人時洽和平俗登富教
鰥寡孤獨咸得其所鳥獸魚鱉亦莫不寜凡今有生實
頼亭育冦戎伺間盗起幽燕率土之人莫保性命肅宗
以神武戡大難先朝以仁德紹興運區域再造億兆再
康室家離拆而復安子孫煦嫗而相守勞徠安集垂三
十年則我列聖之於天下也惠澤深矣朕以寡昧祗膺
寳厯常恐不克負荷㒺敢怠荒道有未明事多乖謬下
情壅而不達大信鬰而不彰两河之間羣祲連祸朕務
除大患靡惮暫勞是以興有征之師問干紀之罪昨以
涇原士庶將適汝郊失於撫綏致茲潰叛朱泚乗釁因
搆異圖肆其狼心誘我蠧賊謂君可以叛謂天可以欺
横忽凌悖無所愧畏朕至失守宮闕出次郊畿九廟震
驚萬姓奔駭内省思咎外顧懐慚罪實在予不敢自蔽
意者宗社䧏祐大警于朕躬夙夜殷憂庶乎有補實頼
股肱心膂勵從戎之節方岳將校集勤王之師赴難如
歸見危思奮堅貞勵操何日忘之平巨猾者必仗於羣
雄賞茂績者不限於彞典保勲庸於帶礪𫝊爵邑於子
孫崇功美名與國終始其諸軍諸使應到奉天懸將士
等宜並賜名奉天定難功臣實封者子子孫孫代代無
絶身有過犯逓減罪二等子孫有過犯逓減一等當户
應有差科徭役一切蠲免其功臣已後雖衰老疾患不
任軍旅當分粮賜等並給金終身死亾之後囬給家口
十年勿絶如有能梟擒朱泚者即以朱泚在身官爵與
之仍加食實封二千户朱泚所在有田宅財物悉便充
賜其梟擒朱泚賊大將以下並節級時加優寵仍各與
實封應梟擒朱泚人所有田宅便賜之其餘立功因應
合授功立賞並准今月七日十一日十四日勅處分其
今日巳前身死王事者追贈官爵亦稱奉天定難功臣
子孫為功臣之家應合襲封減罪放免差役等一切同
例宣告中外令知朕懐(建中四年十一/月二十四日)
　　　褒賞淮西立功將士詔
叛臣希烈竊據淮沂師旅一興緜聨莫觧服勞者役從
不暇受汚者無路自新通邑化為丘墟遺骸遍於原野
毎念及此心傷涕流自昔勞師靡有不悔以虞舜之聖
屈於苖人漢武之強弊於戎虜矧乎德猶不逮力或未
全我其永懐亦以自誓乃者下哀痛之詔布寛大之恩
普天戴新殊化必宥然則尚勞師旅禦扞封陲有累嵗
離棄室家有經時不觧甲胄忠雖為國咎實在予君人
若斯寜不知愧頼將相士旅一其誠心奮揚武威慎固
疆宇逺人思服元惡就誅黎庶方致於安寜役戍永期
於休息茂官以旌羙賜宴以勞遝賞不移時式遵懿典
都統檢校司空平章劉𤣥佐宜與子孫一人五品正員
官節度使檢校右僕射李澄檢校工部尚書曲環檢校
户部尚書李臯兼御史大夫樊澤等各與子孫一人七
品正員官都防禦使工部尚書賈耽都團練使御史大
夫盧𤣥卿張建封等各與子孫一人八品正員官檢校
司空平章事李抱貞檢校司空平章事李納檢校右僕
射平章事韓□工部尚書田緖等各遣將士五千人赴
河南行營以討不庭厥有成績抱貞納□各與子孫一
人六品正員官緖與子孫一人八品正員官應淮西界
州縣本軍鎮守及諸道赴行營將士等共賜物三千端
疋以充賞設仍委本道條例奏聞並與甄叙其行營將
健各放歸本道明加宣諭令悉朕懐(興元二/年四月)
　　　録䧟蕃官子孫詔
乃者吐蕃犯塞毒我生靈俶擾隴東深入河曲朕以兵
戎初定傷疾未瘳務息戰伐之謀將遂通和之請亦知
戎醜志在貪婪重遺修睦之詞允乃尋盟之㑹果為隠
慝變發壝宮縱犬羊兇狡之羣乗文武信誠之衆蒼黄
淪䧟深用惻然此皆由朕之不明致其若此無德於萬
㝢實有愧於四海宵旰貽憂何嗟及矣今兵部尚書崔
漢衡等皆國之良士朝之藎臣嬰縶穹廬𦕈然殊域念
其家室或未離於屡空禄以息男庶有資於薄俸漢衡
宜與子一人正七品官司勲員外郎鄭叔矩檢校户部
尚書路泌殿中侍御史韓弇及大將孟日華辛雲李至
言范澄王良貴樂演明陽皆權文誠各與一子八品官
試金吾兵曹恭軍袁同直前榆次尉裴頲及副兵馬使
已上各與一子九品官仍委本使即具名銜奏聞
　　　為李懐光立後詔
懐念舊功仁之大也興滅繼絶義之宏也昔蔡叔圯族
周公封其子於東土韓信干紀漢后爵其孥以弓髙矦
君集之不率景化我太宗存其𦙍以主祀詳考先王之
道洎乎列祖之訓皆以刑佐德俾人向方則斧鉞之誅
甲兵之伐盖不得已而用也曩嵗盗臣竊發國歩多虞
朕狩於近郊指期薄伐將振昆陽之旅以興涿鹿之功
徵師未達於諸矦衛士且疲於七萃而李懐光三軍夙
駕千里勤王上假雷霆之威下逐虎狼之衆議功云始
守節靡終潜搆禍胎拒違朝命棄同即異捨順效逆為
臣至此在法必誅猶示綏懐庶其牽復而梟音益厲狶
突莫遷大戮所加曽無噍𩔖雖自貽伊戚與衆棄之而
言念爾勞何嗟及矣以其前効猶在孤魂無歸懐之怳
然是用悽軫予欲布陳大信兾以化成保合太和期於
刑措宜以懐光外孫燕八八賜姓李氏名承緖授右衛
率府胄曹叅軍承懐光之後仍賜錢一千貫文任於懐
光墓側置立庄園供飬懐光妻王氏拜備四時享奠之
禮嗚呼朕實不德臨於兆人泣辜宥罪素誠所志爾其
保姓受氏宣力承家勉紹乃考之建國庸無若爾父之
違王命(貞元/元年)
　　　令畫中宗以後功臣於凌煙閣詔
昔我列祖乗乾坤之盪滌掃隋季之荒屯則有熊羆之
士不二心之臣左右經綸叅翼締搆用端命於上帝付
畀四方宇宙既清王業既成乃圖厥容列於新閣懋昭
績効式表儀形朝夕不忘永垂来裔君臣之義厚莫重
焉貞元已已嵗秋九月我行西宮瞻宏閣崇搆見諸臣
遺像顒然肅然和敬在色想雲龍之叶應感王業之艱
難覩往思今取𩔖非逺且功與時並才為代生尊主庇
人何代不有在中宗則有桓彦範䓁著匡載之績在𤣥宗
則有劉幽求等申翼奉之勲在肅宗代宗則有郭子儀
等掃殄氛祲今則李晟等保又朕躬咸宣力肆勤光復
宗祏訂之前列夫豈多謝闕而未録孰謂旌賢况念功
紀德文祖所為也在予曷其敢怠有司宜叙年代先後為
圖其像列於舊臣之次仍令皇太子書朕是命紀於壁
焉庶播嘉庸昭明天下俾後之来者知元勲之不朽(貞/元)
(元/年)
　　　録李洧等子孫詔
建中以来州軍及軍國歸人李洧李再春田昻李士真
康日知李澄楊政義符璘李恵登薛翼蘓清沔等王者
報功義惟過厚存則加其殊秩殁則恤其遺孤然後忠
不徒施人知所勸故徐州觀察使李洧等頃逢艱阻各
著欵誠或以地来歸或率徒効順名迹昭顯史冊具存
先朝念功皆極封賞嵗月稍乆湮沒日多再有甄明用
申激勸宜委中書門下即訪其子孫量材叙用(元/和)
　　　録功臣子康志寜等各除官職勅
君臣運合故殉國以毁家勸賞義明故褒功而顯節存
則疇其爵禄殁則禄其子孫然後忠義不遺典章斯在
故磁晉隰等州觀察使檢校兵部尚書康日知故徐州
刺史兼御史大夫李洧等一十家皆有茂功藏於盟府
故命搜訪後嗣光賁前人今志寜等或服戎著績或從
官有成或投迹軍府之中或滯才州縣之職咸加甄録
各茂官榮庶乎受禄者無忘於聿修懐忠者使知其必
報勉膺寵渥無替前勞(元和八/年八月)
　　　叙用勲舊武臣德音
勅朕聞昭德示威先王所以用武禁暴夷難後代安能
去兵故文德誕敷武備宣耀外以環禦四海内以底清
中原則軍旅之制有經師律之能必表朕纂承鴻業䖍
奉丕圖宵分永懐何以康濟豈獨鼓鼙有感方思將帥
之臣征伐為心乃寵干戈之士况文武並用古之格言
勲舊不酬勞者何勸惟我髙祖太宗以晋陽之旅平一
海内肅宗以靈武之衆收復二京代宗有陕郊元從之
臣德宗有奉天戡難之士毎念勲伐無㤀寤懐如聞近
日武班之中淹滯頗多雖負才略無由自明又有諸道
薦送大將或隨節度歸朝自今已後宜令神䇿大将軍軍
使及南衙常參武臣各具由厯受官年月前後功勲牒
送中書門下若勲伐素髙人才特異者候有相當用處
即具名奏聞量加奬擢其常參官資考深乆未得遷轉
者准具年月與改轉不得令有淹滯其先受文武官者
亦宜准此使幕賔寮皆有年代改轉軍府大將豈可獨
不叙遷自今已後諸道節度都團練經略等使下各隨
本處其大將名自巳曽受監察以上官者並限三週年
量與改轉如有功効合非時與改者不在此限其職名
是兵馬使都虞候押衙以上前後並未曽奏官者亦仰
量績効奏官轅門委營壘分師有役干戈無由稼穡况
天寳以後屯兵七十餘年皆成父子之軍不習農桑之
業一朝罷歸隴畆頓絶衣粮言念飢寒深用嗟憫應天
下節度使都團練防禦經略等軍所置兵数各委本道
據守舊額以為定數不得輒有減省其有逃亾病死及
犯觧退當時擇揀有武力藝能者添補奮行於陣决命
捐軀不顧危亾每嘉忠烈官健有死王事者三週年不
得停本分衣粮如有父兄子弟試其武藝堪在軍中承
名請粮賜者先湏収補孝本安親惟深飬老用敷恩恵
以慰耆年應軍將及官健有父母年及七十已上委本
州本道每至節嵗量與酒麺優飬守塞備邉固不可廢
煙塵既静亭障無虞諸道舊有防秋兵馬在邉上者自
依年代替近師旅屯集饋運頗多不免於諸道留守留
使錢内毎貫量抽二百文以充國用幽鎮既以浣雪供
費亦漸有常其河北諸道及河東兖鄆淄青汴宋陳滁
澤潞河陽鄭滑等道并諸鎮並不量抽刁斗晨嚴烽煙夜
警勤勞沙塞寒苦邉陲其沿邉鎮戍烽子等並委所管
節度及城鎮使量與校量上下使其勞逸得均使命往
来本於𫝊達軍期警急遂至繁多非惟郵𫝊不供抑亦
號令難一自今已後應沿山東行營兵馬未歸本道巳
来進退事機並宜轉委節度使仍仰條疏舊弊一一奏
聞除事闗急切湏遣專使外其餘書詔文牒一切分付
度支入逓發遣制使中使到行營不得輒受人情物錢
及行非理鞭朴當加訪察義不優容𣙜管之説誠為救
弊隨方適變所貴便人其河南河北鹽法宜委鹽鐡使
與本道節度使審計㑹商量務以便人為法閲習土宜
則通吏理既因試效可驗政能應河北諸道宜委觀察
使訪察管内見攝官中如或清強有才行課績者具前
後所攝年月并事迹奏聞當與改授從政之方必援風
俗視人相土乃合所宜弛張在達於無私法令所期於
不撓應河北諸道并鄆兖青等道應有新舊等科條有
不便於人不宜於俗者委宣慰使與所在長吏商量廢
置務從人便於戲朕代天子人撡執重噐不以四海之
富而恃其力毎以百姓為念而兢於心慮文教之未敷
虞武備之多闕所以輟食當宁未夜求明揣摩萬幾寜
止三省頃以馭宇之嵗藩方乆安委寄廣謀以緝軍政
而有司不達茍以惜費為心致茲停減之名無禆毫厘
之用使軍中老幼愁歎無歸朕博聽羣言用革羣弊舉
其指要計叶人情庻乎侯伯列城典我師旅勵精撫士
用副憂勤中外宣示明知朕意(長慶二年/三月十日)
　　　命京兆府修郭子儀墓詔
漢祖䕶信陵之冢厥有前聞晋朝修子房之墓垂有故
事况本朝元老功冠鼎彞屬𦙍嗣凋零墟域摧毁雖古
無修墓孔子有言而義存掩骼周王是命斷從朕意適
表念功宜減賜御膳錢三千貫文僱丁匠即日修築仍
令所司明年春仲以太牢祭子儀廟(廣明元/年十月)
　　録舊
　　　宥周隋名臣子孫配流詔
朕聽朝之暇毎觀前史歴覧名賢佐時忠臣殉國何嘗
不想見其人廢書欽歎至於近代以来年載非遠然其
𦙍緖或當見存縱未能顯加旌擢無容棄之遐裔其周
隋二代名臣及忠節子孫有貞觀以来犯流配者宜令
所司具録奏聞(貞觀中五/年七月)
　　　賜盧懐慎家粟帛勅
故銀青光禄大夫檢校黄門監漁陽縣開國伯贈荆州
大都督府盧懐慎衣冠重望廊廟周才訏謨當三傑之
一學行總四科之二等平津之輔漢同季文之相魯節
鄰於古儉實可師雖清白燕翼籝金非寳然妻孥貧窶
擔石屡空言念平昔彌深歎悼宜惜凌統之孤用旌晏
嬰之德宜賜其家物一百叚米粟二百石(開元四年/十一月)
　　　録蘇環孫繋等各授官詔
朕惟承累世之業追先正之勞濟於艱難代有勲烈既
而本根已遠枝葉稍零詔書屢勤於褒飾有司不忘於
遴揀茲命宰輔載宏搜揚録其大功果獲良嗣蘇繋等
咸有茂學懿行朂於前修皆人之領袖族之狐趙𩔖能
而舉各命以官或任以糾䋲或参於閒列庶乎旌太傅
之德擬將南城之封紹鄼矦之𦙍不俟東門之感忠義
獲寵古今同之(元/和)
　　　録禇遂良等孫各授官詔
禇遂良五代孫䖍等朕觀列聖紀冊祖宗盛業粲然在
前其或道有汚崇政有善否未始不繫乎當時輔弼嘗
因寢殿言諸宰臣勉其匡益恊心推戴且以元嵗乙已
登應門敷大號俾疇賢相以訪遺裔或才噐擅價各列
官業或血食不繼宗祊已蕪如遂良之委笏面争垂名
史書仁傑之恢復廟社事形先覺宋璟之文吏骨鯁功
叅洽平元紘之守規畫一持成有裕其胄僅存不絶若
髪各受邑吏使其自試(太和二/年三年)
　　　録魏徵等三人裔孫詔
武徳以来輔相之臣以道致君以勞定國若贈司空徵
故侍中知古故太尉冕語其功次皆在第一清風餘祉
宜及乎後昆爾等乃其曽孫式叶捜奨俾奉貽謀之慶
用覃延賞之恩各命以官勉爾祖徳(太和二年/十一月)
　
　
　
　
　
　
　
　
　唐大詔令集巻六十五
欽定四庫全書
　唐大詔令集巻六十六
　　　　　　　　　　　　宋　宋敏求　編
　　典禮
　　　封禅
　　　　答請封禅詔
　　　　貞觀十五年封㤗山詔
　　　　停封㤗山詔
　　　　貞觀二十年允羣臣請封禪詔
　　　　封禪詔
　　　　停封禪詔
　　　　封禪噐用從文詔
　　　　永淳二年停封中岳詔
　　　　開元二十三年封㤗山詔
　　　　斷屠及漁獵採捕詔
　　　　䖏分行事官
　　　　乾封玉牒文
　　　　開元玉牒文
　　　　開元十三年東封赦書
　　　后土
　　　　幸汾隂祠后土勑
　　　　祠后土賞賜行事官等制
　　　　后土赦書
　　封禪
　　　答請封禪詔
自有隋失道四海横流百王之弊於斯為甚朕提劔鞠
旅首啟戎行翼建興運克成鴻業遂荷慈眷躬承大寳
毎日昃思治不敢康寜競懐夕惕用㤀寢興履薄御朽
不足以喻頼三靈顯命百辟同心海外無塵逺方慕義
但流遁永乆凋殘未復田疇多曠倉廪猶虗家給人足
尚懷多愧豈可遽追前代取譏虚美所望恂恂濟濟叶
力盡誠匡其不逮致之至道如得雅頌形於金石菽粟
同於水火反樸還淳當如來議(貞觀五/年正月)
　　　貞觀十五年封泰山詔
肇有蒸庶樹之司牧載籍所紀風烈猶存至於道洽品
物功成宇縣天睠彰於符瑞人事表於隆平莫不増封
岱宗廣禪梁甫榮鏡六合對越三神前聖所以垂其尊
名後王所以仰其休烈盖由此也自火德既衰三光分
裂金行失御九鼎沉淪諸華競逐彞倫大壞雖周室削
平趙魏隋氏混一文軌而金革之事未戢於封疆雅頌
之音弗聞於朝廟遂使至教闕如淳風莫反齊郊絶𩔖
帝之禮日觀缺升中之儀其已乆矣朕丕膺景命嗣修
鴻基承大亂之餘當率土之責負扆興惕納隍在慮上
憑宗社之靈下資士庻之力草昧伊始援干戈以靖亂
區夏既平𢎞禮樂以緯俗尉侯無警菑畬有年比屋咸
保其歡含氣不違其性殊方異域盡地界而來廷應圖
合牒殫天符而表瑞緬懷載籍詳求諸已豈伊寡德能
致此乎固乃上𤣥之所叶賛也而羣公卿士百辟庶寮
固陳人祇之意請遵封禪之典推而不居至乎數四文
武之情彌切内外之議日聞請誠繁頻淹厯年載朕繼
迹百王因心萬物上奉蒼昊義在薦功下撫黎元方祈
厚福既廹茲理敢不祗從猥以眇身齊美上代永言夙
志凛乎増惕可以來年二月有事泰山所司宜與公卿
并諸儒士并朝臣有學業者詳定其儀博考聖賢之㫖
以允古今之中務盡誠敬稱朕意焉(貞觀十五/年四月)
　　　停封㤗山詔
自古聖王受天之命建顯號於封禪揚洪名於竹帛者
莫不功濟夷夏道叶人祇然後登泰山之髙刋梁甫之
石未有七徳靡紀九部寂寥而欲齊聲於聖哲並美於
篆籕者也朕承宗廟之重當區宇之責寅畏三靈憂勤
百姓雖戡剪禍亂定克遐荒而至教猶欝刑典未措勝
殘之化未洽於率土和平之風多慙於徃烈是以覧經
籍而自失想壇場而増懼亟寢縉紳之奏屢拒公卿之
請逡巡大典荏苒數載近者百寮庻尹頻繁抗表殷勤
固陳咸以為两儀交㤗四夷賔服禮譲興行年豐榖稔
蒼昊呈符於上靈符不可以乆替黎獻恊心於下衆欲
不可以固拒朕廹茲羣議敢不敬從欲薦功上𤣥大報
后土升中之儀已具省方之期有日今太史奏有彗星
出於西方撫躬自省深以戰慄良由功業之被六合猶
有未著德化之覃八表尚多所闕遂使神祗垂祐警戒
昭然朕畏天之威寝興靡措且曠代盛典禮數非一行
途之間勞費不少東夏彫弊多未克復將送儀仗轉運
粮儲雖存節省之儀終煩黎庻之力非惟上虧天意亦
恐下失人心觧而更張抑有故實前以來年二月有事
泰山宜停庻夙夜自修遂其罪已之志勤恤匪懈申以
納隍之情儻䝉靈祗廽睠宗社錫福朝廷同於大道風
俗歸於朴素告成之美更思其宜仍命所司㤗山有前
代帝王因封禪立碑及石函之檢𩔖遭離亂被賊毁廢
並修立瘞藏之(貞觀十五/年六月)
　　　允羣臣請封禪詔
朕遐觀哲王煥在方册功既成矣咸修禮以升中道既
行焉必奉符而告禪所以發揮天命昭告上靈其有建
顯號以創鴻徽施尊名而騰茂烈者莫不揚輝於鏤玉
絢景於塗金昭昭然麗三辰而並運㴞㴞焉播四溟而
不極朕誠寡德良深景慕曩昔氓俗彫弊國歩甫安勉
致隆平日不暇給槐卿守闕請繼美於云亭岳牧叩閽
祈踵武於梁岱自惟菲薄至道未凝抗禮昊穹實惟疑
懼緬尋幼齒運終交䘮忘其家以狥天下委其體以濟
寰區翊戴先皇削平諸夏出於萬死首導五横之源不
顧一身光錫兆人之命自越爐炭獲反營魂㧞於鬼籙
並登仁壽切惟天地之大德存於施生朕以徑寸之小
心襲於造育䧏斯休㤗諒或由茲不然者何能致於此
也遂得池隍象浦苑囿龍沙置一候於鷁林同一文於
鯨水並資天睠賁以咸寜豈朕之微而能及此今茲列
辟卿士洪生碩儒各述靈徴累陳丹欵既廹羣議當事
敬從(貞觀二十/年十二月)
　　　封禪詔　　　　　　　　　　許景宗
門下朕聞天大地大首播黎元媧皇地皇肇恭𤣥籙是
知施生為德處崇髙而不言亭毒攸資委欽明以司契
洎乎三正迭建五運相遷休烈存乎墳典至道流乎雅
頌厯茲千代咸宅九州逖聽風聲抑可知矣其有仰齊
七政俯㑹百神祭靈睠於祥符報𤣥功於昭告莫不罄
情梁甫繼踵云亭對越两儀盡先聖之能事揚歴三統
垂曩哲之尊名懸鏡天衢㒺不由於此也自中陽絶紐
堙赤檢於窮泉官孽紹興阻黄星於天塹永嘉東徙化
金馬以為牛　道武南徂飛蒼鵝以登(闕/)祚周含岳𦙍
建三業以巢傾隋拜舜後及二世而舟覆莫不以㐫易
亂譬畏迹而横奔以暴代昏同抱薪而止燎咸資攸斁
之道兾及淳化之深各懷巨壑之心規享上靈之佑却
行求進其可得乎由是寂寥千祀無懷之風不嗣冺棄
七經子長之言殆絶遂致成山日觀乆闕升中之儀汶
上明堂疇聞𩔖帝之義顧瞻禮樂深有可嗟朕初踐危
機愍斯窮運上同附翼下靡息肩化感天狼䖍劉帝㝢
鴻波蕩岳溺横流而㒺訴大浸稽天墊重昬而莫拯惴
惴黔夏各垂餌于鯨鯢籍籍僵屍並縻肌于偰窳上靈
慈惻爰啟朕心景命潜通禀其仁育之性隂符煥發導
以戡剪之功於是負荷休徴援旗鞠旅肅恭儲祉吟雲
躍鱗順朱烏以行誅騫丹鳯而反舉射九鳥而懸日月
區品物以昭陽和煉五石以造乾坤濟崩角以全眉壽
於是上尊先帝凝旒於廟堂躬履兵鋒憂勤於爕輔既
而仰逼威命俯順樂推越自唐侯言膺下武深推幽賛
之重自朂若厲之懷遂至靈貺無涯剪旄頭而䧏錫逰
魂削狂盡窮髮以開疆東苑蟠桃西池昧谷咸覃正朔
並充和氣校凝旒於往代窮今古而罕聞考光宅於前
皇罄紬緗而莫覩方今六合之表擊壤𫝊聲四海之隅
菑畬嵗稔含氣者靡乖其性禀命者相賀其生豈朕𦕈
身勤勞所逮諒由髙明垂鍳祚此隆平今茲三事大夫百
寮庻尹各述天人之貺請躡封禪之蹤顧惟寡薄推而
不有杜絶羣言至于數四中外之情尤切企佇之望逾
深朕又詳思荷財成於穹昊自古賢哲並歸功於大帝
廹斯至理弗獲固辭展禮上𤣥寔増慙懼可以貞觀二
十有二載仲春之月式遵故實有事於㤗山諸内外臣
僚岳牧卿士既相敦喻將事告成各罄乃心無虧政道
恪居所職務恊時邕所司宜與縉紳先生載筆圓冠之
士詳求典禮裁其折中深加嚴敬稱朕意焉其今年朝
集使宜集洛陽宫應朝集依十五年三月八日勅諸王
並聽來朝其北藩日磧以南大首領赴㑹仍令天下諸
州搜揚側陋其有學藝優洽文材蔚贍政術甄明才膺
國噐者並宜申送限以來年二月一日揔集㤗山庶令
作賦擲金不韞天庭之掞被褐懐玉無溺屠釣之間務
得英竒當加不次主者施行(貞觀二十/一年正月)
　　　停封禪詔
門下朕聞探𤣥賾者先實而後賔體至公者本仁而末
禮名歸於已往哲存而弗務德利於人前聖狥而為急
是用範圍天地權輕重以㑹時宜取則隂陽適變通以
從衆欲由是古之封禪無奪事機所謂奉天咸資務隙
朕仰窺前志厯選哲王無懐有巢緬逾䋲契之表龜文
鳯紀越在爼豆之先叩寂寞以𫝊疑故可略而言也至
如三元立統百物正名歩驟之軌非遥損益之原可挹
雖則堯心廣運局壃域於流沙禹迹遐宣限要荒於碣
石猶且先𢎞即叙次展玉帛之儀首創賔門方備云亭
之典告成之義㒺弗由茲况朕奄有方輿悃誠該於千
古仰承靈睠䧏福走於百王巨海所環莫非臣妾長河
攸括並入封疆日者夷夏同文禎符狎至謂可鳴鑾日
觀勒牒仙閭許以來春親行告禪而今延陀一姓流竄
西垂控絃千許初歸正朔亡其砂塞之地逰魂戴斗之
鄉一物之㣲猶警心於夕惕九夷乃陋敢忘懷於施
生新就縶維理湏安置又以朕蚤嵗躬勤拯溺至於炎
月㳂北不安公卿庶僚各勤諄請遂有翠微之役非無
板築之勞既而山谷阻深朝宗有礙重披丹懇請建玉
華朕以寸心經綸億兆冒茲隆熱貽朝野之深憂既鑒
乃誠副率土之僉望遂復頻有造興恐致煩勞兼聞河
北數州頗傷淹澇既為民父母思濟黎元順動升中理
無兼遂其介丘大禮宜且權停前追諸王及四方岳牧
并蠻夷酋長令以明年二月㑹㤗山者令並宜停其集
便及選舉人等前令詣洛陽官可依常年集限並赴京
師請為封禪事舉人營造轉營等事以上亦宜並詔停
其玉華宫所立制度前已下詔務從菲薄今乃庶事减
省更令卑陋示免風雨稱朕意焉可分道馳驛㪚頒天
下主者施行(貞觀二十/一年八月)
　　　封禪噐用從文詔
古今典制文質不同至於制度皆隨代革惟祭天地獨
不改章斯乃自處以厚奉天以薄今又封禪之禮即用
玉牒金䋲噐物之間復有瓦樽秸席一時行禮文質頓
乖駁而不備深為未當其封祀降禪壇所設上帝后土
位先設槀秸瓦瓶飃盃等並宜改用茵褥罍爵毎事從
文其郊祀亦宜凖此也(麟德二/年十月)
　　　停封中嶽詔
朕聞仁者德之本叶亭育之至途禮者道之末乃帝王
之餘事厯選往初詳觀曩躅惻隠以孚其志變通以㑹
其神朕以虚薄祗膺寳位旰食宵衣懼忝於宗社如傷
如厲佇濟於黎元每以皇基肇開範圍覆載遺思所覃
昭格區宇䖍荷靈命常慮下虧鴻業遍刋群岳不足上
報𤣥功已升聞於日觀思欵謁於天臺志在告成諒非
為已屬今茲豐稔方有事於嵩丘崇累聖之丕績祈兆
人之嘉佑頃者分使出廵存問風俗河南河北尚有十
餘州旱澇加以朔方㓂盗時復侵邉闗内流民未能復
業一物失所猶甚納隍數郡不寜豈宜備禮前欲以來
年正月封中岳者且停之(永淳二年/十一月)
　　　封㤗山詔
自古受命而王者曷嘗不封㤗山禪梁父答厚德告成
功三代之前率由斯義越自魏晋以䧏迄至周隋帝典
闕而大道隱王綱弛而舊章缺千載寂寥封崇莫嗣物
極而復天祚我唐武文二后應籙受圖洎于髙宗重光
累盛承至理登介丘懐百神震六合紹殷周之統接虞
夏之風中宗𢎞懿鑠之休睿宗穆清粹之道巍巍蕩蕩
無得而稱者也朕昔勘多難禀略先朝䖍奉慈㫖嗣膺
丕業是用創九廟以申孝敬禮二郊以展嚴禋寳菽粟
於水火捐珠玉於山谷兢兢業業非敢追美前王日愼
一日實以奉遵先訓至於廵狩大禮封禪鴻名顧惟寡
薄未遑時邁十四載于茲矣今五材無眚百穀有年刑
罰不用禮義興行和氣氤氲淳風泊淡蠻夷戎狄殊方
異𩔖重譯而至者日月於闕庭竒獸神禽甘露佳醴窮
祥極瑞者朝夕於林籞王公卿士罄乃誠於中鴻生碩
儒獻其書於外莫不以神祗合契億兆同心斯皆列祖聖
考垂裕餘慶故朕得荷皇天之景祐祖廟之介福敢以
𦕈身而顓其譲是以敬承羣議𢎞此大猷以光我髙祖
之丕圖以紹我太宗之鴻業永言陟配祗感載深可以
開元十三年十一月十日式遵故實有事㤗山所司與
公卿諸儒詳擇典禮預為偹具勿廣勞人務存節約以
稱朕意所沿封禪儀注兵馬陪集並皆條奏布告遐邇
(開元十二/年十二月)
　　　斷屠及漁獵採捕勅
勅自古明王仁及萬物今助天孶育方欲告成其緣祭
祀及在路供頓犧牲餼牢禮不可闕除此外天下諸州
令並斷屠及漁獵採捕駕囬至京任依常式
　　　處分行事官
勅封祀告成為萬姓祈福必資清潔以副朕心其行事
官及齋郎應致祭者宜令御史行牒齋坊勿容踈忽(十/一)
(月/)
　　　乾封玉牒文
嗣天子治敢告于昊天上帝有隋運極屯危數窮否塞
生靈塗炭鼎祚淪亡髙祖仗黄鉞而救黎元錫元龜而
拯沉溺太宗功宏鍊石定區宇於再麾業壮斷鼇飲滄
溟而一息臣忝承餘緖繆延積慶遂得崑山寢燎炎海
韜波雖業茂宗祧實䧏靈穹旻今謹告成東岳歸功上
𤣥俾大寳克隆鴻基永固凝薰萬姓陶化八紘
　　　開元玉牒文
有唐天子臣隆基敢昭告于昊天上帝天啓李氏運興
土德髙祖太宗受命立極髙宗升中六合殷盛中宗紹
復繼體不定上帝眷佑錫臣忠武底綏内難推戴聖父
恭承大寳十有三年敬若天意四海晏然封祀大岳謝
成于天子孫百禄蒼生受福
　　　東封赦書
門下朕聞天監惟后后克奉天既合德以受命亦推功
而復始厥初作者七十二君道德洽著時至符出皆用
事於介丘升中於上帝人情之所望果有以塞之皇王
之叙固可得而言也朕接統千載承光五葉惟祖宗之
德在人惟天地之靈作主往有内難幽賛而集大勲間
無外虞守成而纉舊服未嘗不乾乾終日思與公卿大
夫上下叶心聿求至理以𢎞我列聖其庶幾乎馨香今
九有大寜羣黎樂業時必敬授而不奪物亦順成而無
殀懋建皇極幸致太和洎乃幽遐率皆感被戎狄不至
惟文告而來庭麟鳯已臻將覺悟而在藪以故凡百執
事極言大封顧惟不德初欲勿議伏以先聖儲祉與天
同功荷𫝊慶以在今敢侑神而無報大節斯在朕何譲
焉遂奉遵髙祖太宗之業憲章乾封之典時邁東土柴
告岱岳精意上達肸蠁來應宿信行事雲物呈祥登降
之禮斯畢嚴配之儀獲展百神羣望莫不懐柔四方諸
侯莫不來慶斯事天道之介福也邦家之耿光也無窮
之休祉豈獨在予非常之惠澤宜其逮下可大赦天下
自開元十三年十一月十三日昧爽以前大辟罪以下
罪無輕重已發覺未發覺已結正未結正囚繫見徒咸
赦除之惟十惡死罪不在此例流人未達前所放還其
有挾蔵軍噐亡命山澤百日不首復罪如初敢以赦前
事言首者以其罪罪之内外文武官三品以上賜爵一
級四品以下一階邠王守禮寧王憲岐王範薛王業各
與一子三品官公主嗣主縣主郡主各與一子官其應
文武行從官加階之外並賜勲兩轉三衞引駕細引黄
衣長上飛騎彍騎先有武散官加兩階未給武散官各
賜勲兩轉衞士馬主軍戎主幕士掌閑供膳太常及仗
内聲音人行署及蕃官七色并别勅雜色定名行從人
亦賜勲兩轉縁大禮登山供奉侍從行事轝脚等官
三品以上特賜一階仍與一子官四品以下特賜一階
仍賜勲兩轉量與進改其四軍别抽登山宿衞及諸司上
山執當官三品以上賜爵一等與一子出身四品以下加
一階賜勲兩轉亦量進改其白身人及行署蕃官放蕃
選其山下昇壇行事官三品以上加爵一等賜勲一轉
四品以下加一階賜勲一轉選日稍擾諸獻官及宿衞
齋宫將軍率中郎并郎將并兩京留守諸軍節度使并
升壇例諸有職掌押當非昇壇例諸有職人加一階選日優
量其加階應入三品五品人非特賜者並依十一年三月
二十八日勅節限齋郎禮生見任官前資官以上人並
依資量材與處分未出身者放出身皇親别勅承恩陪
位官者亦准此諸州岳牧四府長史朝覲陪位者泛階
之外各賜勲一轉諸方使人及諸州父老宗姓并從家
子孫至岳不得陪位者並賜勲一轉物五段諸州及兖
州道僧至岳見大禮者並賜五段孔子後褒聖侯量才
與處分天下致仕官各依本品賜一季禄并束帛其陪
位者仍賜勲一轉諸蕃侯王酋長来會禮者各賜加一
官至都節級賜其入朝留在邊軍人亦准此其蕃中祇
候衙官刺史縣令並與賜物及袍帶突厥可汗小殺等
諸國王守䕶塞垣歲月朝貢並賜物付使將往侍老年
百歲以上者板授下州刺史婦人板授郡君年九十以
上板授上州司馬婦人板授縣君年八十以上者板授
縣令並婦人並級量賜束帛其預見大禮侍老各别加
侍丁一人孝子順孫義夫節婦旌表門閭終身勿事行
人之家及鰥寡惸獨并疾病不能自存者委州縣長官
倍加存恤諸軍行有文武散官者加一階白身者
賜爵一轉負欠官物逋懸租調並宜放免其行過
州縣供頓劬勞并帖頓百姓有雜差科並車馬夫
役者并免一年租税兖州免二年租税當頓官人
始末不絶者與中上考仍賜勲一轉朕永為王業
繄賴舊勲元首股肱其猶一體自武徳以来功臣
宰輔或名存王室遺嗣沈淪或身無大故銜屈泉
壤直令所司放擇申理唐元元年六月初十日立
功官人往屬艱難能盡忠義今成大禮何日忘之
宜各與一子出身無子者任回與周親之人有司
試䇿三道等第収奨朕躬陟天門宿齋日觀時屬
嚴冬雪後初變風寒露立祈恩誓欲代人當咎俯
仰之際頓息霜颷奠獻之辰變同韶景誠荷上天
垂佑亦頼靈山吐祥詩云無徳不報宜封泰山神
為天齊王禮秩加三公一等宜令所管崇飾廟祠
環山千里宜禁其樵採給近山二十户復以奉祠
神率土之内賜酺七日任於村坊内宴樂不得率歛
煩勞其節文有未霑及者有司比𩔖奏聞其封祠
有數處行事者從一處叙赦赦書日行五百里主者
施行
　　后土
　　　幸汾隂祠后土勅
勅王者承事天地以為主郊饗泰尊以通神盖燔
柴太壇定天位也瘞埋太折就隂位也將以昭告靈
祀克崇嚴配爰逮秦漢稽諸祀典甘泉於雍畤后
土於汾隂既遺廟之巍然亦靈光而可燭朕觀風
唐晉望秩山川肅恭神明思致禋敬為人祈福以
輔昇平合此神祗應於嘉徳宜以來年正月北廵
狩行幸至汾隂以二月祀后土所司宜准式(開元/十年)
(二/月)
　　　祀后土賞賜行軍官等制
自古受天之命作神之主崇徳祀地盡孝配親存乎
禮經不可闕也朕承累聖之緒仗卿士之力方隅
清謐宇宙乂安北廵并都南轅汾土覽漢武故事
修后土舊祠時為仲春地氣萌動將先政本為民
祈穀齋戒惟寅粢盛惟㓗仲尼曰吾不與祭如不
祭豈非躬盡孝敬以致神祗乎而經始遺壇寳鼎
出地奠兹幣玉榮光塞河將何以幽答神心上應
靈貺朕又懼焉今大禮克舉休允祥洽自天之佑
豈予一人思與百辟同兹嘉慶亞獻邠王守禮終
獻寧王憲各賜七百疋申王撝岐王範薛王業各
賜帛五百疋餘上壇官三品以上賜爵一級四品
以下各加一階應入三品四品見任四品官以上
先授正四品以上階經三十考者六品以上官授
正六品以上階經十六考者令所司勘責奏聽進
止諸㳂大禮有職掌者官賜勲兩轉餘陪位官賜
勲一轉中書門下三品六曹尚書御史大夫食實
封三品以上功臣各與一子官其立功萬騎身亡
歿者雖預創業不見盛時念功思舊情有感惻
並令所司檢勘亦各與一子官改汾隂為寳鼎縣
官同升壇官例賜一階管壇一鄉復給一年其駕
行幸處百姓㳂供頓應須供當者仰置頓使商量
奏聞及制文不該者所司亦比條件聞奏(開元十/一年二)
(月/)
　　　后土赦書　　　　　　　　　張九齡
門下昔者廵狩所至柴瘞所在盖取誠享以遵告𩔖朕
躬承祖宗之烈獲主神祗之祀夙夜祗畏不敢荒寧故
勤兵朔陲先展義於枌社廻旌睢上遂有事於郊壇王
者父事天母事地則漢氏祈榖未始正名周禮降神乃
為徼福而已朕以天命為重子道為先惟兹精誠在乎
教孝庶䝉福於四海期永康於兆人是以率由舊章恭
敬明祀嚴配之誠既展奠獻之禮又終且春秋之義大
事在祀齋祭之福庶品維祺豈獨在予而有斯慶可大
赦天下自開元二十年十一月二十一日昧爽以前大
辟罪以下罪無輕重已發覺未發覺已結正未結正咸
赦除之官人犯贓及有事被推者本罪雖原不得更令
却上仍别與處分自奉先以來有雜犯流移人并配𨽻
人各量移近處左降官未經量移未復本資者奏聽進
止天下遭損免州應損户减一分以上者及供頓州無
出今年地税如巳徴納聽折来年地税逋租懸調貸粮
種子欠負官物在百姓腹内者亦宜准此其不損免州
自開元十七年以前所貸粮種子欠負官物在百姓腹
内者亦宜准此諸州縁供頓差帖助夫亦放其家今年
地税孝子順孫義夫節婦旌表門閭終身勿事諸州侍
老百歲以上賜粟七石九十以上賜粟五石八十以上
賜粟三石所由速付勿淹旬日太原潞府侍老等先已
加恩不在此例亞獻皇太子鴻賜物二千疋終獻慶王
潭賜一千疋邠王守禮寧王憲薛王業各賜物一千疋
忠王浚以下各賜物三百疋夾侍正衣進珪捧珪汝陽
郡王淳等各賜物三百疋皇太子夹侍正衣各賜物一
百五十疋裴光庭蕭嵩弼亮朕躬𢎞益斯逺不有優
異何殊等倫加階賜爵之外各與一子官無子者任與周
親仍各賜物三百疋二王後各賜物二百疋長公主各
賜物三百疋嗣王郡主縣主各賜二百疋行從文武官
三品以上賜物八十疋四品五品賜物六十疋六品七
品賜物四十疋八品九品賜物二十段升壇官三品以
上特賜一階四品以上各加一階應入三品五品官階
相當不限考數聽得入知頓使及判官修禮儀官撰玉
册官知頓御史等加一級修壇揚州刺史及修壇官各
賜物一百疋其已有升壇職長從一頭處分縁大禮有
職掌官賜勲三轉行從官首末不絶及陪位官各賜勲
兩轉内外文武官三品以上賜爵一等四品以下各加
一階致仕官三品以上賜物七十疋四品五品各五十
疋從蕃客鴻臚安置陪官見大禮者宜賜物五十疋節
級分付南北衙應宿衞齋宫官及左右廂知兵馬虞侯
總管以上及判司别奏兼孔目等官更加勲一轉前資
官選日稍優與處分白身人有資勞者簡選之日優與
處分無資䕃者賜勲兩轉仍各賜物五段兩營弓手六
蕃併行宜各賜勲兩轉物五段仍量折蕃役諸位彍騎
及兵角弓手官馬主掌閑幕士駕供膳主膳習馭工人樂
人雜尹官户白身有職掌人合行從人等各賜勲一轉
物三段其齋郎既是現任官准壇上壇下有執掌官吏
處分執彈三衞及禮生贊者各减二年勞無勞可减者
簡選日稍優與處分流外行署從者各賜勲一轉有職
掌者各兩轉供頓州刺史同陪位官例始末轉支頓官
各與上下中考蒲州刺史寳鼎縣官同升壇官處分管
壇一鄉百姓給復二年蒲州侍老等准太原潞府例降
一等武徳初功臣毎有大慶必存追逺業参運始義合
賞延其子孫沈翳無在朝者宜令勘責即與一子官唐
元初立功臣等艱難之際誠效亦深言念其初豈忘終
始其三品以上各賜紫金魚袋有亡歿者優贈一官仍
與一子官已得官者量加優與兩京留守京兆河南尹
四大都督府長史諸軍節度副大使准行從官例處分
諸方通表䟽使人預見大禮准陪位官處分諸道陣亡
人家仰州縣存恤不周濟者量事賑給諸道健兒别勅
行人各賜勲一轉仍令所司勘會團官奏冩告身送付
諸道行人或有身死逋逃猶徴課役累及親鄰即宜審
勘為其除削皇親中有文武才用堪任使者委宗正以
其名上當與奬擢五岳四凟名山大川自古聖帝明王
忠臣輔相各令致祭務其誠㓗赦書有所未該者所司
比𩔖奏聞亡命山澤挾藏軍器百日不首罪復如初敢
以赦前事相告者以其罪罪之率土之内賜酺三日赦
書日行五百里布告遐邇咸使聞知主者施行
　
　
　
　
　唐大詔令集巻六十六
欽定四庫全書
　唐大詔令集巻六十七
　　　　　　　　　　　　宋　宋敏求　編
　　典禮
　　　南郊一
　　　　貞觀十七年冬至有事南郊詔
　　　　祭圓丘明堂並以髙祖太宗配詔
　　　　郊禮唯昊天
　　　　開元十一年郊天制
　　　　命宰臣等分祭郊廟社稷勅
　　　　外壇入廟行事官先去劍佩及履勅
　　　　天寳元年南郊制
　　　　每載四孟合祭天地詔
　　　　天寳五載南郊詔
　　　　元年建子月祭圓丘詔
　　　　百官議大禮期日勅
　　　　罷告謝郊廟勅
　　　　以旱停南郊勅
　　南郊一
　　　貞觀十七年冬至有事南郊詔
朕聞上靈之應疾於影響茂祉之興積於年代朕嗣膺
寳厯君臨區宇憑宗社之介福賴文武之同心時無風
塵之驚野有京坻之積厚地降祉貞石表祥瑩翠色而
流光發賁質而成宇前紀厥初之德次演卜年之永復
述儲貳之美並名字昭然楷則相次曠代之所未聞故
老之所未覩猥以寡德䖍奉成命𬗟惟往載良増兢惕
自天之祐豈惟一人無疆之福方覃九土自非大報泰
壇稽首上帝則靡伸奉天之志寧副臨下之心今年冬
至有事南郊所司率由舊典(十月/)
　　　祭圓丘明堂並以髙祖太宗配詔
夫受命承天崇至敬於明祀膺圖纂籙昭大孝於嚴配
是以薦鰷鱨於清廟集振鷺於西雍宣雅頌於太師明肅
恭於考室用能紀配天之盛業嗣積德之鴻基永播英
聲長為稱首自周京道䘮秦室政乖禮樂淪亡典經殘
滅遂使漢朝博士空説六宗之文晉代鴻儒爭陳七事
之議或同昊天於五帝或分感帝於五行自茲以降逓
相祖述異論紛紜是非莫定朕以寡薄嗣膺不緒肅承
禋祀明發載懷䖍奉宗祧寤寐興感每惟宗廟之重尊
配之宜思革舊章以申誠敬禮曰化人之道莫急於禮
禮有五經莫重於祭祭者非自外至也自内生於心也
是以惟賢者乃能盡祭之義况祖功宗德道冠百王盡
聖窮神義髙千古自今以後祭圓丘明堂感帝神州等
祠髙祖太武皇帝太宗皇帝崇配仍總祭昊天上帝及
五天帝於明堂庶因心致敬獲展䖍誠宗祀配天永光
鴻烈(乾封二年/十二月)
　　　郊禮唯昊天稱天五帝只稱帝制
天無二稱帝是通名承前諸儒樂生同異乃以五方之
當亦謂之為天假有經𫝊樂文經是名實未嘗稱號不
别尊卑相混自今郊之禮唯昊天上帝稱天自餘五帝
皆稱帝(永昌元/年九月)
　　　開元十一年郊天制
帝王承天必崇告𩔖之典文武尊祖是導嚴訓之義所
以克荷成命昭升前烈葢王者之子道乃聖人之神教
朕以寡昧猥承丕緒獲主祭祀一紀於茲輔相之宜下
不足以被物馨香之德上不足以動天故歳或不祭刑
且未恤内省為愧大禮猶鬱星晷聚遷夙夜祗懼今四
夷内附諸侯率職羣生和洽萬物阜蕃猶恐教化未孚
求之皇極誠有不達觀於國風故親廵岱阿祈榖睢上神
歆有答歳物以豐此先聖無疆之休上𤣥啟祐之貺冀
因報謁式展誠敬宜以迎日之至允備郊天之禮所司
詳擇舊典以聞(九月/)
　　　命宰臣等分祭郊廟社稷制　　　　孫逖
勅時和年豐神所福也精意備物祭之義也朕每為蒼
生常祈稔歳徴誠有感丕應乃彰今宗社降靈神祗效
祉三時不害百穀用成遂使京坻遍於天下和平之氣
既無逺而不通禋祀之典亦有祈而必報宜令兵部尚
書兼中書令晉國公李林甫工部尚書同中書門下三
品豳國公牛仙客即分祭郊廟社稷尚書左丞相裴耀
卿祭中岳禮部尚書杜暹祭東岳御史大夫李適之祭
西岳太子賔客王丘祭北岳國子祭酒張説祭南岳其
四瀆四海四鎮及諸名山靈跡等各委所由州長官祭
仍令所司即擇日奏聞務於蠲潔之禮以致精明之德
冀申誠懇如朕預焉道釋二門𤣥通衆妙濟時育物皆
有明徴是所依憑豈忘尊奉其天下寺觀並令量修功
德用齊三聖之教以叶百靈之心宜嗣虚懷各陳至敬
者也(開元二十/五年十月)
　　　升壇入廟行事官先去劍佩及履勅
勅精意曰禋吉蠲為享茍乖此義何以降神如聞比来
祭官及監祭使等雖受齋戒殊乏䖍潔如在之誠豈其
然歟又虛心好靜神聽無聲倘致喧煩尤非致敬自今
以後升壇入廟行事官並去劍佩及履咸宜勉勵仍逓
相糺察如或因循當别有處分
　　　天寳元年南郊制
神之降休禮無不答永言禋祀必在躬親朕粤自君臨
載𢎞道教崇清淨之化暢𤣥元之風庶乎澤及蒼生時
臻夀域積以歳月未嘗懈怠豈謂休徴感通烈祖降見乃
昭靈命是錫寳符因而求之應言而獲亦既至止果獲殊
徴諒惟秘詞不可詳説然邦家大慶何以過焉是知神
仙所緘造化同體爰初有待經韞櫝而多時潛應改元若
符契之相合景福攸介祗畏良深而羣官宗室抗疏於
外元良諸子屢請於中逮夫緇黄兼彼耆耋懇誠不已
前後相仍願加天寳之名用益開元之號顧惟菲薄曷
以當之然則𤣥貺在乎欽承人心難以稱拒順天從衆
議叶至公敬依所請實用多愧斯盖上𤣥厚載爰及百
神孚佑効靈通於睿祖幽贊惟新之歴克彰永代之祥
宜遵祀典式陳昭報可以来月十五日祔𤣥元皇帝廟
十八日享太廟二十日有事於南郊宜令中書門下典
禮官等即詳定禮儀具錄奏聞應縁行事及檢校官等
各委有司不須别差人執當其北郊宜差公卿擇日祭
五嶽四瀆及名山大川各令所在長官備禮陳祭務申
誠敬副朕意焉
　　　每載四孟合祭天地詔
皇天之典聿循於百代郊祭之義允屬於三靈聖人既
因時以制宜王者必縁情以革禮朕丕承寳運肅遵明
禋曷嘗不克己齋心䖍恭夙夜猶慮舊章或闕誠敬未
孚有一於此良深祗畏且尊莫大於天地祀莫大於祖
宗嚴配昭升豈宜異數令蒸嘗之獻不著於常式南北
之郊未展於時享粢盛且畧對越何申自今以後每載
四時孟月先擇吉日祭上帝其皇地祗合祭以次日祭
九宫壇皆令宰臣行禮務崇蠲潔稱朕意焉祭神如在
傳諸古訓以多為貴著有禮經膟膋之儀盖昔賢之尚
質甘㫖之品亦孝思之盡誠既切因心方資爰禮其已
後享太廟宜料每室加常食一牙盤仍令所司務盡豐
潔發生振蟄雷為其始畫卦陳象威物效靈氣實本於
隂陽功乃施於動植今雨師風伯乆列常祀唯此震霆
未登羣望其巳後每祀雨師宜雷神同祭朕承宗廟之
福為人神之主事有未暢義在得中庶寅畏之誠上達
於郊廟祈禳之典載收於闕遺凡在有司各揚所職倍
宜恭肅以叶靈心
　　　天寳五載南郊詔
孝享宗廟所以達思誠也格於神祗所以崇嚴敬也則
祈榖上帝春祠先王永惟因心敢忘如在朕承累聖
之丕業膺上穹之景祐聿循柴燎䖍奉蒸嘗慮偹物未豐
馨香莫達頃以詳諸舊典創以新儀清廟犧牲特加於
常餼昊天冬祭重増以時享庶乎展敬之勤克叶殷薦
之義况履玆霜露載感惟深瞻彼郊壇有懷昭事今禮
崇昭報諒期乎達誠教在率先必貴乎親奠宜以来
載正月朕親謁太廟便於南郊合祭仍令中書門下
即與禮官詳定儀注擇日奏聞興言拜獻先深祗感凡
百有司各供爾職
　　　元年建子月祭圓丘詔
皇王俯仰應協於靈祗典禮廢興式存於禋告葢重成
命以崇祗肅朕獲嗣鴻猷敢忘䖍敬頃以三代正朔所
尚不同百王徽號無聞異稱顧玆薄德思創常規爰因
行慶之日將務惟新之典而建元立則制命膺符受於
天地祖宗申於百辟卿士今既循諸古法讓彼虚名革
故之宜以宣於臣下昭報之道未展於郊廟因時備禮
擇日陳誠克明恭已之心庶降庇人之福至誠斯感其
在兹乎宜取今月二十八日朝獻太清宫二十九日享
太廟光獻廟来月一日祭圓丘及太一壇
　　　百官議大禮期日勅
勅朕自遷越旋於京師將欲請罪祖宗告謝天地所司
選日行有期矣議者多以大盜之後人勞靡居懼愆歳
功請俟農隙若俯順羣議則私懷不安將祗率舊章又
疲甿重擾夙夜憂惕罔知所裁宜令常㕘官集議中書
門下詳其折衷聞奏
　　　罷告謝郊廟勅
朕一經遷越久曠禮儀不唯霜露之感實貽失墜之憂
賴先澤在人上帝臨我克平大難載復舊京方欲展禮
郊丘請罪宗廟而乃祖宗股肱卿士詢謀異同明孝敬
之大端陳古今之正議三省章表深體乃誠以義制心
允從衆請予之不德愧歎良深其来年告謝郊廟百寮
請俟後期者可之其元日御含元殿准式
　　　以旱停南郊勅
今年郊畿亢旱自夏訖冬以隂陽之久有錯違懼粢盛
之或未豐潔祖宗上帝鑒臨左右德馨未達惕焉在懷改
龜薦誠以俟祥歳酌諸典禮亦謂合宜其来年南郊宜停
(太和/年)
　
　唐大詔令集巻六十七
欽定四庫全書
　唐大詔令集巻六十八
　　　　　　　　　　　　宋　宋敏求　編
　　典禮
　　　南郊二
　　　　貞觀十七年南郊德音
　　　　景龍三年南郊赦
　　　　開元十一年南郊赦
　　　　天寳六載南郊赦(闕/)
　　　　天寳十載南郊赦
　　南郊二
　　　貞觀十七年南郊德音
朕嗣宗祧夙夜寅畏憂勤在於政道撫育遍於含生十
七載於兹矣上𤣥儲祉貞石表瑞朕式修禋燎躬謝蒼
昊逮於儲兩亦申䖍奉朔風既切飛雪載零及登泰壇
六合開朗神祗介福豈獨在予和樂之慶宜備率土可
賜三日酺自漢魏以来或賜牛酒牛之為用耕稼所資多
以宰殺深乖惻隐其男子七十以上量給酒米麵梁州
管内大辟罪以下見禁囚皇太子慮過諸州並遣使人
分往唯十惡不在慮限餘皆量情降宥焉
　　　景龍三年南郊赦
朕聞禘神配祖昊穹著其成命就隂即陽墳典明其大
節故豺獺有祭下不隔於㣲品犧牲必陳上以光於嚴
配軒皇用事則雍旁五祠漢帝潔齋則城南七里固能
使敬而不黷求而不匱我髙祖神堯皇帝開階立極配
永循機太宗文武聖皇帝仗金䇿而清四方運璇璣而
齊七政髙祖天皇大帝與乾坤合其德與日月合其明
則天大聖皇后建補天立極之功受河圖洛書之統五精
歸運四葉重光朕䖍順樂推欽承睠命紹宏基於累聖
日慎斯兢執大象於羣生夙興如厲逺人殊俗占風而
集蠻邸美瑞休符繫日而輝史筆故得三邊靜柝五兵銷
刃寰宇大寧人神式序而德慚被物誠謝格天水旱尚
臻政刑猶舛永以憂惕無忘鑒昧然則事天事地莫盛
乎禋祀弗躬弗親孰申乎誠敬朕自臨四海於今六年
幸承祧社之靈未展郊丘之謁方今朔風候律南晷登
辰乗上日而恭饗奉髙禋而肅事備殷薦之文行昭報
之禮豈唯光靈所燭俱驗其徴方兾後先不違實受其
福至若五刑之屬十惡為重自頃恩赦罕聞該及朕以
𦕈身膺乎大寳下人不足每切如子之傷上帝所臨敢
逃在予之責閒居三月未弭厥愆静念終朝載増寅畏
侑神伊始與物惟新思崇曠蕩之恩以答髙明之貺可
大赦天下繫囚見徒及十惡咸赦除之雜犯流人並放
還京文武官及應禁考使别勅陪位官邉州都督刺史
諸軍大使副使三品以上賜爵一等四品以上加一級
入三品者三品减四考五品减三考聽入外文武有官
賜勲一轉闗内諸州無出今年地税令内五品以上各
舉堪任州刺史縣令者天下大酺三日(景龍三年十一/月二十二日)
　　　開元十一年南郊赦
門下朕獲主三靈於今一紀聽政中昃每不敢康觀書
乙夜將求諸道頻年巳來毎思至理或逺人不率或嗣歳
不登淳朴未還惕厲斯在為人上而慚德奉天明以畏
威故祝史正辭必期於陳信郊丘備禮將俟於昇平今
宗廟降靈克開厥後乾坤交泰保合太和麟鳯龜龍𤣥
符黄瑞之祉蠻夷戎狄梯山航海之琛莫不日月以聞
道路相屬顧惟不德承茲休運欽若昭報疇咨故實所
以今年獻春恭祀后土季秋吉日追崇九廟採先後於
魯經稽肆𩔖於虞典爰因長至欽謁上𤣥告受命之元
符昭嚴配之成績大典云備至誠克展諸侯駿奔来於
穆之相百神受職率咸秩之文六變巳陳三獻斯畢葢
春秋大用莫先乎祀王者盛禮莫重於郊柴燎克終感慶
罔極豈予一人之福亦爾萬邦之賴宜因咸和之際俾
承厚下之澤可大赦天下自開元十一年十一月十六
日昧爽以前罪無輕重巳發覺未發覺巳結正未結正
繫囚見徒大辟罪以下咸赦除之其十惡死罪造偽頭
首刼賊殺財主不在赦例就中仍慮有寃濫者所司
具狀送中書門下盡理詳覆奏聞朕將親覽其有亡命
山澤挟藏軍器百日不首復罪如初敢以赦前事相告
言者以其罪罪之昇壇行事官及供奉官三品以上賜
爵一級四品以下加一階諸獻官並准昇壇例内外文
武官及致仕并前資陪位者賜勲一轉縁大禮有職掌
押當者更加一階齋郎並與出身皇親諸親倍位未出身者
並放選已出身者賜勲一轉親王公主各與一子官三衛
監門黄衣長上飛騎萬騎并仗内雜色人在齋宫宿衛及諸
色有資勞人縁大禮有職掌并流外行署預見大禮者
亦賜勲一轉其充香爐執扇及禮生祝史贊者賜勲外
簡選日優與處分兵士宿衞齋宫并諸色無資勞
縁大禮有職掌及京兆府百姓縁南郊祗應者各免其
家一年雜科差南北衛將軍率中郎將宿衛齋宫者並
同昇壇例其諸軍節度大使及三都留守雖不陪位委
寄既重特宜同昇壇官例百歳老人賜綿帛五段粟五
石縣令至其家存問給付孝子順孫義夫節婦旌表門閭終
身勿事諸州百姓或因逢水旱流寓未安者宜令所司與朝集
使即作賑恤安輯法奏聞其單貧衞士畨鎮乆次令州府長
官簡擇灼然者放免畨役征行人家州縣檢校勿使侵欺
磧西鎮人途路懸逺者特宜賜勲一轉鰥寡惸獨亦令州縣
矜恤使得存濟元置義倉救人不足承前貸百姓糧及種子
未納者並放免不得却徴自古聖帝明王忠臣烈士名山
大川並令所管致祭其已得替官人並轉累未得處分非老弱
疾病猶堪處事者量加収録使免失職其左貶官非逆人五
服内親及犯贓賄名教者所司勘實奏聞量移近處其官
人有清白政術堪任刺史縣令及抱器懷才不求聞逹者
州長具以名薦宗室中有孝悌才術為衆所知仍在俾任
者委宗正具以名奏君臣一體休戚共焉朕今承天命恭
𫝊大寳葢憑累祖餘業得一之符亦由羣公舊勲不二之
力永言繄頼其敢忘之自武徳以來實封功臣知政宰輔
有身無大故而亡官失封子孫淪屈所由勘實具以狀聞
存者可籌其官榮逝者當録其𦙍嗣使幽明同慶知有令
辰亞獻邠王守禮終獻官寧王憲各賜物一千段捧俎申王
撝夹侍岐王範薛王業各賜物七百疋侍中源乾曜中書令
張説兵部尚書同中書門下三品王晙各賜物五百疋正衣
附馬都尉王守一王繇温曦宗正少卿崔澄各賜物三百疋
二王後賜物一百五十疋壇塲使京兆尹孟温禮賜物二百
疋修造羽儀使賜物一百疋修撰儀注官五品以上賜物百
疋六品以上賜七十段自餘陪位預宴官一品賜物一百疋
二品三品八十疋四品五品六十疋七品四十疋八品九品
三十疋鴻臚諸蕃等使與見大禮及在本蕃王侯大酋長
同宴會例給賜郡主縣主各賜物八十疋縁大禮數處有
職長者任於一頭從髙叙天下州府賜酺三日京城五日
前任所在百姓村坊宴樂不得科率聚斂其有處分未該
者令所司及本使比𩔖奏聞赦書曰行五百里主者施行
　　　天寳十載南郊赦
皇天眷命必順於五行哲后馭時實遵於三統考古之
道何莫由斯朕欽若上𤣥嗣守丕業察璿衡以齊政念
稼穯以勸人日慎一日四十載於茲矣何嘗不夙夜祗
畏憂勞在懷思康黎元臻夫至理幸以刑理俗阜天成
地平萬方底寧羣物咸遂雖慙大化且謂小康皆至道
儲祉宗社敷佑豈予菲薄而克致焉然則上稽歴象旁
採輿議爰以土位承漢火行是憑大易之辭用紹前王
之烈禎祥累應正閏攸分不改舊章惟新景運屬歳初
吉乗時布和是命展祀崇禋竭誠昭報庶叶發生之序
載覃雨露之澤可大赦天下自天寳十載正月十日昧
爽以前大辟罪以下罪無輕重已發覺未發覺巳結正
未結正繫囚見徒常赦所不免者咸赦除之其左降官
及流移配𨽻安置罰鎮効力之𩔖並稍量移近處其官
已復資至叙用之日不須為累其流人配𨽻并一房家
口者所犯人情非切害身巳亡沒家口放還流人及左
降官考滿載滿丁憂服滿者亦准例稍與量移其亡官
失爵放還不齒及諸色放停解考免與替人等非犯贓
　
　
　
　
　
　
　
　
　
　
　
　
　
　
　
　唐大詔令集巻六十八
欽定四庫全書
　唐大詔令集巻六十九
　　　　　　　　　　　　　宋　宋敏求　編
　　典禮
　　　南郊三
　　　　乾元元年南郊赦
　　　　元年建卯月南郊赦
　　　　廣德二年南郊赦
　　　　貞元元年南郊大赦天下制
　　南郊三
　　　乾元元年南郊赦
門下朕聞皇天有命皇王受之命之為君孝理為本莫
不欽崇前烈聿修禘享之儀對越上𤣥式展禋郊之禮
故美其盛德商頌有奏鼔之音告厥成功夏書有錫珪
之慶國之大事實在於斯間者逆冦亂常暴殄天物致使圗
書禮樂或阻於干戈宗廟神祗有虧於享祀朕誕受明命
恭行大罰羣兇克殄討鯨鯢以示威王室既寧奉鑾輿
而載復太上聖皇大帝功格天地道邁胥庭思凝神於姑
射將釋責於宸扆予小子纘承大統夙夜祗懼俯盡臣
子之心親親尊尊庶極於此是用追崇先后建立中宫
永言孝感思徽音於文母使行婦道想釐降於虞嬪情
理於是獲申人倫以之攸叙然後執瓚清廟歌五聖之
重光燔柴圓丘覩百神之受職復修祭禮再備樂章尊祖
配天不失舊物今大禮斯舉𤣥符允答行慶施惠尚薦
於陽和出繫挺囚必當於時令思與天下更布惟新宜
覃肆眚之恩以洽雍煕之化可大赦天下除反逆支黨
縁坐十惡謀殺刼盜臨監主守自餘一切原免其與逆
賊元謀及脅從今但歸投並原其罪仍與官資其成都
府元従聖皇功臣及靈武元從功臣并収兩京將士三
京留守諸道節度採訪使普恩外三品以上賜爵一級
四品以下加一階行人賜勲三轉自㓂賊以来官吏百
姓有申勞未經酬賞者委所在長官具狀聞奏當與甄錄
天下百姓除正租庸外一切不得别役如縁軍務所要
自今和市兵士尫弱羸老並揀釋放其長安萬年兩縣
各借一萬貫毎月収利以充和雇其别勅索物及供諸
司並蕃客等左藏雖給價直奏請每引時月宜先給兩縣
各五千貫貯於兩市差官專知旋還價直其州縣門夫
勲官並於舊額數减一半其庸丁殘疾人等不須更差
其州縣官新上物件並以公廨及官人料錢依時價和
雇造買不得分配典正其年支口味宜减一半諸使應
進鷹鶻狗豹豽等一切並停應縁南郊百司張設有損
百姓苗稼者委京兆尹隨損多少陪酬所損錢物即便
聞奏百姓中有能行仁義分濟貧窮免填溝壑賴救恤
者具名聞奏當寵以官秩鰥寡惸獨篤疾不能自存及
陣亡人家并損免户州縣隨事優恤賑給百姓中有事
親不孝别籍異財㸃汚風俗虧敗名教先决六十配𨽻
磧西有官品者禁身奏聞京官九品以上許封事極言
時政得失朕將親鑒用佇嘉謀才有可觀時當叙錄草澤
及卑位之間有不求聞達未經推薦者有一藝以上恐
遺俊乂令兵部吏部作徴召條目奏聞其録事叅軍職
司糺舉自今以後宜升判司一政以彰委任國子監學
生明經明法帖䇿口試各藝並能通四以上進士通三
典及第鄉貢明經准常式州縣學士放歸營農待賊平之
後任依常式二王三恪各與一子官内外文武三品以
上賜一級四品以上加一階(四月十/四日)
　　　元年建卯月南郊赦
門下惟天為大事之在明惟聖能享承之在德朕託於
人上獲守丕圖思大道之行去鴻名之飾文武徽號存
而不稱開統履端建元叶紀美皆有讓言必可陳䖍告
𤣥元致齋清廟恭行舊典展禮南郊百神允懷上帝臨
我升聞之際其亦何言昭事而誠實應多福髙而不逺
復見其心乃候發生之時用行嚮勸之道暘谷出日登
大明於域中泰山起雲徧膏澤於天下君人臨照德澤
周給布其寛大豈止於兹宜𢎞肆眚之恩益廣萬邦之
慶可大赦天下自元年建卯月一日昧爽以前大辟罪
以下罪無輕重已發覺未發覺巳結正未結正見禁囚
徒常赦所不免者咸赦除之其反逆造偽頭首者謀殺
故殺并十惡死罪官吏及典正犯贓為蠧既深在法難
容並不在赦限其史朝義下脅從將士及受偽官等棄
逆歸順因事立功封賞之外餘無所問其諸色流人及
左降官等前後頻有處分並與量移所由稽遲動歴年
序宜令有司申明前後制勅節文速勘責𩔖例聞奏其中
有行業夙著情狀可矜久踐朝班曽經任用者委在朝
五品以上清望官及郎官御史於流貶人中素相諳委
為衆所推者各以名薦須當才實其内外文武官三品
以上賜爵一級四品以上各加一階成都靈武元從功
臣三品以上更賜爵一級四品以下各加一階朕敬授
人時慎徽月令庶無否極以獲休徴自今以後每至四
孟月迎氣之日與百辟卿士舉而行之建辰月應畨彍
騎宜三分量留一分其餘放歸營農至建巳月任依常
式諸州刺史縣令及有司叅軍令設法勸課令其耕種
不得失時貧不攴濟户仍方圓處置量事借貸務令成
立歳終廵按量其功効便申賞罰諸道貢獻除馬畜供
軍之外其餘鷹鷂狗豹竒禽異獸並不得輙進五都之號
其来自久宜以京兆府為上都河南府為東都鳯翔府
為西都江陵府為南都太原府為北都孝本天經禮崇
國典横於四海漏及三泉其京清資正員文官五品以
上并兩省供奉官御史諸州刺史諸道節度使三品以
上父亡母殁未曽追贈者量與追贈文武不墜道𢎞於
人務在搜揚俾其展效其諸道人中有詞學髙深兼通
政理軍謀制勝明習韜鈐者委所在刺史揀擇聞薦京
官四品以上正員文武官任各舉一人孝子順孫義夫
節婦旌表門閭終身勿事
　　　廣德二年南郊赦
惟我髙祖太宗之有邦罔不昭事於上帝嚴恭寅畏與
神合符七聖在天眷命永固朕嗣守鴻業敢忘奉先尚
質貴誠聿修盛典頃以四方多難責在朕躬建侯行師
日不暇給東擒羯胡之首西禦犬戎之患元元告病社
稷阽危内定外攘不遑展禮雖髙明未逹而精意惟勤克通至
誠以錫純嘏蕃夷即叙弓矢載櫜䖍奉泰壇鍳昧接神
祗之顧永懷宗祏歳時結霜露之思近又百辟在庭儼
然而進奉請元子以居少陽册命乃行匕鬯攸主按風
雨之清道乗星火之仲春朝於𤣥元格於藝祖躬執圭
奠祗見南郊天何言哉神所勞矣敷兆人之戩穀廣四
達之聰明式重燔柴之經益申觧網之惠可大赦天下
自廣德二年二月二十一日昧爽以前大辟罪以下罪
無輕重巳𤼵覺未𤼵覺已結正未結正繫囚見徒常赦
所不免者咸赦除之左降官即與量移近處亡官失爵
放歸不齒之𩔖并已復資未得本階者各量與収叙諸
色流人及量移人并罰鎮効力配𨽻等一切放還自兇
孽亂常王室多故干戈不息今已十年軍國務繁闗輔
尤劇念兹疲耗久困征科其京城諸司使應配彍騎官
㪚官諸色丁匠幕士供膳音聲人執祭齋即閤事掌閑
魚師并諸司門僕京兆府驛丁屯丁諸色納資人每月
總八萬四千五十八人數内宜每月共支二千九百四
十四人仍令河東闗内諸州府配不得偏出京兆府餘八
萬一千一百一十四人並停所須衛役使宜撙節定數
官給資錢不得干擾百姓其寳應元年十二月三十日
以前諸色人逋欠在百姓腹内者并宜放免天下戸口
宜委刺史縣令據見在實户量貧富作等第差科不得
依舊籍帳據其虛額攤及鄰保其天下諸州府長官及
縣令有清白著聞善政稱最能招緝逃亡編附復業户口
増多者具狀聞奏朕當差人按覆與所舉狀同者超資進
改天下所有諸色結聚及羗渾党項等能悔過自陳各
歸正業一切並捨其罪其中有能率衆先来者仍特加
官賞征人不息勤戍斯久丁壯疲弊老弱困窮光武有
言頭髪為白故戢藏鋒刃牧養元元凡方靣重臣宜悉
朕意應諸州團練將士等委本道節度使及都防禦使
等審與州府商量如地非要害無所防虞其團練人等
放營農休息㓂戎以來積有年歳征求數廣凋弊轉深
自今以後除正租税及正(闕/)　　并度支符外餘一切
不在征科限内文武官三品以上賜爵一級四品以下
各賜加一階仍賜勲兩轉武徳唐元功臣勲業特崇子
孫沉翳所司勘責各與一人官成都靈武元從普恩之
外三品以上更賜一級四品以下更加一階寳應功臣
普恩之外三品以上各與一子六品官賜爵一級四品
以下各加兩階更賜勲兩轉五品以上官子爲父後者
賜勲兩轉副元帥光弼子儀各與一子五品官並階諸
道節度使各與一子五品官并階都防禦使經畧等使
各與一子六品官並階去歳行幸陕州六軍英武威逺武
寳應射生左右歩軍等并内外文武百官扈従到行在
者三品以上與一子官四品以上各加兩階自陕州至
上都以來置頓使及州府官普恩外各與一子出身置
頓使判官已縁路縣令及專知頓官各加一階其六軍
神䇿寳應射生衙前在生及左右歩軍英武威逺威武
等諸左右金吾將士緣大禮扈從及在城留後者共賜
錢五萬貫鴻臚蕃客共賜錢一千貫文儀王及彭王以
下諸王男未有官者並准舊例與官其已封為郡王國
公者永穆長樂以下長公主及諸縣郡王并嗣王郡王
各與一子官皇親五等以上諸親三等以上各與一子
出身二王之後各與一子官臺省之官事資履厯刺史
縣令任在親人職務所更是為理本其左右丞侍郎御
史中丞等取曽任刺史者郎官亦取曽任縣令者并所
選御史亦宜於録事叅軍縣令中簡揀仍須資厯稍深
者其有官非累厯才行特堪任用者自布衣以上任所
聞薦委中書門下尚書省考試堪任者不在此限尚書
省理政所繫左右丞綱轄攸歸比來百司職事皆廢宜
令明徴式令各舉所職百司有論時政得失並任指陳
事實具狀進封必宜切直無諱有司白身人亦宜准此
任匭使進表朕將親覽必加擇用朕每思素儉敦以淳
風必約嚴章以齊侈俗其珠玉器珍寳細雜綉等一切
禁斷諸道攝官頻有處分一切盡停尚聞因循其弊未
革即宜申明舊勅勒停三年之䘮謂之逹禮自非金革
不可從權其文官自今以後並許終制一切不得輙有
奏請縁大理應陞壇殿行事者普恩外更與一子官應
在太清宫郊廟諸色職掌者及封皇太子行事官撰册
并書册文及檢校造册官普恩之外三品以上賜爵一
級四品以上加一階仍賜勲一轉天下侍老九十以上
板授刺史七十以上板授上佐縣令孝子順孫義夫節
婦旌表門閭終身勿事五岳四瀆名山大川自古聖帝
明王忠臣義士宜令所管致祭
　　　貞元元年南郊大赦天下制　　　陸贄
門下君天下者受命於天地繼業於祖宗致其誠心惟
敬與孝失敬莫大於廢杞虧孝莫大於黷神朕以𦕈身
屬承大統縱欲敗度浸生厲階兵連禍深變起都邑六
師播蕩九服震驚郊廟園陵䧟於兇逆神人之主將迨
周星列聖之業幾墜於地遺敬虧孝罪由朕躬撫臨萬
邦甚用自愧側身思咎庶補将來股肱元臣比義叶徳
爪牙衆士戮力同心誅大憝而京邑廓清剪逋㓂而闗
河底定兹朕再與王公卿尹洎億兆之人備其盛容條
具物禮薦誠清廟展敬圓丘陳謝罪愆告情雪耻感慕
慚惕若無所容上帝顧懷再新景命豈伊匪徳獨被鴻
休思與普天誕膺多福可大赦天下自本年十一月十
一日昧爽以前(云云/)李希烈背逆不道情所難容朕憫念蒼
生務思征討頻有詔命許其自新若能歸䧏依前待之
以不死淮西管内將士官吏百姓等一切原宥與之如
故官封亦皆復舊如能特建功効者當别抽擢若家口
親屬在諸道者長吏撫綏各使安集其歸順百姓仍委
節度觀察刺史給空閒地任便安居優復終身矜全濟
大事平已聽歸本貫(云云/)自頃兇渠倡亂逆將附姦保
據國都憑陵甸服出次郊邑再遷巴梁險阻艱難靡不
經厯暴亂之後乃彰烈士之功憂危之中方見直臣之
節進善録勲其可弭忘應奉天興元元年元從立功
并收京城將士食封者各隨文武與一子官餘並加兩
階仍賜勲兩轉其文武百官應扈從到興元府者五品
以上賜爵一級六品以下加一階自建中四年以来殁
身王事義烈著明未經褒贈者本道即具名銜事蹟聞
奏諸道有辭退官健州府長吏切務安存仍量以空閑
田地給付免其差役任自營生社稷之勲以輔興王業
統帥之任以總制戎麾職弼諧者其徳崇授旌節者其
功大方鎮乃國之垣翰禁衛實予之爪牙尹京實頼於
肅清主計尤資於辦集所頒慶澤宜越常倫司徒兼中
書令晟宜與一子五品正員官并四品階諸道副元帥
各與一子五品正員官都統與一子六品正員官中書
門下平章事充節度使各與一子七品正員官節度使
及神䇿兵馬使六軍統軍金吾六軍大將軍判度支侍
郎各與一子八品正員官都團練都防禦使京兆河北
尹金吾大將軍殿前兵馬使各與一子九品正員官多
難以来三十餘載克平禍亂屬在戎臣或節著艱難勲
髙戰伐受任雖專於將帥成功亦賴於羣材𢡟賞推恩
宜加𦙍嗣諸道大將功業崇髙者各與一子官本使即
詳定録名奏副元帥都統兼節度使下毎道共三十人
節度使下每二十人都團練都防禦使下各十人如大
將軍子孫之中有藝業優長性行純確者本道使具状
聞薦仍量事資給令赴上都朕獲隨材授官以充侍衞
庶使功臣之後與國無窮故尚父子儀先朝元勲再復
京邑贈大尉秀實以死為國節冠古今宜與子孫一人
五品正員官自至徳以後節度大將忠烈功績著明其
後淪翳者所司即條録聞奏與子孫一人正員官諸色
人中應在賊中潛奉神主頃已甄賞宜賜優崇(云云/)江
淮運使檢校左僕射同中書門下平章事韓滉勵精勤
節夙夜在公漕輓資儲千里相繼事無愆素人不告勞
拯於兇災厥有成績可進封晉國公關畿之内連歳興
戎荐屬天災稼穡不稔榖糴翔貴蒸黎困窮倉廪空虚
莫之賑贍每一興念憫然痛心宜支度取江西湖南見
運到襄州米十五萬石設法般赴上都以救百姓荒饉
如山路險阻運輓難通仍召貧人令其般運以米充脚
價務令全活流庸庶事優饒副朕勤恤立國之道始於
親親所以厚骨肉之恩明教化之本况荐經難故宗族
漂淪敦睦之情有加常日大長公主長公主公主各與
一子七品官嗣主郡主縣主各與一子官出身如宗子
中有徳行才能宗正卿具以名聞當别奬任致理之本
在乎審官審官之由資乎選士將務選士之道必精養
士之方魏晋以還澆風未革國庠鄉校唯尚浮華選部
禮闈不精實行學非為已官必徇人法且非精弊將安
救宜令百寮詳思所宜各修議狀送中書門下恭校得
失擇善而行有虞建官三載考績在漢為吏或長子孫
葢吏久於官則人情無茍官久於事則理化有成日者
制度廢隳考課乖舛淹速靡准升降無名欲令庶僚何
所懲勸自今以後刺史縣令未經三考不得改易自餘
非在職績効殊尤亦不得越次遷轉刺史停替須待魚
書内外五品以上及常叅官在任年老考已深者即量
其才効與改中外迭處以觀其能夫明目達聰務廣聞
見或處懷才抱器輸忠納諌之倫處地幽遐無由自達
永言於此夢想不忘應諸色人有長䇿濟時忠規匡主
任具陳所見詣所居之州委刺史畧與討論觀其㫖趣
但有禆理道不渉私情便與附驛逓進朕當親覽自立
兩税經今六年初定之時已有偏併或户口减耗舊額
猶存輕重由不均流亡轉甚委度支即折衷條理以恤
困窮古者雖有水旱人無菜色皆猶儲畜不匱勸道有
方前代所置義倉國初亦循其制備災救乏甚便於人
宜即准貞元故事天下所墾見田上自王公下及百姓
毎豐稔之歳秋夏兩時州縣長官以理勸課據頃畆多
少隨所種粟豆稲麥遂便貯納以為義倉如年榖不成
即量取賑給官司但為其法勸課不得收作用度管各
委本道遂宜處置聞奏敦本厚生必資播殖當今所切
莫甚於斯自今百姓有墾闢田疇於常歳者所加之地
不得輙歳徴租其刺史令長考課亦以本界墾田多少
為殿最令蝗虫損甚州府開春之後量給子種以便農
功天下應荒閒田有肥沃堪置屯田處委當管審細檢
行以諸色人及百姓情愿者使之營田如部署精當収
獲數多本道刺史特加褒升逃户田地本主復業即却
給還輦榖之下四方㑹同共應既多難為凖定急賦煩
役人何以堪宜令京兆尹與度支計㑹長安萬年兩縣
毎縣委與貯備錢五千貫文縣庫収納定清幹官專如
應縁卒須别索及雜供擬并工匠等縣令與專知官先
給付價錢季冬之後申度支勘㑹所市和雇並須先給
價錢兩税一物以上不得科配百姓御史䑓朝廷綱紀
尚書省理化根本百度得失繫乎其人自頃制勅施行
所司多不遵守王臣奉職豈所宜然御史臺左右丞切
紏稽違無壅朕命
　唐大詔令集巻六十九
欽定四庫全書
　唐大詔令集巻七十
　　　　　　　　　　　　宋　宋敏求　編
　　典禮
　　　南郊四
　　　　貞元六年南郊赦
　　　　貞元九年南郊大赦天下制
　　　　元和二年南郊赦
　　　　長慶元年南郊改元赦
　　　　寳厯元年南郊赦
　　南郊四
　　　貞元六年南郊赦
禮稱日至而郊詩美豐年之報然則迎日之始時莫大
焉順成之應慶莫重焉朕承天眷懷俾作神主朝夕砥
礪日月永思惟人安化洽是勤惟歳稔時和是冀上靈
降鑒豐祉聿臻展禮郊丘申大報之義祗禋宗廟極追
孝之誠四海具瞻百神咸秩古者上有大澤必與天下
樂之慶賜遂行無思不備内外文武及仕官諸軍將士
等三品以上賜爵一級四品以下加一階宰相及東都
留守六軍統軍諸道節度使神䇿威逺金吾六軍都團
練防禦觀察使京兆河南尹正員尚書御史臺長官
太常卿各與一子官大禮行事官各加一階立仗將士
及守營者共賜十八萬端疋故尚父子儀與一子五品
正員官如巳五品以上量與改轉贈太尉秀實與一子
官張巡許逺南霽雲顔杲卿顔真卿各與一子正員官天
下見禁囚徒其罪至流死者各逓减等徒罪以下一切
放免左降官經三考流人配𨽻効力之𩔖經三周年者
並與量移近州縣官吏專殺立威杖或踰制自今以後
有責情决罰致死者宜令本道觀察使具事由聞奏并
申報刑部御史臺吐蕃比虧信約自絶通和邉鎮之間
事資備禦因其犯境累獻俘囚既切懷土之心復加幽
縶之苦永言覆育何間華戎應所獲吐蕃生口見在者一
切放歸本國仍並差人送至界首量事資遣使得自全
應諸道自艱難以来戰陣䘮没及荒凶死亡骸骨暴露者
長史各令収瘞奠酹守宰之任弊在𢾗更自令刺史縣
令以四考為限嗚呼朕獲主珪璧十有二年於兹天明
地察罔敢不祗一日萬思罔敢不慎遷己之過庶無吝
心致人之安實有明志夫祀之馨香在德天之視聽在
人惟命不常聖有謨訓慶感既集於兹日儆勵方戒於
將来冀勉増修聿懷多福凡百有位所宜同之
　　　貞元九年南郊赦　　　　　　　　陸贄
門下朕以薄德忝屬大統皇天眷祐俾主兆人懼不克
承夙夜祗畏緬惟前烈致於升平予心浩然罔知攸濟
大小之務曷嘗不勤芻蕘之人亦莫不敬慮每存於致
理志恒在於恤人中宵屢興終食累嘆一事乖常惄焉
疚懷一夫罹殃惻若傷體思與海内同臻太和息其戰
爭保其生業降心從衆實靡有辭克巳利人誠無所恡
然以視聽有極思慮難同况乎長自深宫安於近習損
益之理寧免過差幽逺之情固多未逹由是兢兢砥礪
悔徃終来燭理所患於不明推心庶幾於無負日慎一
日於今十有五年矣上靈降鑒多士叶誠五稼屢豐四
鄙不擾方鎮輯睦干戈底寧邉壘繕完殊方款附協天
地㑹昌之運實宗社無疆之休慶既荷於元功禮有昭
於大報矧惟霜露之感永切孝思禋燎之儀每勤精意
將申誠敬其在躬親是與公卿大夫䖍奉犧牲恭奠珪璧
陳其文物薦其馨香𩔖於泰壇享於清廟率職来助萬
邦攸同備物致嚴百禮具舉誠慕獲展神人允諧明發
永懷慶感斯集純嘏所錫豈唯朕躬思俾普天均承惠
澤可大赦天下自貞元九年十一月十日昧爽以前(云云/)其
見於官司辨對者亦並免官人犯贓不可令其却上以
後勿以為累左降官及流人並量移(云云/)竄謫遐裔冀
速霑恩比者准制量移所司皆待申牒屢加盤覆累渉
歳年既甚淹遲且不均一宜令吏部刑部審檢勘本流貶
及量移勅㫖比𩔖元犯事状輕重月内處分内外文武
從我巡狩渉於艱難錄其忠勞宜有優異應從奉天扈
從至興元文武官將士等普恩之外三品以上賜爵(云/)
(云/)兵興以来垂四十載稅既煩重人多困窮因之以流
離加之以凍餒為人父母實深哀傷誠由德化未敷耗
斁猶廣每欲蠲復與之小休廹於軍儲有意未就姑爾
勤恤減其田租惠貸非多良深憫愧天下百姓貞元十年
地租斛斗應合度支収管者宜並三分放一分如當管
無屬度支斛斗即减放合送上都十分之一其所放斛
斗錢物並委巡院官與觀察經畧等使計㑹審勘定數分
明牓示百姓仍具申奏去年以来所有貸糧種子並存百
姓腹内者一切放免富俗安人在於薄斂必不得巳簡則
易從自頃削去煩苛定為兩税既無他擾頗便於時朕
推誠御人所貴存信保此誠法期於不踰凡百有司所
宜遵守倘求取無節則因縁起奸獲利失人殊乖朕意
諸司使及諸州府除兩税外别有科配悉宜禁絶近年
以来因和市和糴乆負百姓錢物並即填還以後官司
應有市糴者各須先付價直不得賒取抑配因兹斂怨
擾人水旱為災古今不免茍有豐蓄則凶年少間屬此多
虞里閭凋耗姑務求於日給不遑慮於歳儲一穀不成
人則艱食害至始救其傷巳多俾無餒殍之憂將在備
之而巳宜委諸州府長官每年以當管迴殘餘羡物穀
賤時収糴各隨附近貯納年終具有無多少報中書門下
兼申考功以為考課升降如有替代各分明交領准前
申報若遇災害不稔則量事給與百姓輙有將充諸色用
者以枉准贓罪之其勸課百姓自置義倉仍准貞元元
年十一月十一日制處分立人之道惟孝與忠孝莫大
於榮親忠必先於竭節唯爾師長卿校洎乎方岳列藩
保乂皇家交修庶績竭節之効既昭乃誠榮親之恩宜
洽國典應内外文武清望職事官并節度觀察都防禦
團練等使父在未有官量授五品官母在未有邑號者
各授邑號(云云/)佐運之臣納忠之輔功既存於社稷慶
宜及於子孫故周錫土田漢傳帶礪疇其爵號與國始
終固以明報德之恩勸為臣之義其或年代未逺利澤
猶存祠宇已變於荒墟𦙍嗣不編於仕籍思其人猶愛
其樹况奠享乏主而不加省錄者乎興滅國繼絶代所
以禮先賢也修宗廟敬祀事所以教追孝也化俗歸厚
此其大端應九廟配享功臣及武德以来將相名節特
髙有封爵廢絶祀廟無主者宜許子孫一人紹封以時享
祀自今以後應有廟家子孫但傳襲爵者並許享祔於
廟其有毁賣私廟及買之者各以犯教義論自古聖帝
明王忠臣烈士各令長吏以禮致祭書叙明四目達四
聰垂拱而理詩稱濟濟多士文王以寜捨巳從人故能
通天下之志棄瑕錄用故能成天下之才昔在太宗勤
求理道納諌如響任賢勿疑致俗於太平垂範於永代
朕獲承鴻緒追纂往猷書之座隅恒自敬勵朝夕翹想
庶聞嘉言夢寐勞懷思得良士凡厥在位所宜共成諸
司百官有陳便宜者各盡所見條疏封進事有寃滯政
有闕遺悉當極言無或隠避詔勅不便於時所司執奏
以聞天下有藴徳懷才隠居不仕委所在觀察使表薦
當以禮邀致諸色人中有賢良方正能直言極諌或博
通墳典達於教化或詳練故事長於著述或精集律令
曉暢法理或該明吏術可委理人或洞識韜畧堪任將
相委所在州縣長吏及臺省常叅官詳錄行能舉奏仍
牒報吏部其所舉人並限来年七月内到京朕當親試
縁大禮職掌行事(云云/)
　　　元和二年南郊赦
朕聞王者大業孝莫盛於配天國之大事禮莫重於享
帝故二儀合祭知天子育物之仁萬國駿奔觀聖人嚴
父之道教之所設禮極於斯我國家祖武宗文經天撫
運聲名所被車馬必同承祧而御極業光十聖體元而
紀號年將二百朕以㣲𦕈纘奉昌圖畏此鴻業若臨深
谷而大事所屬仙寢繼營凶德相挻兩隅皆阻淮湖奥
壤水旱愆期惄然疚懷懼不克濟既而上天降祐烈祖
垂休妖氛盡弭逆節咸伏精神有以相蕩善惡有以相
資五岳感誠而効靈四氣應序而咸理物皆滋茂歲亦
豐登百姓之心驩然相與是用齋精三日凝謁上𤣥明
發不寐祗見烈祖周旋在位陟降是䖍克配之禮既展
如在之誠増慕嘉此福祐與物惟新式敷顒若之化俾
洽沛然之澤可大赦天下罪無輕重常赦所不免者咸
赦除之左降官與量移及資復仍聽累叙流移配𨽻並
放還天下應有逋欠在百姓腹内者及京畿今年夏青
苗錢税並免放官酤酒及雜𣙜率並同禁斷淮南江南
去年以来水旱疫癘其税租節級蠲放天下兩税貞元
四年制書巳及三年一定委有司舉舊勅商量處置諸
道年終勾宜停刺史錄事叅軍並不得擅離其事𩔖已
後之制勅速令有司删定江淮大縣每歳據闕委御史
三省臺諸司長官節度觀察使各舉堪任縣令不限選
數並許赴集臺省官及刺史赤令有闕先於縣令中揀
擇如有能否與元舉同賞罰置其員簿以序内外庶官
禁郵驛假托乘勢京兆府諸司色役人各令條䟽簡省
天下官吏應行鞭捶責情致死者切念察訪王府六品
以下官及諸州縣有司并省處分諸官諸使要停减者
委有司商量廢省天下百姓不得冒為僧尼道士以避
徭役其創造寺觀廣興土木者舉前勅處分之内外文
武見任及致仕官諸軍將士等以品秩節級賜勲爵文
宣王及二王三恪公主諸王與一子官及賜物有差宗
子中有才可用者委中書門下量才叙用故尚父子儀
太師晟太尉秀實顔真卿張巡許逺南霽雲及配饗功
臣與一子官及出身有差至德以来功臣未配享者速
令詳定文武常叅官及諸節度使觀察使并諸軍使並
與父母封及追賜并一子官出身有差諸軍立仗及在
本營節度賜物應縁大禮職事官並賜階爵天下諸色
人中有賢良方正能直言極諌博通墳典達於教化軍
謀宏逺堪任將帥詳明正術可以理人委内外官各舉
所知朕親䇿試天下百姓髙年者賜米帛羊酒及板授
官封名山大川及古聖帝明王忠臣烈士各令以禮致
祭
　　　長慶元年正月南郊改元赦
朕聞自昔聖王之所以合天地諧神人莫過乎誠敬致其
誠展其敬莫重於祭祭之大者莫大於郊廟故必躬行
而心奉之然後百靈助慶萬國䝉福此帝王之孝也我
國家祖功宗德立號配天日月所照雨露咸被孝思善
繼聖教允升郊丘歳奉於嚴禋宗廟時修其明薦朕以
冲昧自獲纘承仰荷睠命懼不克享幸天多祐俾歳大
穰河朔底寧邉封靖謐及此元日至於上辛式遵典禮
有事郊廟當祗見之夕感慕増懷洎大報之辰誠敬彌
勵因體元而配號用敷化以覃恩可大赦天下改元和
十六年為長慶元年自正月三日昧爽以前大辟罪以
下罪無輕重咸赦除之唯故殺人在十惡内者及官典
犯贓不在免限左降官量移近處如復資便任選亡官
失爵不齒者量加優叙左降官及流人先有官者如巳
亡殁各還本官天下百姓今年夏税每貫放一百五十
文州縣應徴科兩税𣙜酒錢内舊額須納見錢者並任
百姓隨所有疋段及斛斗依當處時估送納不得邀索
見錢度支鹽鐡戸部應納税茶兼糴鹽價中須納見錢
者亦與時估疋段及斛斗如情愿納見錢亦任穏便永
為常式其公私便換錢物先巳禁斷宜委京兆府切加覺
察應度支鹽鐡戸部三司官吏所由欠負元和十三年
以前諸色錢物斛斗委本司盡底勘責如是入巳隠欺即
准條處分如縁欠折攤徴元保外無可納者宜並與疏
理諸軍使亦准此處分兩税外不得别有差科刺史如越
違觀察使舉奏觀察使事乖格敕刺史不得輙受中使
及郎官御史奉使所在並不得與人事物諸道諸州縣
宜委中書門下及觀察使刺史量閑劇形便可並省者
具事宜聞奏河北諸道管内宜委本道團定兩税務令
均濟河北州縣凋殘戸口未復其官各據郡邑大小量
公事留置餘並權停應諸道管内百姓或因水旱兵荒
流離死絶見在桑産如無近親承佃委本道觀察使於
官健中取無荘園有人丁者據多少給付便與公驗任
充永業不得令有掌職人妄為請射其官健仍借種糧
放三年租税𣙜酒錢巳有分配百姓處又置酒店官酤
并諸色𣙜率切宜禁斷亡官失爵放還流人有庄田不
經没官被人請射本主子孫到並委却還天下諸色人
中有能精通一經堪為師法者委國子祭酒訪擇具以
名聞其大理寺官宜令精擇有志行詞學詳明法律者
注擬其有課績特殊堪在朝奬者臺省官有闕宜先選擇
自今郡守恪奉詔條清㢘可紀四考與轉諸道或閉糴
禁錢自為條約切宜禁斷其内外文武及致仕官三品
以上賜爵一級四品以下各加一階陪位白身人賜勲
兩轉故尚父汾陽王贈太師晟贈太尉秀實各與一子
八品官顔真卿杲卿張廵許逺南霽雲各與一子出身
武德以来功臣子孫量加奬用中書門下及節度使帯
平章事各與一子八品正員官祖父母父母並與贈官
官封父沒母存者與邑號巳贈已封者更與追贈禮儀
使大禮使度支鹽鐡使京兆尹各與一子出身文武常叅
官并致仕官及諸道節度觀察經畧等使及神䇿等使
諸軍使父見存者量與致仕母存與邑號父母亡殁與
贈官及邑號東都留守及諸道節度觀察經畧等使神
䇿金吾六軍將軍威逺鎮國軍等使各與一子出身陕
州奉天興元功臣更賜勲爵有差身没未經追贈者並
與追贈應縁大禮移仗宿衛御樓立仗將士普恩之外
贈勲爵有差仍凖舊例賜錢物二十萬四千九百六十端疋
貫大禮職掌行事官及留守等更賜贈勲爵及加升階
壇殿行事官更特加一階應在城内蕃客等賜物有差
常叅官及刺史有停替及病假觧官及終制未授官者
委中書門下量才進擬其情願授致仕官者亦聽天下
諸色人中有賢良方正能直言極諌博通墳典達於教
化軍謀宏逺堪任將帥政術詳明可以理人者委有司
各舉所知限今年十月到上都天下百姓髙年者賜米
及綿帛有差
　　　寳厯元年正月南郊赦
門下朕以𦕈薄纂承洪構祗見九廟肇祀二儀外飾備
物中惟盡志昆蟲草木之實致豐於蠲潔愷樂和愉之
感庻交乎神明四海奔走衆祗授職冀下觀而化皆内
誠乎心百王之禮樂在陳列聖之聲詩合奏敬極嚴配
道備饗親䖍奉成式惕焉惴懼而今後不敢滿假庶無
大悔以貽祖考之羞因體元以統厯遂洽恩而大宥可
大赦天下改長慶五年為寳厯元年自寳厯元年正月
七日昧爽以前大辟以下罪無輕重已發覺未發覺巳
結正未結正繫囚見徒常赦所不免者咸赦除之其官
典犯贓不在免限左降官自長慶四年三月三日制後
未經量移近處巳經量移者更與量移如復資者即任
依常調選丁憂去任服闋日亦與量移如有親故在上
都任於所司陳狀便與處分不必更待本州申請别勅
因責降授資正員官未經改轉者亦與進改亡官失爵
放歸不齒者量加収叙縱元勅云終身不齒者亦量與
收叙流人未到所在及已到者量移近處如巳收叙者
量才錄用并僧尼道士移𨽻者亦與移近處得罪人已
亡殁家口未許歸者一切放歸如自情愿住者亦任諸
已得罪人中有先勅云縱逢恩赦不在放限者并别勅
安置者亦並宜委中書門下量事狀輕重節級處分左
降官及流人先有官者如巳亡殁各還本官流貶人所
在身亡任其親収以歸葬仍仰州縣量給棺櫬優賞發
遣諸色人中有痕累禁錮及畔逆縁坐等一切並與洗
滌常叅官及諸州刺史有先因停替及因病假觧官并
終制未授官委中書門下量才進擬勿令稽滯致仕官
未經改轉者量改官依前致仕諸軍先擒獲吐蕃生口
配在諸處者宜委本道資給放還本國勿許因循所在
停住國家與吐蕃舅甥之好彼此無虞自今以後邉上
不得受納投降人并擒捉生口等天下諸州府縣官吏
應行鞭捶本罪不致死者假以責情致令損斃每念於
此良増惻然宜委御史臺及出使郎官御史等切加察
訪仍具事由聞奏澄清教化莫尚乎太學明治心術必
本乎六經天下諸色人中有能精通一經堪為師法者
委國子祭酒訪擇具以名聞奏天下州縣各委刺史縣
令招延儒學明加訓誘名登科第即免征役刑罰不清
不足以言理命官不重不足以招賢閑出入之文束上
下之手必資慎選庶叶詳平大理寺官屬比来吏部所
授多非其才宜令精選有志行詞學兼詳明法律者注
擬其有課績特殊堪在朝奬者臺省有闕宜先選擇一
夫不獲時予之辜茍有向隅之悲遂軫納隍之慮如聞
去冬吏部三銓選人駮放者衆或文狀舛錯或書判差
池主司守文不得不爾既施惠澤亦在霑恩其長名及
雜駮選人有未離京城者委吏部今月檢勘畢除渉踰
濫者餘並却収以比逺殘闕量才注擬如不情愿受地逺官亦
不可强之仍速處分不得出選限内比者下令立科彰示
大信法既無守人何適從赦命不行因循成俗誕告四
方為虛設開施庶政為空文豈吾德之未明為有司之
見負永言歎息中夜疚懷朕即位之初巳有赦令至如
捐徹服御止絶他獻限䘮葬以息滛費禁竒靡以専女
工隠實版圖謹守儲備及他徭擅賦閉糴禁錢吏行姦欺
人冒依庇僧道踰濫流貶重輕錢弊利害軍士侵占車
馬衣服之制度公坐入己之贓私悉令條䟽貴欲該備
頒宣未㡬廢格巳多或職司惰慢而不能將命或詔命
纔行而下已不守以此求理不亦難乎其元和以来詔書
并長慶四年三月三日赦令委廢不行事在朕躬諌臣
極言得失無有所隠其在臺閣者左右丞據詔令司額
重加分配勿容推倚若因循寢廢無所申明及雖曽宣
下不能提舉者具事由聞奏量加沙汰其在百司州郡
者委御史臺及分察使出使官郎官御史度支鹽鐡廵
院准前後詔勅切加訪察各具犯狀移勘聞奏其本判
官及刺史以下必加貶責用懲不恪如察舉之司循黙
自守事狀他露者亦據他疵量加殿黜仍並委中書門
下重有舉明去年三月三日赦令及今年赦文一事以
上切加懲責據時限量官吏勤惰具科殿重輕聞奏京
西京北邉上諸軍州鎮自今年以後如有中使及郎官
御史奉使到所管並不得人事與物應天下典人庄田
園店便合祗承戸税本主贖日不得更引令式云依私
契徴理組織貧人虞氏建官必明黜陟漢朝置吏皆長
子孫政成簡用或登右職近代遷除過速資給轉繁扇
為時風莫有固志親人之職為弊尤深甿俗土宜未及
周悉迎新送故已聞代換更閲雖遽資望如初善否不
分升降莫辨徒為煩擾無益公私自今以後刺史縣令
若無所犯非滿三周不得除替如理行尤異但議就加
其有才宜他職灼然要籍者中書門下先具事由及授
上年月奏聽進止滿歳遷代無闕敗者即與進改磐石
維城義深麟趾穠華下嫁禮次椒塗縉紳文武之良材
執事恪居之奉職克叅祼獻載叶肅雍亞獻嘉王運終
獻循王遹等各賜物一百疋夹侍正衣進珪各賜五十
疋亞獻終獻正衣各賜四十疋大長公主嗣王郡主縣
主各賜物内外文武官三品以上賜爵一級四品以下
加一階合入三品五品欠考未合叙者待考足日聽叙
斯文未墜降聖克昌道逾三代之英化立百王之範象
賢崇德垂裔作賔教義斯崇憲章無改文宣王二王三
恪與一子官其祠廟委所司量加修餙克稱惇叙因述
本枝収族是先觀型斯在皇五等以上親三品以上賜
爵一級五品以下陞一階六品以下及前資常選㪚官
簡選日優與處分未有出身陪位者每家放一人出身
應陪位皇五等以上親及太皇太后三等以上親三品
以上賜爵一級四品以下加一階諸親四等五等及諸
州賀正官并諸色陪位官等五品以上加一階六品以
下及白身人並賜勲兩轉其前資及有出身者各减一選締
搆興王弼成昌運勲藏册府烈冠史編九原推可作之
風百代凛如生之氣載懷丕績何日敢忘武德以来配
饗功臣及將相名節尤著長慶四年三月三日制未霑
甄叙者委中書門下條疏奏聞量與優奬故尚父汾陽
王贈太師子儀贈太尉秀實子孫未曽經甄奨者每家與一人正員
官元和以来有因戰伐死於王事其名莭顕著未有優贈
者各委本道節度使條錄聞奏如勘覆詣實當有處分
其有骸骨暴露者宜令所在埋瘞宏教愛之理爰命推
恩念追逺之懷用頒徽贈常叅官及諸州府長官父母
見在未有官封並量與五品致仕官及階并邑號父母亡
殁未曽追贈者量與封官及邑號已經追贈者更與改
贈如贈官已至一品邑號巳至國夫人者不在此限中
書門下及節度使帶平章事者宜與一子正員七品官
祖父母父母先殁各與追贈經追贈者更與改贈官巳
至一品邑號巳至國夫人者不在此限節度使與一子正
員八品官東都留守度支鹽鐡使觀察處置都團練防
禦經畧招討等使及神䇿金吾六軍將軍大將上將軍
統軍威逺鎮國軍等使皇城留守各與一子正員九品
官京兆尹特加一階父母先亡殁未經追贈者各與追
贈職修祀事禮奉嚴禋既合殊恩宜加異等應郊廟升
殿行事官普恩外宜更加一階如合入三品五品者任
待考足聽代尚書省三品四品以上中書門下五品以
上特加一階便蕃殿省給事郊丘顧以忠勤是宜甄奬
内行事者三品以上更賜爵一級四品以下更加一階
内侍省及内坊官四品以上各賜勲五轉五品以下各
賜勲三轉應從駕至郊廟者普恩外三品以上賜爵一
級四品以下各加一階品官白身賜勲兩轉環列師營
服勞扞衛申威攸屬敷惠是應神䇿六軍金吾威逺皇
城及諸道將士等三品以上賜爵一級四品以下加一
階無階者賜勲三轉在城神䇿六軍威逺營左右金吾
及皇城將士應大禮移仗宿衛御樓立仗等普恩之外
三品以上賜爵一級四品以下加一階仍凖舊賜物有
差神䇿將士加一階仍凖舊例賜物有差其神䇿將士
應在京畿諸縣者亦各有賜物應縁大禮職掌行事官
并修撰儀注及留守副留守守倉庫卿等普恩之外三
品以上賜爵一級四品以下各加一階䖍奉職貢載觀
郊禋内禆覃賚之恩外廣懷柔之義鴻臚禮賔院應在
城内蕃客等各有賜物翰林待詔供奉并諸色直見任
及前資并員外試官三品以上賜爵一級四品以下各
加一階無官者賜勲兩轉導蕃服之誠承帝庭之命忠勤
既著勲賞宜周諸道知上都進奏院官在城者各賜勲兩
轉應縁大禮四方進表疏及賀正官各賜勲三轉敬承
禋祀贊執豆籩列庶衛以觀光肄多儀而中矩誠在嚴
恪理叶褒嘉郊廟行事齋郎减二年勞室長掌座禮生
贊者减一年勞無勞可减者便放出身崇𤣥館行事學
生及齋郎禮生番考巳滿所司縁大禮却追入行事各
减一選國子監生陪位者賜勲一轉中書門下儀注官
各特賜一階應縁祗供作官直司長上諸州行網考典
兩縣耆壽諸色畨役當上在城并量留十二月畨者各
賜勲兩轉飛龍閑廐宫苑典引掌扇内園少監栽接少
府將作中尚武德軍器内外弓箭庫等諸司諸使下白
身人及無品直司定額長上雜匠巧兒黄衣長上監直
長雜使三衛七邑引駕細引執扇角手弩手彍騎武士
天文觀生厯生漏生典鼔典鐘工人樂人主膳主酪典
食胡食手宰手掌閑幕士御士醫士獸醫門僕藥童御
書手楷書手典書流外行署等各賜勲兩轉尚年貴老
所以教孝也聳義嘉節所以貞俗也天下百姓髙年者
上縣以上每縣十人中縣五人下縣三人並以縣界年
最髙者充數并孝子順孫義夫節婦先經旌表行義不
虧者令人各賜米三石絹兩疋仍板授上佐縣君並委
令長齎米帛就家賜訖具名本道一時聞奏其米及絹於
上供數内申報神配峻極徳稱靈長秩既升於王公禮
合加於牲幣五岳四瀆宜委本州府長吏備禮致祭當
極豊潔以副如在之誠書稱望秩禮著登封仰堯舜之
聰明慕文武於方册遐想忠貞之跡𬗟懷忠烈之風能
禦大災咸申祀典名山大川及自古聖帝明王忠臣烈
士各令所在致祭亡命山澤挟藏軍器百日不首復罪
如初赦書有所不該者所司具作條例聞奏敢以赦前
事相言告者以其罪罪之赦書日行五百里布告天下
咸使聞知
　
　
　
　
　
　
　
　
　
　
　
　
　
　唐大詔令集巻七十
欽定四庫全書
　唐大詔令集巻七十一
　　　　　　　　　　　　　宋　宋敏求　編
　　典禮
　　　南郊五
　　　　太和三年南郊赦
　　　　㑹昌元年南郊赦
　　　　㑹昌五年南郊赦
　　南郊
　　　太和三年南郊赦
王者祗見宗廟情極於孝思肅事郊丘義崇於嚴配諸
侯駿奔於助祭百靈肸蠁而降祥感逹神祗斯為茂範
朕以冲昧獲嗣丕業兢懷寅畏於今四年屬興伐叛之
師未暇燔柴之禮今因南至有事圜丘荐誠敬於二儀
申感慕於九廟羣祀来享至誠必通既陳信以告䖍宜
覃恩而廣澤可大赦天下自太和三年十一月十八日昧
爽以前大辟罪以下罪無輕重常赦所不免者咸赦除
之惟犯惡逆以上及故殺人官典正犯入己贓不在放
限左䧏官量移近處巳經量移者更與量移縱元勅云終身不
齒者亦量與收叙諸色得罪人中如先有勅云縱逢恩
赦不在免限并别勅安置者亦並委中書門下量事狀
重輕節級處分常叅官及諸州刺史有先因停替及以
病觧免并終制未授官者委中書門下量才進擬其有
偽出身人近已從流者與移近處未處分者減䓁處分未發
覺賣官買官人並仰赦書到後一月内於所在納官告陳首得
免其罪如不陳首者已後事覺不在免罪限其京兆府来年夏青
苗錢宜放一半應度支鹽鐡户部三司所管諸司官吏
所由人戸等節級疎理放免天下除兩税外輙不得科
配其擅加雜𣙜率一切宜停仍令御史臺及出使郎官
御史并所在巡院嚴加訪察應縁乗輿服御宗廟供須
一事以上當從儉約自今以後四方並不得輙以新様
難得非常之物為獻其機杼織麗尤甚若花絲布繚綾
之類及幅尺廣狭不中度者並宜禁斷仍仰天下州府
勅到後一月日内所有此色機杼一切焚棄犯者以故
違勅論諸道先割屬支郡將士如聞衣糧猶繫使司詳
其事理頗非簡便宜委本使差官檢元割名額及糧賜
等第交案與刺史勘㑹除續准詔勅抽停外據所合給
錢米並以當州合送錢米依實虛拆計割入留州錢米
數勘㑹訖州使各具分數聞奏應縁觧補攴給並委本
州其使司更不得収管方鎮判史在京除官所須収補
隨從人數有即為節限他時替罷仍令隨使停解其方鎮
交代之時及知留後官不得輙有補署刺史職在分憂
得以專達事有違法觀察使然後舉奏頃年赦令非不
丁寜如聞逺地多未遵守州司常務巨細取裁至使官
吏移業將士解補占留支用刑獄結斷動須禀奉不得
自専雖有政能無所施設選置長吏將何責成宜委御
史臺及出使郎官御史嚴加察訪觀察使奏聽進止本判
官不得匡正及刺史不守朝章並量加貶降若所管州
郡控接蕃夷軍戎之間事資節制須得使司共為條理即
不在此限如聞近年以来京城坊中及畿甸百姓等多
屬州軍諸使諸軍召補之時都無㫖勅差科之際頓異
編甿或一丁有名則一户全免宜委本軍本使及京兆
府切加提舉准元和二年八月京兆府所奏勅及長慶
元年之節文處分諸色出身三衛最濫假冐官廕妄用
優勞其三衛宜三二年且不得補人數盡無如更要補委
有司條疏嚴為限制每所補注挟名替闕如便可停廢
亦詣實聞奏其六宅十宅諸王女縣主宜令每年於選
人中擇情願者配尚授官之時量加優賞罷秩之後仍
减兩選其初婚者更有賜與使備行李如非士𩔖不在
選限武德以来配享功臣及將相名跡尤著節義顯聞
而子孫陵替官闕廢墜未經甄錄者委中書門下搜訪
𦙍嗣特加優奬故尚父汾陽王贈太師晟贈太尉秀實
子孫中未經甄奬者每家與一人正員官亞獻循王遹
終獻恭王通等夹侍正衣進珪捧珪各賜物有差内外
文武及致仕宗室官諸親太后三等以上親并應縁郊
廟大禮行事進階給賞賜各有差
　　　㑹昌元年三月南郊赦
門下古之令王肇建皇極莫不嚴禋郊廟統和神人將
以承上天之眷命告下土之率服恪有令典留為後法
是太陽施光調無私之臨照和風扇物樂有截之吹嘘
明察為先誠敬攸屬斯道不逺𢎞之在予朕以寡昧入
奉丕搆應三靈之協慶祗一德以咸有夏鞀初懸惟賴
元臣忠力虞琴方鼔永冀萬國驩心顧以渉道多闕惕
若馭朽凛如蹈氷納隍勤誠勵之懷置器審安危之地
茍一物失所時予之深辜粤以獻歳吉辰禋祀上帝煙
燎既達牲幣克修百神受職而恭敬六合承休而霈洽
禮成而退慶孰大焉思與公卿大夫内外臣庶道迎喜
氣同我休嘉變生人之耳目振大化之綱紀立號垂統
自中形外延八表之福敬昭萬象之惟新事天之禮既
因髙以荐誠及物之思宜順時以布澤可大赦天下改
開成五年為㑹昌元年
　　　㑹昌五年正月三日南郊赦
門下王者事帝必嚴禋祀之容臣下歸功爰極推崇之
義既膺顯號式展隆儀因時布和順歳更始前聖垂範
逮予是遵矧以𦕈身幸逢昌運雖履氷惟懼而渉道未
周繫我輔臣洎兹列岳内盡交修之志外分共理之猷
乃者虜衆乖離部落分散収帝子於氊裘之所致名王
為冠帶之臣昆夷来朝不逺萬里蠻貊向化克同九州
重以上黨狂童竊襲叛迹問罪之師既集元兇之首遂
梟廓清亂風洗滌汙俗剪逆弁而故都底定竄摩尼而
壞法永除由是退惡進賢化行令舉刑奸贓之吏黜黷
貨之家此宗社降靈助成時政豈朕凉德獨擅厥功而
中外諸臣文武多士累陳懇疏再舉鴻名辭不獲從被
此虛美是用䖍告清廟明禋上𤣥煙燎所升虚貺如答
既享郊廟重申國經宜因行慶之辰誕布惟新之令同
我景福永孚於休可大赦天下
　
　
　
　
　
　
　
　
　
　
　
　
　
　
　
　唐大詔令集巻七十一
欽定四庫全書
　唐大詔令集巻七十二
　　　　　　　　　　　　宋　宋敏求　編
　　典禮
　　　南郊
　　　　大中元年南郊赦
　　　　乾符二年南郊赦
　　南郊
　　　大中元年南郊赦正月十七日
門下執大象者導隂陽之和帝率土者茂生植之化粤
自軒昊暨於唐虞側身皇階虛已大寳握金鏡之明耀
致玉燭之融明恵中國以綏四方欽上𤣥而育兆庶所
謂至德勞深企懷朕荷先帝之眷求奉祖宗之成憲獲
撫萬國統和三靈兢嚴丕搆惕勵神器實賴昊穹嘉享
神祗降休蠻夷戎狄之聿来鳥獸草木之咸若真宰潛
運𤣥功啟光麥禾豐登兵革偃息物不疵癘人無夭昏
發揚氤氲數佑寡昧夙夜祗戴訏謨紀經尚懼德教之
未宣黎元之未泰暴虐之害政朋邪之敗風常軫念困
窮思臻富庶每興赤子之嘆不知黄屋之尊爰因首政
克舉彞典告受命之纂緒展嚴配之盛儀柴燎升聞馨
香殷薦羣禮昭答百神来享精誠既達感慶良深是用
肆𤯝恤刑改元建號利時者不廢便人者必行俾覃在
宥之恩以順發生之氣與之更始咸使惟新可大赦天
下改㑹昌七年為大中元年
　　　乾符二年正月七日南郊赦
元化序時日月啟貞明之照神功宰物乾坤垂覆幬之
仁萬物仰而遂生百王體以為用朕䖍膺睠命恭守丕
圖懼忝所承慮違厥道每馭朽以思戒若渉川而靡寧
自臨御以来夙宵増勵幸而文修政簡歳稔人安賞罰
惟公忠厚成俗道漸臻於清浄理將致於雍熈由是禮
上帝用答天休御端門以崇皇極是彰報本式叶元休
尚念蠧於政事者未除害於時俗者未革盡施條制以
絶根源更表申恩仍行肆𤯝昔殷湯觧網實謂至仁漢
文措刑永稱聖理在宥乃為君之德好生實有國之規
今復承以陽春之時布其渙汗之典上符天意旁契人
心大禮備陳彞章克舉謀猷廣備聲教遐宣期昭泰於
寰區亦涵濡於動植溥天率土既樂𤣥風四海九州宜
覃慶澤可大赦天下自乾符二年正月七日昧爽以前
大辟罪以下罪無輕重已發覺未發覺巳結正未結正
繫囚見徒常赦所不原者咸赦除之惟犯十惡叛逆以
上及故殺人官典犯入已贓兼情渉巨蠧及持杖行刼
并故殺人者雖巳傷未死更生意欲殺傷偶時死者並
同巳殺人法處分買賣毒藥開刼墳墓及刑獄之内官
吏用情推勘不平因成寃濫無問有贓並不在原免之
限敦本睦親古今典制永惟負荷常切憂兢應宗室有
材行可昇淪落在外並委宗正卿專加察訪旋申尚書
門下量材處分惠安皇太后凡有緦麻以上親各委所
在搜訪聞奏仰酬顧復何擇親疎爰念播遷重命牽復
至於殂謝亦使惠綏用表深仁以彰𤣥化左降官量移
近處已經移者更與量移如官至刺史准刺史月限例
處分諸色官未復資者有司别條疏聞奏如合復資者
五品以上中書門下便與處分六品以下任依常例選
集丁憂去任及在憂制受貶者服闋日亦與量移縁責
除降資正員官及縁累停免未經引用者並量與進改
流人及降死從流者移近地如已収叙者量材錄用并
僧尼道士移隸者亦放還勸善懲違朝廷大典茍或隳
紊何以聳人其流貶人其中或有情狀巨蠧物議不容
者不在該恩者流貶人如巳亡歿家口欲還及須歸葬
者聽随所便如縁𦵏事㓜弱飢寒不能自濟者委所在
長吏量給棺櫬優恤發遣左降官及流人等有官者如
已殁各還本官亡官失爵㾗累禁錮者並從洗滌諸色
流貶人元勅内云雖逢恩赦不在量移之限有自前年
十月十二日赦書後已量移者五千里更與量移一千
里三千里外與量移五百里情狀難容者不在此限天
德五城流人負罪素重元勅未經十載不得放還今屬
洪恩須令沾及宜减三年如年限以来滿便放還從九
月四日降郊禮勅後流貶及引决妄稱寃人等并重推
覆囚徒並不在此限近日奸險之徒多造無名文狀或
張懸文榜或譔造童謡此為弊源合處極法應捉獲此
色者准持杖刼人合造毒樂例經赦不原其所得文狀
准律文於所在焚毁不得徴逋贓以利疲人是叶政經
期為理本京兆府去年夏青苗錢每貫量放三百文所
放錢如是有司占留色目委戸部准舊例據數支填其
咸通十一年以前百姓積欠兩税斛斗及青苗𣙜酒錢
并私草職田糠麥趙棘棘等徴収不得空繁簿書者前
年十一月十二日赦令巳令蠲放至今尚未了絶宜令
所司速具放免錢物數目分析奏聞如在官典所由腹
内者不在此限從咸通十三年夏以前京兆府所欠諸
陵園及諸軍諸使錢草斛斗并諸雜物一物以上宜並
放免其諸縣所欠府司錢草斛斗一物以上亦並放免
從咸通十三年夏以前京兆府所欠諸陵掌閒彍騎丁
資三衛昔資錢亦並放免甸内逃亡人户尚徴税物切
要條疏以安疲瘵委京兆府差官逐縣勘覆其逃亡人
戸産業田地未有人承佃者其隨田地苗税除栢𣙜酒
錢及斛斗等並權放三年勒常切招召人戸三年後再
差官勘覆據歸復續却収税從咸通十三年以前甸内
所欠延資庫户部度支𣙜酒除栢天和糴賑貸錢物斛
斗一物以上並宜放免内庄宅使巡官及人户等應欠
大中十四年以前至咸通八年以前諸色錢六萬二千
三百八十貫三百文斛一十萬三千七十四石九十絲
二十二萬七千五百八兩麻二千四百七十斤草二十
六萬五千八百五十五束念其累歳不稔人戸貧窮徒
有鞭笞終難徴納並宜放免三司所錢物巳遣不徴必
慮依近遣尚猶追擾度支户部鹽鐡三司應収管在城
及諸州府諸塲監院所欠咸通十年以前諸色錢物斛
斗等前年十月十二日赦文並令放免所司不得更生
節目妄有進徴如聞所司官吏縁循至今尚有盤勘都
非公但務生情歳月轉深奸弊頗甚各委本司差定官
一人専勾當但據見在文帳檢勘除官典所由請領官
錢和糴和市及在場官供官招商所由帳内正身見在
外其身已亡歿曽經檢責及其身見在貧窮家業蕩盡
無可徴納者并逃竄捕役未獲囚繫妻男攤徴保人等
仰便據年額請免除去簿書不得更行文牒妄有盤問
赦書下後限一箇月内具放免錢物單數分析聞奏如
更稽遲本勾當郎官當議貶黜典吏等痛加懲斷停觧
天下州縣官銓司注擬便有選自朝廷多故三司監院
官索州縣承迎云是制院恐嚇州縣影占富豪從今後
有監院處亦仰州縣常加聽察如監院官有不公不進
各申本州行牒本司便如狀事稍重仰専差使送申狀
本司事大則任聞奏兼申中書門下御史臺以憑推勘
所冀逓相檢察不敢侵凌諸司更換素有定規近日茍
且縁循漸至虚折商徒則獲利倍於徃日所司則侵損
轉難任持若不條疏積成蠧弊其三司更換宜令准咸
通十五年閏四月二十一日度支所奏處分如尚踵前
必舉朝典制置新歳酒錢其戸貧破者州縣不令破戸
或賣柴傭力以納税令所由司條疏聞奏其河南府界
蒿荒地委河南尹於税錢三分之量與免二分勿令使
無路營生聚為草賊其天下州縣除已准元勅徴収兩
税𣙜酒錢茶鹽利㫖支米價等分外餘額外如徴别配
及販柴炭之人納税等元無勅文縁本道奏請降勅並
仰勅内便皆停罷仍限勅到後二十日内外分析聞奏並
不罪今日已前之事如又不巳必舉明刑曽經水旱巳
放徴科或慮縁循須更提舉諸道州府或有遭水旱甚
處去年夏税合納苗税等錢委本州府長吏酌量蠲放
其咸通十年以前所欠負兩税錢米等在百姓腹内徴
収不上者前年十一月十二日赦書巳放免仍委州府
速檢勘蠲放分析奏聞所在州縣除前資寄住實是衣冠
之外便各將攝官文牒及軍職賂遺全免科差多是豪
富之家致苦貧下准㑹昌中勅家有進士及第方免差
役其餘只庇一身就中江南富人多一武官使庇一户
致使貧者轉更流亡從今後並依百姓一例差遣仍委
方鎮各下諸州准此檢㸃江淮運米本實闗中只縁徐
州用軍發遣全無次第運脚價妄被占射本色米空存
簿書遂使倉廪漸虛支備有闕縁循弛慢全自職司宜
令轉運使速具條疏分析聞奏纔及春緩便須差清強
官吏節級催驅嚴立科條須及舊額茍或踵前容易必
舉朝章郵傳供頓逓馬數目素有定制合守前規河南
館驛錢物至多本来别庫収貯近日被府司奏請衮同
支用遂使逓馬欠缺料糧不充憲司又但務縁循都不
提舉宜令東臺館驛使述具條疏分析聞奏東都留守
所管兵數不少無非市肆之人緩急抽差全不堪用防
衛官闕尤非所宜頃有條疏以革前弊宜令速分析見
在闕額并老弱人數聞奏應縁州府經費悉有舊規近者
不務在公惟思潤已或聨遇豐稔亦不貢羡餘若小有
水旱即競有論請致令朝廷事力轉困全在臣下誠敬
無乖自今以後如輙將上供一錢物支用並當加譴責
不在原貸之限如本道實有災荒積嵗為衆所知者不
在限例朝廷徴發兵士固非獲巳道途頓逓費勞至多
又聞節級須得人事禆補每縣不下五千文盡配疲人
深可哀憫自今後但供備無缺輙不得踵前率配如或
違犯縣令本曹官重加貶降吏人决杖配流其都知兵
馬使以下並以枉法贓論立法之始當在必行諸處本
置作坊只合制造戈兵甲及進獻供須昨徐方用軍諸
道多無兵器内庫般送填塞道途如聞作坊惟使雜伎
弓甲之匠十無一人打築即惟務精新器甲則多妄修
整自節察至刺史皆為信臣不能委曲條疏各宜自知
改革諸道兵士非惟缺額不堪兼又軍將數多一員敵
官健數分又占官健當直遣納課錢其弊數重深要除
蕩仰諸道各自檢㸃如或本自書題又無功効非軍中
子弟空請職名者並皆疎理其軍將等各遣納課錢者
並准入己贓結罪科斷東畿之内留守影占最多稍富
者不揀城外村中盡有一虚明文牒亦犯罪者亦稱此
名府縣若追但行牒却取自小則推勘了牒送事重者
則與勒停委留切不得遮奪免致閉傷其在京諸司亦
仰各依此例如被抑屈但具奏聞且徴兩税自在有常
期茍或先自准驅必致齊人凋弊葢縁機織未畢特踐
未終便須令賣縑繒賤糶斛斗致使豪首迫蹙富户吞
侵須更申明俾其通濟諸州府如有不依㫖限先期徴
税者長吏聽奏進止縣令錄事叅軍並停現任書下考
不在務恕之限闗要之外聲教至遥每念疲人尤多横
役訪聞五嶺諸郡修補𪠘舎城池材石人工並配百姓
至於糧用皆自賫持既不折税錢又全無優恤永言凋
瘵實可憫傷自此委節度觀察使接借本錢并刺史百
計收拾運轉别立修造案名額遣幹濟官主持常令急
遂修營勿遣大段摧毁永放百姓額外差科已債卹人
斯為盛美遐荒賤吏尤可哀矜先於咸通五年梧州糴
十萬石米停貯數載之後方令盤送邕交如聞卑濕損
傷雀鼠耗折計其所言六萬石餘累載以来亦頗校料
徴納主持軍將十餘軰攤保累數百家或科决不輕或
資財蕩盡典男鬻女力竭計窮盡虚掛簿書徒為覊縶
宜從寛宥用釋殷憂其所欠米委度支一時放免邕南
交趾屯駐兵士全無運糧俾其足食湖南江西管内諸
郡出米至多豐熟之時價亦極賤網官若得錢收糴每
斗必有盈餘道途既可經營輸納庶無敗闕縁於官倉
領米刮鐡平量既潤資陪便致吞侵耗折所以經年累
月舳艫相交江路多有沉淪軍食常憂久缺自今仰所
在長吏切須饒潤網官并令交付脚錢仍與善價糴買
嚴示刑賞不使稽遲邕州安南晏州見屯諸道行營兵
士合食米錢等三處兵數近四方日食錢米費用極多
全在諸道州使廵院饋運相繼免失支持近日以南中
為警急抽差皆務循將相同常事葢縁地逺差網無利
皆託以鹽鐡戸部指擇未得分明申報逗遛圖延界分
或有未有本色皆云額望收錢及網官進發之時欠脚
錢途路侵盗錢米所至稽停每發一網便逾星歳致令
供軍使頻申三處月限不相接續所司前後申奏行牒
督責非不丁寧葢縁只有科貶之名曽無必行之令遂
致全無凛懼但務縁循若不嚴立科條必恐轉成敗失
其諸道州使廵塲監院所合搬送南中供軍錢米各委
所在長吏併發網船以濟軍用仍委逐道節度觀察防
禦經畧刺史差最大判官一人專判校科其廵塲監院
官塲官自專催促各令設法勾當克濟軍須如依前逗
遛不早送申遂使邉軍糧儲久闕供奉不得相續便據
所欠錢米處勘遂重加貶責如州使官吏塲監院官能
罄誠節慎選行網支遣及至舟船繼至即重議酬奬河
東向管延資庫斛斗五十萬石毎歳出陳入新之際勞
擾州縣百姓至多未有用時積為深弊宜令本道節度
使㸃檢除道路與邉鎮接近緩急堪般充軍糧者即且
准前其餘深僻州縣並速條疏分析聞奏義倉斛斗本
防災年所貯積歳多翻成侵害又差重丁大户充倉督
子弟主管凡節察及監軍使刺史縣令到任仍須二毫
量差役鄉夫數重勞擾每一量復欠折轉多主掌之人
貼家竭産生靈塗炭州縣困窮從今後宜五年一度變
換便糶貨収錢入冬却糴仍委本道監使常加訪察如
有上下䝉蔽欺隠破除聞奏但不要初上之日須重覆
量每擾度人朝廷大弊在於令不行只如經水旱州三
降勅命不許將逃亡規攤見在人户遭災水旱處有於
見在戸内陪徴或至三陪又近年以来節度觀察使或
初到任或欲除移是正二月百姓飢餓之時分遣二日
條先抽徴見錢每一千文令納三四百此時無不兩陪
三陪生生舉債至有賣男女以充納官行彼貪心殘我
赤子從今後有如此者必舉極法以謝生靈諸道事例
差使結懽法信出於官中答弊歸於私室駐留供備迎
送優豐進獻不副常程結好却為公事惟奏欠缺不思
本源且鄰境結懽何必事須厚幣来者若為私物去者
何必官錢道慕空門名為釋子若非精進何以住持應
城及諸州府僧尼元勅人數外不得轉令私度如有死
亡等闕即任據人數堪填補年終聞奏待五年限滿持
每收補皆須選擇有戒行事業者勿令濫雜之軰於此
容身天下刑獄申到法寺及刑部有經數年不得了絶
省寺人吏競邀賂出入律文大理寺及刑部官僚不親
公事致死一案之内半死獄中從今後委中書門下每
日㸃檢如停滯者大則貶降小則停勒其刑部郎中員
外切須選擇亦不得輙其奉使以望賄財有文案則併
送對㕔行貨財則獨収私第准咸通十一年條疏諸州
刺史三千里外限三十箇月二千里外限二十七箇月
近者勒刺史到郡交代則可以計到郡月滿便且除移
如新除者則須待月限滿除替其餘内外諸官並依咸
通十一年條疏如有限未滿錯替者任經中書門下過
狀便與追勅有過失須替則不在此限兩省官本令先
任四赤令貴欲知人疾苦近者纔三五月則替何殊罔
生空陪優人從今後宜以十五月為限兩畿令府判司
從前吏部注擬頃年或除三人兩人近者乃至除望縣
令及部尉等中書自不存體百司何以仰瞻其進焉十
年本限五年方滿近者旋替年深致使入仕多門三銓
無缺從今後如或用年深缺補人兵部郎官必議貶降
詞科出身士林所重本貴踐歴漸至顯榮近者惟扇澆
風皆務躁進麻衣纔脱結綬王畿是能十年宦途今来
半歳遷授頗為訛弊須舉重明自今以後進士及第並
須滿二周年後諸道藩鎮及户部度支鹽鐡及在京諸
司方得奏請如未及奏官限内有攝職處一任隨牒攝
其𢎞文館集賢院奏請直館校理並依此日限如出身
後諸道奏已請初衘未得而考者輙便奏畿内尉充在
職兩考方得依資除官改轉其授使下官先自有月限
資序一一須守舊規不得超越比擬准咸通十四年十
月九日勅文處分闗節取受本身值財素来貧無亦多
舉債祗縁從来赦文未甚分明賞罰若行必當止絶自
今以後如有人用錢買官納銀求職敗露之後言告之
初取與同罪卜射無捨其錢物等並令没官送御史臺
以贓罰収管如是波斯番人錢亦准此處分其櫃坊人
戸明知事情不来陳告所有物業並不納官嚴加懲斷
决流邉逺庶絶此𩔖用其清平樂官乞託本自人情既
越舊規過於債負雖累有明勅尚不遵行兩廵不切追
擒教塲又不鈐轄從来上於方鎮近日方鎮與樂官人
事轉多别有遷除例皆乞覔喧呼門户擁塞階庭以此
得官人不願除授自今以後除方鎮外兩巡使及諸司
外巡切加擒捉如有此色具送本司枷禁勘責痛加懲
斷以絶此弊近年以来風俗奢侈本營根本各務誇張
及第登科傾資竭産屋境踰於制度䘮葬越於禮儀為
册使弔贈之臣或争財貨乞賜章服之類不畏慚羞致
使兒童或輕朝列念兹靡費常行歎嗟委中書門下次
第條疏稍加改革輸其常賦尚慮不充更或加徴其何
以濟近年百姓流㪚税錢已多如聞自朝廷用軍有於
百姓正税外每貫紐四十五十文已是數年至今不矜
放黎甿寃抑腿脊瘡疾所徴錢財將充諸色支分所添
兵則逐月銷减每思此事深可嘆傷其天下縁用軍奏
加紐貫之錢更有敢徴一文其長吏及判官録事叅軍並
准入已贓仍不在以官贖之限其鄭州庚道尉在任日
加徴税錢如或却徴亦依此例衡鏡之司去留雖切念
其覊寓須與商量支部選人如聞累年駮放至多或文
狀舛錯或書判差遲有司守文不得不爾况選人例迫
飢寒方自逺来調集頻年被駮情實可矜既遇鴻恩合
與優假委吏部檢勘去冬選人若有此色除身非名踰
濫及欠選欠考外並以比逺殘缺取其情願者特與却
収注擬諸道奏官奏者縁要缺舊人不理從今後并須
分明具不理罪愆先加懲責有罪空替則是惠姦其奏
前資及見任多有虚𥪡頭衘用錢計㑹從今以後有官
更奏者便仰兼逓告至進奏院以憑㸃檢如告身不到
不在奏行其虛衘所奏只與九品初任仍奏狀内須是
三代官諱及鄉貫戸頭年幾餘各依資奏請河北三道
不在此限守土長人切資士族品流混雜必害生靈刺
史縣令如是本州百姓及商人等准元勅不令任當處
官不繫髙下葢以事體不可兼又十室九親多有憎愛
一切阻碍公事難行近年此色至多各仰本道逓相檢
察當日勒停百姓商人亦不合為本縣鎮將若有違越
必舉典刑禆補除任實在奬勞奏請繁多則為過濫咸
通七年赦書條疏諸州府奏軍將官不許除上佐如有
功須奬即於本管内除授仍不得占優原處近日諸道
不守條章或分兩三度奏来所貴前後不相見但行計
㑹貴得人多後從自後諸道軍將官並限七月表到京
令之初行宜武臣之叙進據所合奏人數一表令如有
别勞効者即待明年七月不得兩度貴行欺隠忠臣社
稷誓著山河或盟府書勲或閟宫配食宜舉賞延之典
用彰義烈之名故尚父汾陽王贈太師子儀贈太尉秀實
贈太師晟贈司徒顔杲卿太師真卿許逺張巡南霽雲
子孫中未甄奬者每家與一人正員官安金藏操行中
節實異等倫合為酬庸以勸義士如有子孫與一人正
員官武德以来配享功臣名迹尤著節義顯聞子孫凌
替官閥廢墜未經甄錄者委中書門下搜訪嗣𦙍量加
優奬慶連宗室義重維城洎文武羣僚恪恭事務用酬
勞績宜降恩私亞獻撫王紘榮王情等各賜物一百疋
夾侍正衣進珪捧珪各賜物五十疋亞獻終獻正衣各賜
物四十疋大長公主嗣王郡主縣主各賜物内外文武
見任及致仕官三品以上賜爵一級四品以下加一階
合入三品五品欠者未合叙考者待考足日聽封叙孔
聖之後未加虞賔之恩或表崇儒以明繼絶文宣王之
後及二王三恪各與一子官其祠廟委所司量加修飭
義在奉親道惟睦族將申孝敬合示恩榮皇五等以上
親三品以上賜爵一級五品以上加一階六品以下及
前資常選㪚官簡選日優與處分未有出身備位者准㑹
昌五年正月三日赦書處分應陪位皇五等以上親三
品以上賜爵一級四品以下加一階親四等並諸色陪
位者五品以上加一階六品以下各白衣並賜勲兩轉
其前資及後出身各减一選皆懷追養之願盡有榮終
之心授任封崇式光存殁常叅官及諸州府長官父母
見在未有官封者並量與五品致仕及階并邑號如有
官者量與進改如官已至五品以上者即與五品階父
母亡殁未經追贈者量與追贈及邑號任榮輔相寄重
藩方洎於親軍咸秉忠節俾令追贈以顯榮中書門下
及節度使帶平章事者各與一子八品正員官祖父母
父母亡殁各與追贈已經追贈者更與追贈節度使與
一子正員九品官東都留守度支鹽鐡使觀察處置都
團練防禦經畧招討使皇城留守各與一子出身先亡
殁未追贈者各與追贈䖍奉典章肅供祀事宜覃渥澤
以奬勞能禮儀使大禮使京兆府尹各與一子正員九
品官應郊廟升壇行事官溥恩外中書門下尚書省御
史臺三品以上特加一階四品以下各加一階如入三
品者量减三考入四考者量减三考入五品者量减兩
考仍待考足日聽叙其合選人與减一選内行事者官
三品以上賜爵一級四品以下更加一階内侍省及内
坊官四品以上各賜勲五轉五品以下各賜勲三轉應
從駕至郊廟者溥恩之外三品以上賜爵一級四品以
下各加一階白衣賜勲兩轉位列牙爪職掌警衛念其
宣力宜加醻勞
　
　
　
　
　
　
　
　
　唐大詔令集巻七十二
欽定四庫全書
　唐大詔令集巻七十三
　　　　　　　　　　　　宋　宋敏求　編
　　典禮
　　　東郊
　　　　親祀東郊德音
　　　北郊
　　　　太極元年北郊赦
　　　明堂
　　　　詳議明堂制度詔
　　　　頒明堂制度詔
　　　　親享明堂制
　　　　明堂災告廟制
　　　　親祀明堂赦
　　　社稷
　　　　親祀太社詔
　　　　昇社稷及日月五星為大祀勅
　　東郊
　　　親祀東郊德音
皇王之化載籍所陳將奉天而育物必順時而行教雖
禮文則著而親祠葢闕朕自膺寳歴且踰二紀承宗社
之蕃祉因公卿之叶心萬物阜成庶務簡易思以黎獻
臻夫仁壽是用敦本復古將必稽於月令謀始作則先
有事於春郊宜因展禮之辰式布維新之澤其天下見
禁囚應死罪者特宜免死配流嶺南以下罪並放免朕
每念黎甿敝於征戍親戚多别離之怨闗山有徃復之
勤何嘗不惻隠於懷寤寐増歎所以别遣召募以實邉
軍錫其厚賞使令長往今諸軍所召人數尚足在於中
夏自能罷兵既亡金革之事足保農桑之業自今以後
諸軍兵健並宜停遣其現鎮兵並一切放還京圻之内
雜役殷繁言念劬勞豈忘優恤頃者擽陽等縣地多鹹
鹵人力不及便至荒廢近者開决皆生稲苖亦既成功
豈專其利京兆府界内應新備田並宜㪚給貧下及逃
還百姓以為永業書不云乎不作無益害有益語不云
乎奢則不遜儉則固緬惟前古常切在心將斵雕以為
樸期上行而下效自今以後王公並不得以珍物進獻
所司應縁宫室修造務從節儉但蔽風雨勿尚華飾至
如金玉器物諸色雕鏤朕縁蕃客所要將充晏賞今流
俗之間逓相倣效既捐財於無窮仍作巧以相矜敗
俗傷農莫斯為甚並一切禁斷以絶浮華古者鄉有序
黨有塾將以𢎞長儒教誘進學徒化人成俗率由於是
斯道久廢朕用憫焉宜令天下州縣每一鄉之内皆别
置各學仍擇師資令其教授其諸州鄉貢進士毎年引
見訖並令就國子監謁先師所司設食學官等為之開
講質問疑義且公侯之𦙍皆禀義方學禮聞詩不應失
墜容其徼幸是長慢遊如聞近来𢎞文館學士縁是貴
冑子孫多有不専經業便與及第深謂不然自今以後宜一
依式令考試朕之爵位惟待賢能雖選士命官則有常
條而安卑遁跡尚慮遺才其内外八品以上官及草澤
官有學業精博蔚為儒首文詞雅麗通於政術為衆所
推者各委本州本司長官精加搜擇具以聞奏發生之
月實在於行仁利物之心莫先於作善先斷捕獵令式
有文所由州縣宜嚴加禁止其每年千秋節日仍不得
輙有屠宰道釋二門皆為聖教義歸𢎞濟理在專崇其
天下觀寺有絶無女道士僧尼者宜量觀寺大小度六
七人間擇灼然有經業戒行為鄉閭所推仍先取年髙
者凡百卿士朕之同德宜勉修所職以合時令禮有
施惠義兼行賞實為其時固不可缺亞獻忠王璵宜賜
物一千疋終獻頴王璬賜物五百疋邠王守禮寧王憲
各五百疋慶王悰以下及長公主郡縣主二王後京文
武官賜帛各有差天下諸州侍老宜令所由長官量賜
酒肉務在優養今朝廷無事天下太和美景良辰百官
等任追勝為樂宜即布中外咸使聞知(開元二十/六年正月)
　　北郊
　　　太極元年北郊赦
門下朕聞大事在祀禮極乎郊丘大道日生道存乎赦
宥故至誠斯感允接神明之休盛典聿修必敷雷雨之
施古先帝代躬祀后土所以崇兼載之功配博臨之義
有虞氏之合禘徧於山川成周氏之從祀逮於林澤西
漢汾隂之睢東洛翠媯之禪雖制未備而道極可觀曹
馬以還數百餘載葢設儀而不復或誠信而未孚有廢
祀莫能得舉我國家受命也承百王之季啟三統之元
髙祖神堯皇帝膺籙受圖繼天立極太宗文皇帝弔
人伐罪南征北怨是用拯生靈於塗炭登物𩔖於休和
髙宗天皇大皇帝惟睿作聖垂衣而理大聖天后受託
從權當宁而化中宗孝和皇帝允㳟克譲守文御武能
致刑措於變時雍朕以渺身恭荷丕構常恐政理乖中
風雨愆期惕厲周於萬户疚懷切於一物幸乾坤交泰
宗社降靈氣無疵癘之災物遂生成之性呼韓慕化侍
子来庭月支請職名王入貢大荒同軌瀛海無波俯循
凉德載懷寅畏故以歳首肅事禋宗爰撰令辰親祀方
澤採黄圖之舊制定黒畤之前基心謀取則於禮經宥
宻同規於詩頌三祖登配羣望畢從咸池之舞在列合
鍾之管斯應祥風入候當乎八變之殷瑞日揚暉屬乎
三獻之始臣工助而胥悦兆庶觀以相趨誠敬克申感
慶交集頃縁郊籍巳肆眚災貸宥之道未應累降但精
享云缺既曠代而方循福釐所被思寰宇之同沐宜因
大典式暢洪恩可大赦天下改太極元年為延和元年
五月十三日昧爽以前大辟罪以下咸赦除之其十惡
及劉誠之胡太宰徒侣官人受贓並不在赦限文武官
預大禮各賜勲一轉桓彦範敬暉崔𤣥袁恕張柬之等
特還其子孫實封二百户大酺五日
　　明堂
　　　詳議明堂制度詔
朕聞合宫靈府創鴻規於上代太室總章標茂軌於中
葉雖復質文殊制奢儉異時然其立大中作人極布政
施教歸之一揆朕嗣膺下武丕承上烈思所以答眷上
靈事遵孝養而法宫曠祀明堂寢構永言大禮朕甚懼
焉宜命所司與禮官學士等考覈故事詳議得失務依典
禮造立明堂庶曠代闕文獲申於兹日因心展敬永垂於後昆
其明堂制度宜令諸曹尚書及左右丞詳議
　　　　頒明堂制度詔
首出萬物實顯崇髙之模徳普八方乃睹昇平之盛合
宫聽朔闡黄軒之茂範靈符通神敷帝勛之景化殷人
陽館青珪備禮姬氏𤣥堂彤璋合獻雖運殊麗翰時變
質文至於立大中建皇極軌物施教其歸一揆洎乎西
京創厯駮政逾繁東漢開基舊章猶闕考圖汶上僅存
公玉之儀度室圭躔纔紀中元之製三方鼎據祚傾於
金馬五胡塵擾道䘮於蒼鵝自此相仍時經板蕩遂使
陟配之典久淪於縣載端扆之化允屬於隆平朕恭膺
寳命肅奉瑶圖昧旦求衣昃影忘食賴上𤣥垂祐宗社
降靈幽明宅心中外禔福封金岱嶺昭累聖之鴻勲勒石
九都成文考之先志功標偃革時㑹委裘固可以作化明
堂顯榮太室修機之厯既表於嘉明布政之宫式崇於
美制是用求中景日取則隂陽考廣袤於裁圭定髙卑
於置𣙗傍羅八柱周建四墉架宇儀天疏基象地忩闥
齊布應路並興導璧水以環階應璇衡而結極重阿複道
用循測管之模上圓下方仍准分蓍之數木工不琢土
事無文豐約折衷經始勿亟勾芒候序入春圃而司儀
蓐収届時下秋園而奉職事符神道鉤繩之用畢陳儀
叶子来釁落之期非逺将以肅清禋祀展殷薦於皇靈施
號法宫揚休聲於大帝百神受贄咸尊孝享之風萬國
来庭共覩太平之政闕文斯備大禮聿修制作之規可依别
勅宜頒示天下永垂来葉
　　　　親享明堂制
昔軒黄御厯朝萬國於合宫丹陵握符咨四岳於衢室
有虞輯瑞總章之號既存大禹錫圭重室之名攸建殷
人受命置陽館以辨方周室凝圖立明堂以經野用能
範圍三極幽贊五神展尊祖之懷申宗祀之典爰從漢
魏迨及周隋經始之制雖興修廣之規未備朕以庸昧
䖍膺厚託受寄於綴衣之夕荷顧於仍几之前伏以髙宗
往年巳屬意於陽館故宗輔之縣預紀明堂之名改元
之期先著總章之號朕於乾封之際已奉表上陳簡在宸
心未遑營構今以鼎郊勝壤圭邑名區處天地之中順
隂陽之序舟車是輳貢賦攸均爰藉子来之功式遵奉
先之㫖夫明堂者天子宗祀之所朝諸侯之位也開乾
坤之奥䇿法氣象之運行故能使災害不生禍亂不作
眷言是烈豈不美歟比者鴻儒禮官所執各異咸以為
明堂者置三里之外七里之内在國陽明之地今既俯
邇宫掖恐黷靈祗誠乃布政之居未為宗祀之所朕以
景已之地去宫遥逺每月所居因時享祭常備文物動有
煩勞在於朕懷殊非所謂今故裁基紫掖闢宇彤闈經
始肇興成之匪日但敬事天地神明之德乃彰尊祀祖
宗嚴恭之志方展若使惟云布政負扆臨人則茅宇土
階取適而已豈必勞百姓之力制九筵而御哉誠以獲
執蘋蘩䖍奉宗廟故也時既沿革莫或相遵自我作古
用適於事今以上堂為嚴配之所下室為布政之居光
敷禮訓式展誠敬来年正月一日可於明堂宗祀三聖
以配上帝宜令禮官博士内外明禮者詳定儀注務從
典要速以奏聞者(垂拱四年/十二月)
　　　明堂災告廟制
朕君臨紫極撫育蒼生普該有識之流為啟無疆之福
神宫之後式建尊容頃縁内作工徒宿火誤燒麻主遂
渉明堂然朕昧旦憂勤不遑寢食慮虧至道未副天心
内省厥躬伏増寅畏槐棘署衆僚庶尹宜竭廼誠各揚其
職内作工匠可即放還刺史縣令風化之首宜矜恤鰥寡
敦勸農桑均平賦役省察姦盗里閈妖訛尤加嚴禁逺近寃
訟令早决斷見禁囚徒速為處分老病之色征鎮之家
亦令州縣加意撫存諸作非要切者量事宜停所司供
進之物並宜節減其長才廣度沉跡下僚據德依仁韜
聲幽閉懷王佐之器乏知巳之容宜令京官職事五品
以下及刺史上佐縣縣令等各准狀薦舉仍遣内外文
武百官九品以上各上封事極言正議無有所隠
　　　親祀明堂赦
朕聞惟天為大所以上序三宗惟帝為尊於是宏開七
廟故知肇興衢室爰申宗祀之規乃建明堂式廣嚴禋
之禮莫不八窗四闥分景氣於炎凉複廟重簷定尊卑於
昭穆實為國之洪訓乃經邦之茂典我國家聖祖神宗
重光累業道軼羲農之上功侔造化之初冠今昔而居
尊掩寰區而作大朕承天撫運纘聖開元披鳯厯而乗
時握龍圖而建極春秋變易每増霜露之心日月推移
倍切蒸嘗之思然而城臨丹鳯清廟久安水控𤣥龜神
基未立金輿往幸空展望於遥祠玉輦来廵實幸親於
碣石三川帝里八水皇州豈皇邑之相誇乃都畿而有
謝所以交風奥壤還開候厯之庭揆日名區更置馴龍
之室嵬嵬紫座無虧薦鮪之途奕奕丹宫遂得獻羔之
所加以總章霧闢重屋煙披懸曉日於海梁挂晴虹於
柱棟是以用斯圭璧奠彼牲牢鳴孤竹之簫管奏空桑
之琴瑟爰於附享之日乃至禋宗之晨景色殊長煙雲
冠古或凱風南至扇喜氣而分輝或驟兩東来引祥雲而合
嚮固可以作樂崇德殷荐上帝而碧海遥澄覺三邉之
霧巻丹霄上廓看九野之塵清祖宗之靈貺昭然宇宙
之神心可見䖍奉既展盛禮斯𢎞宜覃作解之恩以廣奉
先之德但赦者小利而大害始泰而終否著小人之幸
非君子之幸今歳以来頻敷渥命徒長僥倖逾犯憲章
非所以𢎞奬風猷發揮名教深慮無知者因兹獲罪有
識者縁此致譏遐思管仲之編𬗟想吳漢之説恐負丕
構慨然長想昔孔明相蜀王猛佐秦咸以數赦為言俱
稱肆眚非便朕惟新闡政方事澄源期望古而裁規且
修今而布澤伏以禮申崇祔情展恭禋式流曠蕩之恩
兼明懲勸之道可大赦洛州境内天下諸州見禁囚徒
應至死者特宜免死配流者入􁁍餘並原宥在京文武
三品以上賜爵一級四品以上各加一階内外文武九
品以上賜勲一轉皇親嗣王郡王仍特許佩金魚袋内
外職事官三品以上及四品清官并中書門下五品父
已亡者並量加追贈如聞天下諸觀皆畫化人之變諸
寺亦畫老君之形一種尊容兩俱不可限制到後十日
並除却有故留者即科違勅罪其化胡經先有明勅禁
斷如聞在外仍頗流行自今諸部化胡經事及諸凡説
化胡事處並宜除削在外百姓之家百兩未行二親俄殞
殁停哀之際便即成婚遂輟苴絰之容敢申花卺之禮
寜戚之容安寄罔極之志缺如敗俗傷風莫過於此自
今後宜令懲革自𢎞道以前繼任相三年已上及秦
府晉府僚佐四品以上并食實封功臣雖經罪責不
致破家子孫無任京官者特宜優與一官英府周府舊僚
五品以上官子孫亦宜准此天下百姓為父後者各賜
古爵一級大酺三日又制内外文武四品以上官并縣
令京司清官九品以上各舉孝弟廉讓一人(神龍元/年九月)
　　社稷
　　　親祀太社詔
厚地載物社主其祭嘉穀養民稷惟元祀列聖垂範昔
王通規建邦正位莫此為先爰既旦都邑建於州里率
土之濵咸極莊敬所以勸農務本修始報功敦叙教義
整齊風俗末代澆浮祀典虧替時逢䘮亂仁惠施薄壇
壝缺昭備之禮鄉里無紀合之訓朕握圖受厯菲食卑
宫奉圭璧於尊嚴潔粢盛而禋燎尚想躬稼勵精治本
永言復禮深存往紀是以吉日惟戊親祀太社率從百
寮以禮九穀今既南畆俶載東作方興州縣置禮宜盡
祇肅四方之民咸勤植藝隨其生𩔖命為宗社京邑庶
士臺邑羣臣里閈相從共遵社法以時供祀各申祈報
兼存宴醑之義用洽鄉黨之歡具立節文明為典制進
退俯仰登降折旋明加誨勵逓相勸奬齊之以禮有耻
且格布告天下即宜遵用(武德九/年正月)
　　　昇社稷及日月五星為大祀勅　　孫逖
勅祭之為典以陳至敬名或不正是相奪倫况社稷孚
佑百代䝉其福日月臨照五星叶其紀兆人允殖下土
式曕既超言象之外須極尊嚴之禮列為中祀頗紊大
猷永言允當必在刋革自今以後社稷日月五星並昇
為大祀仍以四時致祭諸星升為中祀庶昭報之誠格於上下
欽崇之稱合於典則
　
　
　
　
　
　
　
　
　
　唐大詔令集巻七十三
欽定四庫全書
　唐大詔令集巻七十四
　　　　　　　　　　　　宋　宋敏求　編
　　典禮
　　　藉田
　　　　貞觀三年藉田詔
　　　　藉田制
　　　　停藉田雕餙農器詔
　　　　元和五年罷藉田勅
　　　　開元二十三年藉田赦書
　　　九宫貴神
　　　　親祭九宫壇勅
　　　　親祭九宫壇大赦天下勅
　　　嶽瀆山川
　　　　封華嶽神為金天王制
　　　　册東海神為廣德王文
　　　　令盧從愿等祭嶽瀆勅
　　　　令嗣鄭王希言分祭五嶽勅
　　　　令嗣許王瓘祭東嶽勅
　　　　禁驪山樵採勅
　　　　雨澤頓降昭報山川勅
　　　　令闗内諸州長官祭名山大川勅
　　　　遣官祭霍山勅
　　　　蕭昕等分祭名山大川勅
　　　　立終南山祠勅
　　　雜祀
　　　　天地宗廟外祭用少牢詔
　　　　置夀星壇勅
　　　　昇風伯雨師為中祀勅
　　　　五人帝祝文勿稱朕詔
　　　　親拜風伯雨師祝板詔
　　　　條貫祀事勅
　　藉田
　　　貞觀三年藉田詔
周宣在位巳墜兹禮近代以来彌多所缺朕祗承大寳
憲章典故今將履千畆於近郊復三推於舊制宜令有
司式遵典禮(貞觀三年正/月十八日)
　　　藉田制　　　　　　　　　　張九齡
門下粢盛所以奉神祗耕籍所以助人力既義率乎下
而敬在其中是為先農存乎大典故周宣不復於古而
虢公致諌漢文能修其制而班史稱美朕自御極以来
動咨故實惟是千畆未展三推匱神困人降災移歳靡
不在此良以憮然今星紀既周土膏將動去農祥而卜
日考帝藉之以時朕其親耕以實御廪宜令禮官博士
詳擇典故有司速即施行
　　　停藉田雕餙農器詔
古之聖王臨御天下莫不務敦本寳儉為先葢用勤身
率下也屬東耕啟候爰事藉田將欲勸彼蒸人所以執
兹耒耜如聞有司所造農器妄加雕餙殊匪典常紺轅
縹軌固前王之有制務奢尚靡諒偽教之所託静言思
之良用歎息豈朕法堯舜重茅茨之意耶其所造雕餙
者宜停仍令有司依農用常式即别改造庶萬方黎獻知
朕意焉(乾元二/年正月)
　　　罷藉田勅
勅朕以東郊藉田禮之重者爰擇吉亥用祀先嗇上以
供粢盛下以勸稼穡式展三推之義敢辭四體之勤亦
既草儀方將肅事再思理本旁采衆詞以江淮水旱之
餘河朔師旅之後宜寛物力以濟蒸元况當三農休息
之時有百司供具之費道途灑掃暴露勤勞惕然在懷
是用中止雖前有成命皆已施行而重煩吾民則無固
必其来年正月十八日藉田禮宜暫停於戲夫聖人無
心以徇百姓朕亦虛已用圖大中茍事未宜則改而求
當凡百卿士期悉予懷(元和五年十/一月十九日)
　　　藉田赦書
門下昔者受命為君體元立極未有不謹於禮而能見教
於人朕其庶乎有慙作者方冊存而可舉舊章絶而復尋
自古所行無一而廢將以上乞靈於社稷下䝉福於黎元
朕兹精誠天實降鑒今嗣嵗初吉農事將起禮有先於耕
藉義縁奉於粢盛是所嚴共敢不敬事故躬載耒耜親率
公卿以先百姓遂終千畆謂敦本之為爾可布澤之更深
宜有順於發生俾無偏於行惠可大赦天下自開元二十
三年正月十八日昧爽以前大辟罪以下罪無輕重已發
覺未發覺已結正未結正囚繫見徒咸赦除之其犯十惡
死罪不在赦限其餘死罪特宜配流嶺南逺惡處官典犯
贓本犯至死貶與嶺南逺惡左降官至流者亦量貶與逺
官典配諸軍効力計贓至徒仍不得重令却上天下諸州
損免處税地先矜放其非損免處有貧乏未納者並一切
放免代糧種子開元二十一年以前並宜放免京兆河南府
秦州百姓有諸色勾徴及通懸欠負亦宜放免其在官典
及倉督等腹内者不在免限天下色役爰及支用務令
節减並諸色貢賦先令中書門下均融减省宜准前勅
速即條奏捐免州税户錢米納并七等以上户租先未
處分五色資錢課未納灼然不辦者並放至蠶麥秋収
以来贖納捐免州迯兵健兒承前訪捉不獲合取藉人
充替自資装送軍程期逼廹頗亦辛苦並放至蠶麥以後發
遣仍令所司預與軍州計㑹諸州征行人並令州縣存
恤其征行人有父母年七十以上者委本道採訪使檢
責取實牒報本軍即放還本貫軍司據闕募取健兒充
替行人及防丁有身亡者為造棺櫬逓還本鄉諸州應
發防丁去本貫一千里以上比来除正課之外給一丁
充資多不濟辦宜更量與資助兩京城内今年所有諸
雜夫役並宜放免應須使役以諸錢和雇取充農桑是
時不得妨奪州縣官長倍加勸課孝子順孫義夫節婦
旌表門閭鰥寡􁎒獨不能自存量加優恤天下侍老百
歳以上版授上州刺史九十以上中州刺史八十以上
上州司馬其七十以上所由仍量給酒肉各令存問亞
獻皇太子鴻賜物二千疋終獻慶王潭賜物一千疋邠
王守禮等各賜物一千疋忠王浚以下各賜物三百疋
夹侍正衣進珪汝陽郡王淳等各賜物二百疋皇太子
夹侍正衣等各賜一百疋裴耀卿等自其翊贊誠有忠
益頒賞以序等數須優宜各與一子官仍各賜物三百
疋二王後各賜物一百疋長公主各與一子官仍各賜
二百疋嗣王郡主縣主各賜物一百五十疋在京文武官
見任及致仕并諸色陪位官一品賜物八十疋二品七
十疋三品六十疋四品五十疋五品四十疋六品三十
疋八品九品二十段節度副大使三都留守京兆尹各
一百疋四大都督府長史諸道採訪使各八十疋諸賜
物應兩給者從一處給其耕官及侍耕官各賜勲兩轉
丞相蕭暠與一子官仍賜物二百疋攝九卿諸侯等各
與一子出身仍賜物一百五十疋侍耕執牛官各賜物
一百二十疋昇壇行事官修禮儀官及判官等更賜一
階應入三品五品官階相當减四考聽入攝司徒信安
郡王禕禮儀官章縚既不叙階禕與一子官賜物二百疋
縚與一子出身賜物一百五十疋其昇壇及兼禮儀兩
兼從一加階應與一子官及出身者若無子聽廻與周
親供奉及押階不昇壇并壇下及助耕執牛官别勅差
中書門下差定人數等泛階合入三品五品階至考未
足者待考足日聽叙非待考者賜勲兩轉未承别賜者各
賜一等知頓使賜物一百疋修壇場長官屯官撰玉册
文官各賜物八十疋書玉册官賜物五十疋管藉田縣令
賜物六十疋在東京文武官朝集使官充十道採訪使并判
官諸道節度使及諸道通表使判官新除五品以上官
未赴任都城畿縣令見在陪位者三品以上轉爵一級
四品以下加一階皇親諸親及九廟子孫不入等陪位
者並外文武官九品以上各賜勲一轉諸蕃入廟及賀正蕃
客應陪位者共賜物五十疋節級分付南北衙門行從宿
衛齋宫及武官押當有職掌并諸色雜職掌并應耕公卿
從官等各賜勲一轉萬騎及飛騎見當上者各賜勲一轉
其宿衛齋宫者加賜物三段伏内防侍諸色從人各賜
物三段彍騎畨兵角弓手弩手官馬主見當番及留帖
人掌閑幕士駕士供膳習馭工人樂人見當有上職掌
并庻人應耕者各賜物三段齋郎禮生贊者行事者並
减兩年勞無勞可减者齋郎放出身禮生贊者選日稍
優與處分三衛七色見當番并流外行署及蕃官見上有
職掌者各賜勲一轉河南洛陽縣陪位父老各賜物五段
近壇百姓各免今年雜差科宗廟致享務存豐潔禮經沿
革必本人情籩豆之薦或未能備物服制之紀或有未
通宜令禮官學士詳議具奏朕自臨天下二紀於兹不
敢荒寧日加兢業而災眚未弭黎人未康若有由而然
則在予之責有能直言極諌者具以狀聞每渇賢良無
忘鑒昧頃雖虛佇未副旁求其才有王霸之畧學䆒天
人之際知勇堪將帥之選政能當牧宰之舉者五品以
上清官及將軍都督刺史各舉孝悌力田鄉閭推挹者
本州長官勘責有才堪應務者各以名奏致仕官久厯清
資終始著稱年漸衰邁情有可矜量與改職依前致仕
宗子中有才行著聞此尚沉屈者委宗正勘責奏聞唐
元兩營立功官任折衝並改與郎将郎将改與中郎其
亡官失爵量加收叙五岳四瀆名山大川及自古聖帝
明王忠臣良相並宜所在長官以禮致祭赦書有所未
該者所司比𩔖聞奏亡命山澤挟藏軍器百日不首復
罪如初敢以赦前事相告言者以其罪罪之都城内賜
酺三日赦書日行五百里布告遐邇咸使聞知
　　九宫貴神
　　　親祭九宫壇勅
勅惟神之主必恭禋祀率先之訓義在躬親朕欽若昊
穹子育黎庶思通明靈之徳以洽和平之理是修缺典咸
秩無文如在之誠久陳於郊廟懐柔之至亦偏於山川
况九宫所主百神之貴上分天極下統坤維隂騭生靈功
深亭育故式昭新典肇建眀禋将以為人載祈孚祐宜叶
元吉之辰用申大祭之禮可以立春日朕親祭九宫壇
仍令中書門下與禮官等即詳定儀注奏聞(天寳三年/十二月)
　　　親祭九宫壇大赦天下制　　　　孫逖
門下九宫之祀百代莫修豈日給之不暇将靈享之有
待朕當扆君臨握圖纘業毎聽政中昃疇咨讜言觀書
考禮以采故實勵精為理三紀於兹上荷宗廟延祥克
開厥後下頼股肱叶徳以致雍熙而麟鳯龜龍近遊郊
藪蠻夷戎狄逺輸賝賮乗時来之休運恢皇建之逺圖
是以圓丘方澤之儀昇中告𩔖之禮無典不舉靡神不
懐恭惟九宫明祀尚缺載深兢惕用建靈壇爰以元辰
親執奠獻叶青春發生之慶祈黔黎啟祐之福今至誠
式展大禮云備瑞景和風神心如荅無疆之福豈獨在
予非常之澤宜覃率土可大赦天下自天寳三年十二
月二十五日昧爽以前大辟罪已下罪無輕重咸赦除
之其十惡死罪造偽頭首謀殺攻劫及官典犯贓不在
免限朕惟善政實在養人作法務從於寛簡任事必量
於齒力比者成童之歳即掛輕徭既冠之年便當正役
憫其勞苦用軫於懷自今以後天下百姓宜以十八以
上為中男二十三以上成丁又任土作貢先標程式或
非所有不免貿遷事既非宜理難經久并應徴課税及
支遣諸色物或期程之間遲違非便並委所司與朝集
使商議取穏便處置奏聞(實錄載赦文云每歳傭調八月/徴収農功未畢恐難濟辦自)
(今以後延至九月三十日為/限而却無任土而下至此)諸軍行人逺為邉扞修短
之分雖有定期從役而終良深軫念其有臨陣亡殁骸
骨未還本貫令節度使給棺櫬逓歸又防邉禦㓂實謂
難勞貧戸單丁固茲存養便令差遣去住難堪自今以
後應差行人家無兼丁不在取限自古聖人皆以孝理
五帝之本百行莫先移於國而為忠事於長而為順永
言要道實在人𢎞自今以後令天下家藏孝經一本精
勤誦習鄉學之中倍増教授郡縣官吏明申勸課百姓
間有孝行過人鄉閭欽伏者所由長官具見以名薦其
有父母見在别籍異居虧敗名教莫斯為甚特宜禁絶
勿使更然并親殁之後亦不得令有分析郡縣切勒令
在惟行自今以後如有不友不恭傷財破産者宜配磧
西用清風教朕惟熙庶績博訪逸人豈惟振㧞滯淹以
期於大用亦欲褒崇髙上將敦於薄俗虛佇之懷兼在
於此其有髙蹈不仕遁跡丘園逺近知聞未經薦舉者
委所在長官以禮徴送又崇德追逺式閭封墓用旌前
烈以叶大猷自古聖帝明王名臣烈士陵墓有頺毁者
宜令所管量事修葺仍明立標記禁止樵採天下侍老
百歳以上賜帛五段粟三石八十以上帛三段粟二石
仍令郡縣長官存問給付亞獻太子諱賜物二千疋終
獻慶王悰一千疋正衣夹侍各五百疋親王各三百疋
新封建郡王及國公各一百疋賢妃三百疋長公主各
三百疋公主各二百疋嗣郡王各一百疋中書門下三
品竭心翊戴𢎞益實多各與一子官如已授官量與一
轉内外文武官三品以上賜爵一級四品以下各加一
階一品賜物七十疋三品以下六十疋五品以下賜物
四十疋六品以下二十段諸節度使各賜物一百疋三
京留守及二王後各八十疋採訪使各六十疋諸蕃客
共賜二千疋其唐元功臣締搆之初竭其忠款錄功念
舊情所不忘普恩之外更加一階其身殁者各賜一子
官皇親五等以上及九廟子孫諸親三等以上未有出
身者並放出身其前資者選日稍優與處分見任者更
賜勲兩轉應天下賜酺三日赦書有所未該者所司𩔖
例聞奏宣布中外咸使聞知主者施行
　　嶽瀆山川
　　　封華嶽神為金天王制　　　　　蘇頲
門下惟嶽有五太華其一表峻皇居合靈興運朕恭膺
大寳肇業神京至誠所祈神契潛感頃者亂常悖道有
甲兵而竊發仗順誅逆猶風雨之從助永言幽讚寧忘
仰止厥功茂矣報德斯存宜封華嶽神為金天王仍令
龍景觀道士鴻臚卿員外置越國公葉法善備禮告祭
主者施行(先天二年/八月二日)
　　　册東海神為廣德王文
維天寳十載歳次辛夘三月甲申朔十七日庚子皇帝
若曰於戲四瀛宅日百谷稱王望祀之禮雖申崇名之
典猶缺惟東海浴日浮天納来𢎞往善利萬物以宗以
都朕嗣守皇圖式存精享神心允穆每叶休徴今五運
惟新百靈咸秩思崇封建以展䖍誠是用封神為廣德
王其光膺典册保乂寰宇永清坤載敷佑邦家可不美
歟惟南海蕩滌炎州包括溟漲涵育庶𩔖以成厥德惟
西海氾濫䟽名清晏表德成兹潤澤奠彼金方惟北海
限蠻阻夷實資坎德含竒藴粹實曰天池其禮如東海
　　　命盧從愿等祭岳瀆勅
勅五嶽視三公之位四瀆當諸侯之秩載於祀典抑為
國章方屬農功頗増旱暵䖍誠􁁍積神道未孚用申靡
愛之勤冀通能潤之感宜令工部尚書盧從愿祭東嶽
河南尹張敬忠祭中嶽御史中丞兼户部侍郎宇文融
祭西嶽及西海河瀆太常少卿張九齡祭南嶽及南海
黄門侍郎李暠祭北嶽右庶子何鸞祭東海宗正卿鄭
䌊祭淮瀆少詹事張晤祭江瀆河南少尹李暈祭北海
及濟瀆且潤萬物者莫先乎雨動萬物者莫疾乎風睠
彼靈神爰稱師伯雖有常祀今更陳祈宜令光祿卿孟
温祭風伯右庶子吳兢祭雨師各就壇塲務加誠敬但
羞蘋藻不假牲牢應縁奠祭尤宜精潔(開元十四/年正月)
　　　令嗣鄭王希言分祭五嶽勅　　　孫逖
勅歳之豐儉固係於常數天之感應實在於精誠頃者
按以隂陽求之推歩至於今歳不合有年朕乃齋心妙
聞懇祈𤣥德靈徴不逺丕應用彰果獲西成頗為豐熟
葢至道儲祉惠於蒸人亦羣臣叶贊錫以昭假宜令光
祿卿嗣鄭王希言祭東嶽太子詹事嗣許王瓘祭北嶽
太常卿韋縚祭西嶽衛尉卿嗣吳王祗祭南嶽宗正卿
濮陽郡王徹祭北嶽所司即擇日錄奏其四瀆及名山
大川或逺近不同各委所由郡長官便擇吉日致祭務
崇嚴潔以稱朕懷
　　　令嗣許王瓘祭東嶽勅
勅務農勸穯維用於天道人和歳稔實賴於神休頃者
春夏之交稍愆時雨収穫之際復屬秋霖慮害農功每
祈孚祐遂得百神降德庶徵不易先朝禮神以明德㳟
事以嚴禋進其位號崇其典䇿用三代之樂金石必備
盡九州之味籩豆有加俾國之大臣每歳頒祀則執事
而有恪亦莫不寧也朕纂戎八載外冦未平多廢舊章
尚勞戎備巡狩之事有曠於虞書封禪之儀尚慙於漢
史雖命方征収以時致祭而事之不親誠有不達所以
分遣八使禱於羣望各供於事以服官常宜令某官等
分祭名山大川仍勅有司備具禮物敬陳明薦無失正
辭羣望效靈既不為災仍多豐熟幽贊之道普洽於
生人昭報之儀式遵於典禮宜令太子詹事嗣許王
瓘祭東嶽所司郡長官備禮致祭務陳蠲潔以達精
誠
　　　禁驪山樵採詔
勅驪山特秀峯巒俯臨郊甸上分艮位每洩雲而作雨
下出䝉泉亦蕩邪而蠲瘵乃靈仙之攸宅惟邦國之所
瞻可以列於羣望紀在咸秩自今以後宜禁樵採量為
封域稱朕意焉(開元四年正/月十九日)
　　　雨澤頻降昭報山川勅
爰自首春有愆時雨朕憂勤祀獻精禱靈祗遂䝉九𤣥
垂福百神効祉膏澤頻降嘉生繁育睠彼山川能興雲
雨報功享德祀典存焉諸州府所管名山大川宜令當
處長官設祭務盡誠敬以昭典禮(開元十四/年六月)
　　　令闗内諸州長官祭名山大川勅　孫逖
勅朕為人上未嘗自逸每勤於政思致豐年而去冬以
来雨雪㣲少竊恐春事有害農功是用齋心躬自申禱
神歆允答甘澤遂流豈朕之㣲誠敢當丕應葢天之鑒
佑惠及生人詩不云乎無德不報昭賽之義豈可闕如
其闗内名山大川及有靈祠宜令所由長官擇日致賽
務令豐厚各盡誠潔以副朕懷
　　　遣官祭霍山勅
三代之初皆有神降鑒其德也天實啟之恭惟王業之
初師及霍邑堅城未下大將阻兵連雨經旬糧儲不給
白衣父老忽詣軍門稱霍山之神謁大唐皇帝云東南
取路八日雨止助帝破敵盡如其言巖巖霍山九州之
鎮興雲致雨功已洽於生人親道輔德力更宣於王室
朕纘承大寳膺受洪休肸蠁之間誠明可接永言幽贊
玆謂有孚惟天命神據我斯意爰宜令禮儀使判官司
封員外即薛頎即往霍山致祭正辭以薦稱朕意焉
　　　蕭昕等分祭名山大川制　　　　常衮
勅有天下者祭百神葢存乎統法也山川出雲而致風
雨列在明祀其来久矣春秋傳曰水旱癘疫之不時於
是乎禜之致其誠信與其忠敬精意以享可通神明保
佑命之不疾而速古之岳瀆秩視公侯以其所生者繁
所濟也廣鎮厚地而不動朝滄海而不洩如是正直長
發其祥百王相承五(闕/)
　　　立終南山祠勅
每聞京師舊説以為終南山興雲即必有雨若常晴霽
雖宻雲他至竟不沾濡况兹山北靣闕庭日當恩顧修其
望祀寵數宜及今聞都無祠宇炭谷湫却在命祀終南山
未備禮秩湫為山屬捨大崇細深所謂闕於興雲致雨
之祀宜令中書門下且差官設奠宣告恩禮便令擇立
廟所迴日以聞仍命有司即時建立(開成/二年)
　　雜祀
　　　天地宗廟外祭用少牢詔
國家草創日不暇給凡厥禮儀鮮能盡備且生人未乂
凋弊實多至於畜産思致蕃息祭祀之本皆以為身窮
民事神有乖正直殺牛不如禴祭明德即是馨香望古
推今祭神一揆其祭圓丘方澤宗廟以外並可止用少
牢舊用者宜用特牲時和年豐然後克循常禮(武德元/年十月)
　　　置夀星壇勅
德莫大於生成福莫先於夀考茍有所主得無祝之今
有上封者言仲秋日月㑹於夀星以為朕生於是月欲
以配社而祭於義不倫且夀星角亢也既為列宿之長
復有福夀之名豈惟朕躬獨享其應其天下萬姓寧不
是懷葢秦時已有夀星祠亦云舊矣宜令所司特置夀
星壇即以千秋節日修其祀典(開元二十/四年十月)
　　　昇風伯雨師為中祀勅　　　　　孫逖
勅六氣不愆所以成歳百神咸秩必也正名况風伯雨
師濟時育物蕃兹動植溥暢生靈厥有茂功當崇於昭
報謂之小祀頗紊於彞倫去載諸星以為中祀永言比
義固合同昇自今以後其風伯雨師並宜昇入中祀仍
令諸郡各置一壇因春秋祭祀之時同申享祀用刋前
典之謬以致蒼生之福
　　　五人帝祝文勿稱臣詔
郊祀之義本於至誠制禮定名宜從事實五方配帝上
古哲王道濟蒸人禮著明祀論善計功則朕德不𩔖統
天御極則朕位攸同而祝文稱臣以祭既無益誠敬有
黷等威此豈朕禋祀聪明昭格上下之意前京兆府司
錄事叅軍髙佩上疏其理精詳朕重變舊儀訪於卿士
申明大義是用釋然宜從改正以敦至禮自今以後五
方配帝祝文勿稱臣餘禮如舊
　　　親拜風伯雨師祝版勅
風伯雨師等升為中祀有列祖成命况在風雨實切蒼生
今雖無文朕當屈己再拜以申子育萬姓之意
　　　條貫祀事詔
王者受天地之明命纘祖宗之鴻業所以祗服大事致
誠嚴禋盡其孝敬之心崇其郊祀之禮必在匪懈不忒
粢盛豐潔古今丕訓無易於此朕嗣位十載恭臨萬邦
務三時以厚生睦九族以修教每勵薄德汔兹小康中
宵内懼愧不克稱實天地之睠祐宗社之威靈思欲罄
其精誠奉以昭報豈聿懷之敢望實如在而齊心如聞
近歳有司因循將事不恪牲牷徒具滌濯無聞鼎俎
雖陳禋薦多缺祠官或怠於齋肅胥史有至於喧呶戲
禮凟神莫斯為甚永言重事用惻深𠂻起今以後太廟
郊社齋郎先事前一日委監察御史仔細㸃檢如有替
代非正身者當時禁身推問聞奏當重科懲既責躬親
須議優奬其齋郎委中書門下商量與减選應縁祠祭
官下至齋郎及樂人吏等致齋日有博奕飲酒喧呼爭
競者委御史臺紏察聞奏其牲牢准禮循行之際合視
肥瘠之宜近日相承臨時取辦既乖誠敬頗失舊章委
太僕寺准禮令處分如無本色牛羊速具聞奏至於酒
醴醯醢簠簋膳羞各委本司准禮令切加提舉凡有廟
壖所宜肅敬縱云隙地豈廢修崇如有耕墾藝植者亦
仰御史臺紏察聞奏攝祭公卿雖約官品將朕誠敬必
在得人委尚書省差定之時稍加慎選其祭器禮物中
如有欠缺及濫惡須填補改張者委太常宗正光祿太
僕寺少府監諸司速具條疏聞奏仍委中書門下即與
疏理處分於戲禮崇明祀神享至誠上下茍無其心所
為必乖於典由是怵惕用致齋莊咨爾庶工各揚厥職式
遵禮典稱朕意焉(寳厯九/年二月)
　
　
　
　
　
　
　
　
　
　
　
　
　
　
　唐大詔令集巻七十四
欽定四庫全書
　唐大詔令集巻七十五
　　　　　　　　　　　　宋　宋敏求　編
　　典禮
　　　太清宫
　　　　太清宫行禮官改用朝服并停祝版勅
　　　　太清宫改為朝獻薦獻制
　　　廟制
　　　　令所司與禮官議宗廟制
　　　　令公卿議太原建寢廟詔
　　　　増置太廟九室詔
　　　常薦
　　　　宗廟薦享别奠樽爵詔
　　　　太廟五享令宗子攝事詔
　　　　令兩京各日享廟詔
　　　　享太廟料外别置牙盤食詔
　　　　禘祫不廢常享詔
　　　祧遷
　　　　遷獻懿二祖詔
　　　親享
　　　　令皇帝親謁太廟誥
　　　　明皇即位謁太廟赦
　　　　親謁太廟錫賜宗支庶官制
　　　　親享九廟制
　　太清宫
　　　太清宫行禮改用朝服并停祝版勅
勅尊祖奉先必在於崇敬辨儀正禮所貴於縁情伏以
大聖𤣥元皇帝御氣昇天長生久視體重𤣥而不測與
元化而無窮真容屢見寳符仍集恭惟𤣥祐實表常存
比者太清宫行事官皆具冕服爰及奏樂未易舊名并
告獻之時仍陳䇲祝既非事生之禮皆是降神之儀但
真俗殊倫幽明異數理有非便亦在從宜自今以後每
於太清等宫行禮官宜改用朝服兼停祝版其告獻辦
及所奏樂章朕當别自修撰仍令所司具儀注聞奏
　　　太清宫改為朝獻薦獻制
春秋致享用存昭敬祝史陳信必在正辭茍名謂之或
乖於上下而非便經稱崇事易載顒若所以展祗肅明
等威朕欽崇道本嗣守丕業每懷如在之誠敢忘奉先
之㫖禮或未達情實匪寜承前有事宗廟皆稱告享兹
乃臨下之辭頗虧尊上之義靜言斯稱殊為未允自今
以後每親告獻太清宫太㣲宫改為朝獻有司行事為
薦獻親告享宗廟為朝享有司行事為薦享親廵陵為
朝拜有司行事為陵拜應縁諸事告宗廟者改為奏其
郊天后土及祝云敢昭告者並為敢昭薦於戲式崇轉
禮庶表因心宣示中外令知朕意(天寳九年/十一月)
　宗廟
　　廟制
　　　令所司與禮官議宗廟制
朕以不造㷀㷀在疚日月如流皇靈浸逺霜露所感觸
目殞絶宗廟之制有國大典皇運之始且事因循今山
陵有日遷祔非逺宜允舊章永世作則可令所司與禮
官等詳議奏聞(貞觀九/年九月)
　　　令公卿議太原建寢廟詔
昔周監二代崇文武之典禮漢紹三王尊髙光之功烈
斯固有國之彞訓不刋之令範髙祖太武皇帝聰明神
武叡聖徇齊應天順民撥亂反正德侔造化道濟區夏
靖率土之沸騰拯黔首之塗炭一戎大定四海宅心制
治定之禮作功成之樂天地交泰品物咸亨聲教遐播
休徴雜㳫蠻夷戎狄之長輻輳藁街麟鳯龜龍之祥光
映圖史然猶日慎一日推而弗居邁遂古之鴻名踰前
王之至治朕以寡昧丕承景業𬗟惟永往攀慕終天思
𢎞尊親之道庶展罔極之志切惟太原之地肇基王迹
事均豐沛義等宛譙理宜别建寢廟以彰聖德詳觀漢
典抑有成規但先皇遺㫖務在儉約䖍奉訓誡無忘唘
處宜令禮官與公卿等詳議以聞(貞觀九年/十二月)
　　　増置太廟九室詔
朕聞王者乗時以設教因事以制禮沿革以從宜為本
取舍以適㑹為先損益之道有殊質文之用甚異且夫至
德之謂孝所以通於神明大事之謂祀所以䖍於宗廟
國家握紀命歴重光累盛四方由其繼明七代可以觀
德朕嗣守丕業祗奉睿圖聿懷昭事罔不䘏祀嘗覽古
典爰詢廟制逺則殷周事異近則漢晉道殊雖禮文之
不一固敬嚴之無二朕以為立愛自親始教人睦立敬
自長始教人順是知政以道存禮從時變將因宜以創
制豈沿古而限今况恩以降殺而踈廟以遷毁而廢雖
式瞻古訓禮則不違而永言孝思情所未足享嘗則止
豈愛崇而禮備有禱而祭非德盛而流永其祧室宜列為
正室將使親而不盡逺而不祧廟以貎在宗由尊立俾
四時式薦不間於毁主百代靡遷匪惟於始廟所謂變
以合禮動而得中嚴禋之典克崇肅雍之美兹在又兄
弟繼及古有明文今中宗神主猶居别處詳求故實當
宁不安移就正廟用彰大典仍創置九室宜令所司擇
日啟告移造(開元十/年六月)
　　常薦
　　　宗廟薦享别奠樽爵詔
朕以寡德嗣守宗祧雖明發載懐肅恭禋祀踐霜露而
興感奉洗腆以増哀每惟宗廟至敬䖍誠祼享而二尊一
奠情有未安思革舊章用崇嚴配管子曰禮者因人之情
縁理而為之節也故三王五帝禮制不同損益隨時期
於通變况罔極之思既展於兹辰終身之慕情深於是
日豈可以因循禮經乖違誠敬自今以後宗廟享爵及
簠簋豋鈃各宜别奠其餘列饌並依常典(乾封元/年六月)
　　　太廟五享令宗子攝事詔
宗廟致敬必先於如在神人所依無取於非𩔖深惟至
理用切因心其應縁太廟五享於宗子及嗣王中揀擇
有德望者令攝三公行事異姓官吏不須令攝(開元二/十七年)
(二/月)
　　　令兩京各日享廟詔
朕肅承宗祀不敢怠遑誠有未安夙夜祗惕頃四時有
事太廟兩京同日告享雖䖍卜吉辰但遵上日而義深
如在祀或有乖自今以後宜各别擇吉日告享(天寳三/年四月)
　　　享太廟料外置牙盤食詔
勅祭神如在傳諸古訓以多為貴著自禮經膟膋之儀
盖昔賢之尚質甘㫖之義亦孝子之盡誠既切因心方
資變禮其自今以後享太廟宜料外每室加常式一牙
盤仍令所司務盡豐潔(天寳五年四/月十六日)
　　　禘祫不廢常享詔
禘祫之禮以存序位質文之變葢取隨時國家系本仙
宗業承聖祚重熙累盛既錫無疆之休合享豋神恩𢎞
不易之典自今以後每神並於太清宫聖祖前設位序
正上以明陟降之禮欽若𤣥宫下以盡䖍㳟之誠無違
正道比来每縁禘祫時享則停事雖適於從宜而禮或
虧於必備以後每縁禘祫其常享無廢又奉先追逺
禮惟昭徳崇福展敬義在因心自今以後獻祖宣皇帝
宣荘皇后懿祖光皇帝光懿皇后忌日宜令京城寺觀一
日設齋太祖景皇帝景烈皇后代祖元皇帝元貞皇后
忌日京城三日行道
　　祧遷
　　　遷獻懿二祖詔
國之大事式在於明禋王者孝享莫重於殷祭所以尊
祖而正昭穆也朕承列聖之休徳荷上天之眷命䖍奉牲
帛二十有五年永惟宗廟之位禘嘗之序夙夜祗慄不
敢自專是用延訪公卿稽叅典禮博考羣議至於再三
敬以令辰奉遷獻祖皇帝神主懿祖皇帝神主祔於德
明興聖皇帝廟太祖景皇帝正東向之位宜令所司備
禮務極嚴重祗肅祀典載深感惕咨爾中外宜悉朕懷
(貞元十/九年)
　　親享
　　　令皇帝謁太廟誥
誥昔重華嗣德格於文祖髙宻陟后至於神宗葢所以
敬履端之元申孝享之道皇帝初嗣大寳允膺休命歡
洽人靈慶溢宗社宜躬祗祀典用展肅雍可以今月四
日謁享大廟所司准此(先天元/年十月)
　　　明皇即位謁太廟赦
門下繼明嗣德王者所以承天尊祖奉先聖人所以崇
孝故上日之禮著乎重華月朔之祠襲乎受命猗歟作
頌發流濬哲之祥清廟昇歌思表配天之業歴選前載
可得而言我國家首出開元繼文膺統七代觀德至道
洽於生人三后在天世裕光於後嗣太上皇帝道超繫
表功軼帝先名言不測於乾行仁智不知於日用累讓
神器非以黄屋為尊俯膺太室葢以蒼生屈志黎人於
變淳化期登載懷脱屣疇咨菲薄竭讓德之至天睠弗
回陳拜首之誠沖襟逾邈遂以寡昧祗踐宸居循顧紹
庭載深寅畏爰撰初吉躬展肅雍䖍肆獻之儀申大號
之典神保之享斯洽介福之道攸宜億兆同歡人祗同
慶恭承聖訓申兹沛澤可大赦天下
　　　親謁太廟錫賜宗支庶官制
朕聞理莫大於孝所以通神明事莫大於祀所以謁宗
廟顧此薄德獲承丕緒恭䖍夙夜弗敢遑寜去歳爰命
有司増營太室尋以匠者功就饗禮斯舉雖是效是則率
由舊章而不躬不親曷盡誠敬粤自河洛旋於京師聿
修齋祭致用蠲潔屬羣方駿奔庶位咸旅祼奠式受感
懷載殷聖靈在天若享精意伊爾王公卿士下逮黎蒸
道存念兹惠乃錫𩔖七廟元皇帝以上三祖枝孫恐有
失官序者宜各與五品京官皇祖妣諸家有子孫今在
選序者量加甄録擇内外官三品以上有廟者各賜絹
三十疋以修祭服俎豆縁謁廟亞獻邠王守禮終獻宋
王憲各賜三百疋夹侍岐王範薛王業各賜絹二百五
十疋自餘行禮及供奉三品以上賜一百六十疋四品
一百四十疋五品一百二十疋六品一百疋七品八十
疋八品六十疋九品四十疋鹵簿六引官各减一等押
仗官又减一等攝官依本官給有兼充諸使者加一等
兩京文武官并朝集使諸方道表一品七十疋三品六
十疋四品五十疋六品七品四十段九品三十段從者
加一等皇親諸親准品等禮儀置頓營幕使各賜物一
百段副使八十段判官及修定儀注官减三分之二行
所州縣刺史上佐縣令等各准行從官與賜其給賜人
應兩處以上者從一多給唯有廟官之賜聽兼給謁廟
有所修造專當官及當頓官始末不絶者各賜一半上
考知頓州各免一年租及地税傍州縁頓供承者亦准
此行事齋郎及權補充者各賜物十段升階者各賜物
十五段三衛飛騎萬騎并仗内無品人等賜五段十月
正蕃衛士等各賜三段縁道路及置營幕損百姓麥苖
者宜令州縣檢量優還價直餘應得而制書缺載者所
司𩔖例以聞(開元六年/十二月)
　　　親享九廟制
崇建宗廟禮之大者聿追孝享德莫至焉今宗以立尊
親無遷序永惟嚴配致用蠲潔棟宇式崇祼奠斯授顧
兹薄德獲承禋祀不躬不親曷展誠敬宜用八月十九
日祗見九室(開元十一/年五月)
　
　
　
　
　
　
　
　
　
　
　
　唐大詔令集巻七十五
欽定四庫全書
　唐大詔令集巻七十六
　　　　　　　　　　　　宋　宋敏求　編
　　典禮
　　　省侍
　　　　元和元年正月輟朝侍膳勅
　　　　元和十一年皇太后寢疾權不聽政勅
　　　　大中元年積慶皇后寢疾權不聽政勅
　　　　大中二年太皇太后寢疾權不聽政勅
　　　　咸通六年太皇太后寢疾權不聽政勅
　　　服紀
　　　　代宗再行期服詔
　　　　義安太后服制勅
　　陵寢上
　　　營卜
　　　　九峻山卜陵詔
　　　充奉
　　　　厚奉建陵詔
　　　　大行太后山陵修奉事勅
　　　扈從靈駕
　　　　太祖允百官表請不親至山陵詔
　　　　隨靈駕赴陵所詔
　　　　親至和陵勅
　　　　答百僚不赴陵勅
　　省侍
　　　元和元年輟朝侍膳勅
勅朕聞為子之道莫大於寧親順色之方必先於養志
此文王之孝曽氏之心每聆遺風常所景行伏以太上
皇帝怡神閒館追想大庭將以保静延休滌慮寧體初
陽變候舊恙愆和寢食之間有不安節夙夜憂灼豈遑
寧居而内奉庭闈冀承安否嘗藥視膳且不暇於衣冠
一日萬機固有虧於聽覽庶政闗决遂闕躬親恐中外
具寮未悉予志起今月十八日以後權不聽政故茲宣
示當體朕懷(正月/)
　　　元和十一年皇太后寢疾權不聽政勅
朕聞事親之禮問安雖限於晨昏為子之心就養在勤
於左右斯實虞帝明訓周王遺風朕率而行之不敢有
墜伏以皇太后母臨萬國子惠兆人存神保和養素全
道屬韶陽改候濡露感恩舊恙有加常膳頓减夙夜惶
惕不知所寧今當専奉庭闈躬嘗藥餌脱冠觧帶且無
暇於寢興負扆臨軒安能親於聽斷起今月三日以後
權不聽政故兹宣示宜體朕懐(三月/)
　　　大中元年積慶皇太后寢疾權不聽政勅
門下朕聞恭孝之道人倫大經省奉之儀臣節攸重况
發自誠恪稽諸典謨庶叶禮文式遵前憲伏以積慶殿
皇太后坤元降秀皇極居尊道冠母臨訓彰壼職屬時
當濡露感切於孝思氣爽保和恙生於寒暑自春歴夏
有加無瘳焦憂匪遑旦夕増灼豈尚安於聽斷且欲專
於候問恐中外具寮未諒予意起今月十四日以後權
不聽政故兹宣示宜體朕懷(四月/)
　　　大中二年太皇太后寢疾權不聽政勅
勅朕聞孝發乎因心服勤於遺體周典著問安之範戴經
存就養之文垂為格言式示達禮惟朕小子敢廢前修
伏以太皇太后母臨六宫子育羣品清淨養性恬和保
神屬時暑小侵違裕不安寢膳未復憂灼靡寧日欲親
於藥餌情豈安於聽斷凡有事務且委司存恐中外具
寮未悉予意起今月二十日以後權不聽政故玆宣示
宜體朕懐(五月/)
　　　咸通六年太皇太后寢疾權不聽政勅
門下朕聞孝養之道發於因心誠敬之文著在前典平
居以問安自慰寢疾則省侍宜專太皇太后玉衣兆祥
瑶齊啟聖母儀天下德被寰中春秋既髙飲酒㣲减朕
親自迎奉移居永安期宿恙就平勿藥有喜而精誠未
感良醫無效情方切於焦憂政豈遑於聽斷日須躬問
以冀平和恐中外具寮未諒予意起今月三十日以後
權不聽政故兹宣示宜體朕懷(十一/月)
　　紀服
　　　代宗行再朞服詔
三年之䘮天下達禮茍或變革何以教人朕遘此憫凶
攀號罔極公卿固請俾聽朝暮斬焉縗絰痛費心靈豈
可更議公除便移諒闇昨見所司儀注以今月十三日
大祥十五日從吉仰憑遺㫖又欲抑予切惟哀荒深謂
未可其百寮並宜以此日釋服朕將此武丁之道成素
冠之詩恭守再周不忍權釋凡厥在位宜悉哀懷(羣臣/三表)
(請公/除從)
　　　義安太后服制勅
皇帝為義安皇太后制服重輕事
　權知禮部侍郎陳商等狀伏觀義安皇太后遺令皇帝
　三日而聽政十三日小祥二十五日大祥二十七日
　釋服者皇帝遵奉遺㫖將欲施行臣等商量事貴得
　中禮從順燮伏以宣懿太后常奉太皇太后之令追
　尊徽名附配廟室今云議禮合有等差伏請皇帝降
　服朞周行以日易月之制十三日釋服其内外臣寮
　便以其日除釋至於所奉陵寢制度法物一事以上即
　請准舊例無更降授謹具如前公卿等議大行皇太
　后喪禮狀
　中書門下奏今月十一日大行皇太后遺令十三日
　小祥二十五日大祥二十七日除服者伏見陛下以
　因心之孝𢎞博愛之仁輟視萬機形於四海非臣等
　愚淺敢窺聖德然酌於羣議恐未得中伏思殷周之
　禮年代古逺史傳所記簡而未詳自兩漢以降文籍
　大備未有兄弟相友三葉重光如聖朝之禮所以母
　后之制罕聞故事考禮經之訓時為大體次之順次
　之稱次之宜次之臣等奉太皇太后令已命宣懿太
　后升祔禰宫昭配之禮既存令典尊親之義必在正
　名皇帝服宜有所降期年之制羣臣隨君而服亦從
　降禮其山陵制度及禮儀法物並如太皇后故事一
　無所降雖屈巳申情陛下動循於禮法而酌宜定制
　羣臣難抑於義心伏希聖明必賜察納謹具如前
勅朕恭承遺令既遵易月之文而公卿庶寮願舉酌中
之典徴引古義發揮舊章閎茲敷陳良用酸惻朕嗣纘
鴻業豈以自私勉副羣情倍深感切所請降服及山陵
制度並依(㑹昌五年正/月十五日)
　陵寢上
　　營卜
　　　九嵕山卜陵詔
夫生者天地之大德夀者修短之常數故生有七尺之
形夀以百齡為限含靈禀氣莫不同焉皆得之於自然
不可以分企也雖復廻天轉日之力盡妙窮神之智生
必有終皆不能免是以禮記云君即位而為椑莊周云勞
我以形息我以死聖人之至鑒通賢之深識著之典誥
貽之話言顯説正詞曽無隠諱末代以来明辟葢寡靡
不矜黄屋之尊慮白駒之過並多拘忌希慕遐齡謂雲車
易乗曦輪可駐軌同趨並其弊甚矣有隋之季海内横
流豺狠肆暴吞噬黔首邑里凋殘鞠為丘墟朕投袂發
憤情深拯溺扶翼義師用濟塗炭賴蒼昊降鑒股肱宣
力提劍指麾天下大定氛祲清殄區宇平一反澆弊於
淳樸致王道於中和此朕之宿志於斯已畢猶恐身後
之日子子孫孫尚習流俗猶循常禮加四重之櫬伐百
祀之木勞擾百姓崇厚墳陵今預為此制務從儉約於
九嵕之山足容一棺而已積以歳月漸以備之木馬塗
車土桴葦籥事合古典不為世用又佐命功臣義深舟
楫或定謀帷幄或身摧行陣同濟艱危克成鴻業追念
在昔何日忘之使逝者無知咸歸寂寞若塋魂有識還
如疇曩居止相望不亦善乎漢代時使將相陪陵又給
以東園秘器篤送終之義恩意深厚古人之志豈異我
哉自今以後功臣宻戚及德業尤著如有薨亡宜賜塋
地一所賜以秘器使窀穸時喪事無闕所司依此營備
稱朕意焉(貞觀十/年二月)
　　充奉
　　　厚奉建陵詔
人子之道存乎色養穹蒼不德鉅創誠深朕觸目哀荒
攀號無計終天永訣先逺有期欲報之心不任罔極務
崇兆宅庶竭哀懷應縁山陵監䕶鹵簿等事宜令有司
備具厚禮不得節减盡庫之所有成遷厝之大儀公卿
百寮宜悉朕意
　　　大行太后山陵修奉事勅
葢聞天地至德常存煦育之仁皇王大孝克念述遵之
義朕纂承丕構每務躬行而釁禍相延再罹㷀疾大行
太后慈順永逺仙馭莫追遺㫖丁寧俾親庶政祗奉號
咽不知所措𬗟懷風樹之感俯追龜筮之期以復土方
興役車未已慮失農桑之候或貽凍餒之憂惻然憫傷
思獲均濟縁山陵所要車牛夫役等除官中自有外並
須和雇仍先折本戸夏税錢訖度支以不折估疋段充
填如本戸所折税錢已盡即所司給付無令損折仍委
山陵使與所司切加勾當不得輙令侵欺(元和十一/年三月)
　　扈從靈駕
　　　太祖允百官表請不親至山陵詔
朕永懷罔極實願匍匐園陵今汝等既以宗社事重固
相敦廹敬依所請倍増號絶
　　　随靈駕赴陵所詔
伏以山靈卜兆追號罔極日月遄流先逺將至且如追
慕之痛感在因心終天之喪思遵達禮来月十一日靈
駕發引朕侍從親赴陵所宜令有司隨事供擬
　　　親至和陵勅
勅朕祗荷丕圖惟仰先訓方追號弓之痛俯臨同軌之
期將展孝思宜親營護皇太后義深鳴鳯情極攀龍亦
欲專奉靈輿躬及園陵寢廟務盡追摧之道用終哀敬
之儀其大行皇帝發引日朕當從皇太后親至陵所宜
令中書門下准此指揮(天祐二/年三月)
　　　荅百僚不赴陵詔
朕以痛深創鉅園陵有期冀當復土之辰以慰終天之
報而公卿大臣敷陳典故援引今古以為一日萬機不
可斯須而曠既執禮而愈切難順情而有違深抑荼蓼
之哀懷俯徇股肱之讜議爰因晨省已啟慈順倍極摧
傷勉從来請(天祐二/年正月)
　
　
　
　
　
　
　
　
　
　唐大詔令集巻七十六
欽定四庫全書
　唐大詔令集巻七十七
　　　　　　　　　　　　宋　宋敏求　編
　　典禮
　　陵寢下
　　　優勞
　　　　髙祖山陵畢賜元從功臣及營奉百姓恩澤
　　　　　詔
　　　　崇陵優勞德音
　　　　豐陵優勞德音
　　　　莊憲皇太后山陵優勞德音
　　　　景陵優勞德音
　　　　光陵優勞德音
　　　　莊陵優勞德音
　　　　孝明太皇太后山陵優勞德音
　　　供薦
　　　　停諸陵供奉鷹狗詔
　　　　九月一日薦衣陵寢詔
　　　親謁
　　　　親謁陵曲赦醴泉縣德音
　　　　停親謁乾陵勅
　　　　謁五陵赦
　陵寢下
　　優勞
　　　髙祖山陵畢賜元從功臣及營奉百姓恩澤詔
髙祖太武皇帝天縱神武膺籙受圖可久之德格乎區
宇敦睦九族協和萬邦賢能必進德化潛洽革百王之
弊興三代之風地平天成邇安逺肅至德被於四海休
烈光於千載巍巍蕩蕩無得而稱焉朕嗣膺寳祚夙夜
兢惕思述先志被之率土其内外姻戚平生故舊太原
從官人及厯試之所文武僚佐爰洎胥吏往雖每降國
恩恐未周悉或才用不申階品屈滯或家道貧匱子孫
沉淪須有矜量咸欲得所先朝優勞庶政惟以䘏民為
本諸州都督刺史政績可稱者具名奏聞其諸州百姓
奉營山陵宜量有蠲免可令有司詳為條例聞奏並務
從優厚稱朕意焉(貞觀元年/十一月)
　　　崇陵優勞德音
朕以寡昧嗣膺大業永惟列祖之德肅奉山園之重夕
惕若厲懼有缺遺賴一二元臣公卿庶士叶乃心力克
申典禮今九虞既畢永慕惟深爰奉疇勞之義差其異
數之命山陵使杜祐若子若孫與一人五品正員官禮
儀使杜黄裳特加一階與一子六品官副使李鄘按行山
陵地副使李扞賜一級各與一子官鹵簿使鄭雲達與
一子出身儀仗使舁梓宫官各賜爵一階邑號爵賞優
賜有差三京元髙陵髙陽縣人夫寒凍近道鄰村坊市
屋宇什物田苖被毁損并近陵百姓偏有便役委京兆
府勘覆聞奏挽郎挽士量加優䘏甸内百姓奉山陵秋
冬滯雨供應疲弊所配折納和糴並停(永貞元年/十一月)
　　　豐陵優勞德音
朕聞王者大孝本於無違故由於禮則不僭慎於終則
歸厚國有大事付予冲人永言營奉哀惶靡措雖仰
遵先㫖巳從儉於因山而俯徇究荒實載勤於復土况
七月之㑹萬方必臻有供億之繁有車騎之雜賴上天
垂祐庶務肅成文武盡哀敬之容道路無風雨之氣粤
自遷座至於返虞人之叶從禮無違者此皆一二輔弼
洎左右之臣至於庶寮㒺不盡力朕所加歎不忘於懷
宜酬厥庸以序功次其山陵使宜與一子七品正員官
山陵禮儀使及陵所攝太尉行事官與一子八品正員
官山陵副使兵部侍郎判度支李選禮部侍郎崔頒按
行山陵地使並賜一級挽郎及諸司職掌工巧雜役人
夫車牛並詢其勞績扶以等級賜官及出身賜勲爵進
階减勞選各有差(元和元年/)
　　　莊憲皇太后山陵優勞德音
孝本因心自天子而下達禮當從祔由聖人而設範朕
以寡祐夙罹憫凶追攀弓劍閉橋山而未幾永慕褘翟
合源陵於此時昊天罔極追感無已俾竭誠敬用申哀
懷而冢臣大僚庶尹羣吏靡不夙夜展布勤勞備物之
容既陳嚴奉之敬斯在始終罔替差次宜勞式舉彞章
俾新渥澤山陵所攝太尉行事官與一子七品正員官
山陵禮儀使與一子八品正員官山陵副使賜爵一級
其下優賜各有差園林所在供役為勞憫玆充奉之勤
宜頒施舎之令其富平縣今年夏税除折諸色價及已
徴納青苖錢除已捐外並宜放免(元和十一/年九月)
　　　景陵優勞德音
勅朕聞孝莫大於慎終仁莫先於䘏下慎終故勿之有
悔䘏下固可使忘勞自陵寢戒期郊甸充奉屬春耕肇
起宿麥繼登百役所集羣司所備上懼一物之遺缺既
懷罔極之誠下厪兆人之疫瘵又思不擾之德方將號
從靈駕親至山園情為事奪竟不獲遂賴一二元輔洎
内外庶官嚴敬協心克修典禮永言嘉歎感咽増懷義
有必酬式舉勞以申命惠無不浃仍蠲賦以加恩山陵
使兼陵所攝太尉行事官與一子六品正員官山陵禮
儀使與一子八品正員官山陵副使栁公綽按行山陵
副使李䎖並賜爵一級各興一子出身橋道置頓使賜
爵一級仍與一子官内山陵使賜絹一百疋特加一階
山陵修築使賜絹七十疋特加一階監修橋道使賜絹
七十疋内按行山陵地使賜絹五十疋内山陵副使及
修築副使各加一階鹵簿儀仗並賜一級各與一子出
身橋道置頓使各加兩階舁梓宫三品以上賜爵兩級
四品五品賜爵一級六品以上各加一階其中有合選
人前資見任各减兩選神䇿六軍修築山陵官健各賜
絹兩疋其檢校軍使及押當所由四品以上賜爵一級
仍加一級五品以下各加兩階陵所造作押當使等三
品四品各加兩階仍賜爵一級五品以下各加兩階其
中正員六品以下合選人前資見任各减三選白身各
賜勲三轉諸司諸使應縁山陵修造及專知修造作并
諸色檢校執當官典白身及直司掌上巧兒工匠等五
品以上各加兩階六品以下各加一階合選人前資見
任各减兩選白身各賜勲兩轉其給直和雇者不在此
限吉凶儀仗諸色行從官等五品以下各加一階至三
品五品未合叙者賜爵一級六品以下各加一階如其中
有合選人前資見任各减一選諸司諸使押管當官置
頓舉幕往来檢校軍將中使等五品以上六品以下並
加兩階白身各賜勲兩轉合選人前資見任各减兩選
太極宫宿衛官及中使大内皇城留守及押當官等五
品以上各加兩階六品以下各加一階白身各賜勲兩
轉撰諡册哀册諡議書册文及讀諡册哀册書寳讀寳
官等五品以上賜爵一級六品以下各加一階合選人
前資見任各减一選鐫造寳册装册及檢校官五品以
上各加一階六品以下各賜勲兩轉合選人前資見任
各减一選題木主官加一階舁寳册官五品以上各加
兩階六品以下各加一階其中合選人前資見任各减
一選押鹵簿儀仗挽郎等見任者各加兩階合選人前
資見任各减兩選山陵禮儀橋道置頓判官五品以上
各賜爵一級仍加一階六品以下各加兩階其山陵使
司官與軍將加一階合選其知東渭橋官非時放選仍
優與處分知道官前資見任各减三選知頓官前資見
任各减兩選按行陵地儀仗鹵簿判官及諸副使判官
並諸司諸使監當雜職掌官吏等五品以上各加兩階
六品以下各加一階合選人前資見任各减兩選白身
各賜勲兩轉其挽郎放出身後七選許集挽士代哭挽
歌等各减三年勞合選者各减兩選無勞可减者各賜
勲兩轉京兆府及諸州縣斷𤣥宫石匠及宫寢作頭巧
兒雖給庸直就中辛苦各賜勲一轉諸色行事官及齋
郎禮生并隂陽官三品以上各賜爵一級四品以下各
加一階合選人前資見任各减一選白身各减二年勞
考滿人放出身其數處職掌任取穏便從一項處分應
縁二仗三衛彍騎及諸色人匠并縁山陵應役人夫車
牛等各委本府長官本軍本使本司量事優賞諸道應
副山陵叅佐軍將等各加一階諸色職役官吏應或减
還可减者宜令所司非時與處分如有諸色流外充者
各於本色中量减二年勞無勞可减者選日優與處分京
兆府今年夏青苖錢應合徴共八萬三千五百六十貫
文並宜放免仍委令狐楚便以山陵用不盡綾絹依實
支付京兆府充代百姓納青苖錢其近廹鄉村坊市屋
宇什物田苗等有被損毁并近陵百姓偏有使役理宜
節級優賞並委京兆府審細勘覆聞奏應隨靈駕挽郎
挽士諸色人夫等泥雨中不免損傷委京兆府審細訪
姓名聞奏量加優恤其山陵禮儀鹵簿儀仗使并諸軍
諸使諸司將官吏如執當務重功効尤異委本軍本司
本使具名聞奏中書門下商量奏聽進止宣示中外咸
使聞知(元和十五年/六月十九日)
　　　光陵優勞德音
朕孤藐罹疾慈嚴早違靡日不懷終天無逮將欲躬䕶
園寢哀達神明而公卿庶寮瀝懇伏奏廹以重義奪予
至情是賴一二鼎臣凡百執事咸竭嚴奉各表哀敬百
靈供衛六合㑹同終始四時無爽違之憾徃復千里免
塗潦之虞感歎盈懷是中勞典既加恩以頒錫遂流澤
以蠲租山陵使禮儀使兼陵所攝太尉行事官各與一
子七品正員官仍特加一階山陵副使按行使並賜爵
一級各與一子出身橋道置頓使賜爵一級與一子官
内出山陵使兼賜修橋道使賜絹一百五十疋銀器二
事特加一階修築使賜絹七十疋特加一階按行使賜
絹五十疋特加一階修築副使賜絹三十疋加一階鹵
簿使儀仗使並賜爵一級各與一子出身橋道置備副
使各加兩階舁梓宫官三品五品賜爵一級六品以下
各加一階神䇿六軍修築官健及檢校軍使陵所造作
押當官吏及中使等并諸司諸使應縁山陵修道造作
及專知執當工匠等賜物加階爵咸選有差吉凶儀使
諸色行從官等五品以上各加一階如巳至三品五品
未合叙者賜爵一級六品以下各加一階撰哀册書寳
讀寳官等五品以上賜爵一級六品以下各加一階舁寳
册官及橋道置頓官儀仗鹵簿使判官等各賜階級勲
改選减有差其挽郎放出身後七選許集南郊及太尉
侍中告諭册諡寳靈座前進諡寳奏外辨奠玉幣酌獻
等各賜爵兩級餘减勞考有差其數處職掌任所便從
一司處分奉先縣營奉力役勞敝極深来年夏青苗錢
宜令放免櫟陽美原尚陵富平来年夏青苗錢每貫放
二百文不滿貫者每百放二十文仍委逢吉與府司計
科便以山陵用不盡錢與填所放錢數其近道鄉村坊
市屋宇什物田苗等有被毁損并近陵百姓偏有役使
理宜節級優賞並委京兆府審勘聞奏(長慶四/年十月)
　　　莊陵優勞德音
禮重飾終義崇敦孝克勤奉䘏之志用申罔極之感斯
固寅亮輔臣奔走多士效其忠力濟是儀章俾𢎞加勞
之澤庶表心誠之報應縁莊宫奉其山陵使與一子七
品正員官仍特加一階山陵副使按行山陵地使並賜
爵一級各與一子出身橋道置頓使賜爵一級仍特加
一階内山陵兼監修橋道使賜絹一百五十疋銀器二
事特加一階内按行山陵副使賜絹五十疋特加一階
山陵修築副使賜三十疋加一階鹵簿儀仗使並宜賜
爵一級各與一子出身橋道置頓副使加兩階舁梓宫
官三品以上賜爵二級四品賜一級陵所造作押當官
及中使等三品四品各加兩階吉凶儀仗諸色行從官
等各加一階太極宫宿衛官及中使大内皇城留守并
押當官等五品以上各加一階撰哀册諡議諡册官各
賜爵一級書册及讀哀册書寳官等五品以上賜爵一
級六品以下各加一階鐫造寳册装寳册装寳及檢校
官五品以上各賜勲兩轉中書門下儀制官題主官舁
寳册官五品以上各加二階六品以下各加一階山陵
使禮儀使判官各特加一階五品以上仍賜爵一級其
專知橋道官考滿日放選其知東渭橋官非時放選仍
優與處分知道路官各减兩選知頓官各减三選按行
山陵使儀仗鹵簿使判官并諸色諸使監掌雜職掌官
吏等各加二階挽郎放出身後七選許集南郊及太極
殿攝太尉侍中告諡册寳及靈座前進諡寳奏外辨奠
玉幣酌獻等官賜爵兩轉其山陵禮儀鹵簿儀仗等使
并諸使諸司軍將官吏如執當務重功效尤異制勅中
不該者委本司官吏本司具名聞奏中書門下奏聽進
止其三原縣百姓今年秋青苖錢並放免其髙陵縣量
放一半(太和元/年八月)
　　　孝明太皇太后山陵優勞德音
門下園陵之重典禮是崇故憲章既盡於舊儀嚴奉式
遵於古訓載深追感用切哀懷公卿大臣洎百執事竭
忠體國宣力叶心誠敬有加恭恪無懈永告勤瘁宜洽
優恩山陵使所攝太尉行事官與一子九品正員官山
陵禮儀使與一子出身内山陵副使昨者責辦事重與
一子出身山陵使加一階仍賜物四十疋副使二十疋
判官十疋山陵監修橋道使賜物四十疋判官各十疋
内山陵副使加一階仍賜物四十疋判官各十疋山陵
置頓橋道使與一子出身副使加兩階判官廵官巡檢
專知官各加兩階合選人前資見任各减兩選鹵簿使
賜爵一級儀仗使加一級陵所造作押當官及中使等
三品以上賜爵一級四品以下各加一階其中正員六
品以下合選人前資後任各加兩選白身各賜勲兩轉
諸司諸使應縁山陵修造及專知造作諸色檢校執事
當官白身及直司掌上巧兒工匠等五品以上加一階
六品以下各賜勲兩轉合選人前資見任各减一選白
身各賜勲一轉其給直和雇者不在此限吉凶儀仗諸
色行從官等五品以上各加一階如已至三品未合叙
者賜勲兩轉四品以下各加一階諸司諸使押當官置
頓營幕往来檢校軍將中使等五品以上六品以下並
各加兩階白身各賜勲一轉合選人前資見任各减一
選兩儀衛官及中使大内皇城留守并押當官等五品
以上六品以下各加一階白身賜勲兩轉撰諡册哀册
諡議書册及讀諡册書寳讀寳官等三品以上賜爵一
級四品以下各加一階鐫造册寳装寳及檢校官五品
以上各加一階六品以下各賜勲兩轉合選人前資見
任各减一選題木主官加一階舁寳册官及舉寳官五
品以上各加一階六品以下各賜勲兩轉其中合選人
前資見任各减一選押當鹵簿儀仗挽郎各加一階合
選人前資見任各减一選山陵禮儀置頓使判官各加
兩階合選人前資見任各减兩選儀仗鹵簿使判官及
諸副使判官并諸司諸使監當雜職掌官吏等各加一
階白身各賜勲兩轉挽郎放出身後七選許集挽士挽
歌等各减一半勞合選者前資見任各减一選無勞可
减者各賜勲兩轉諸色行事官及齋郎禮生并隂陽生
三品以上各賜爵一級四品以下各加一階合選人前
資見任各减一選白身各减二年勞考滿人放出身其
數處職任取稳便從一頭處分應縁儀仗三衛彍騎及
諸色夫匠代選并縁山陵應役人夫車牛等各委本府
長官本軍大使本司量事復賞太常禮直官及中書門
下儀制官主務皆重事無遺闕特加一階如先巳加階
者委中書優與進擬諸道應奉使赴山陵幕府軍將等
各加一階諸色職掌官吏中應合减選人如無選可减
者令所司非時與處分如有諸司流外充者各與本色
中量减一半勞無可减者優與處分充寢陵勞役實繁
新澤所沾異渥斯及其奉先縣宜放今年夏税青苗錢
如巳有諸色折納者即放於秋税斛斗據數矜免布告
中外稱朕意焉(咸通七年/六月八日)
　　供薦
　　　停諸陵供奉鷹狗詔
園陵之地衣冠所遊凡厥有司㒺不袛事禮存則先型
是訓禮失則後代何觀惟懐永圖敢忘舊典頃者别致
鷹狗供奉山陵至於料度極多費損况昔誡禽荒既非
尋常所用逺惟龍馭每以仁愛為心彼耕象與耘鳥且
增哀慕豈飛蒼而走黄更備畋獵有乖儀式無益崇嚴
載懷虧紊良深悚惕諸陵所有供奉鷹狗等並宜即停
(開元二/年四月)
　　　九月一日薦衣陵寢制
禋祀者所以展誠敬之心薦新者所以申霜露之思是
知先王制禮葢縁情而感時朕纘承丕業肅恭祀事至
於諸節當修薦享自流火届期商風改律載深追逺感
物増懷且詩著授衣令存休澣在於臣子猶及思私恭事園
陵未標典式自今以後每至九月一日薦衣於陵寢貽
範千載庶展孝思且仲夏端午事無故實傳之淺俗遂
乃移風况乎以孝導人因親設教感㳺衣於漢紀成獻
服於禮文宣示寮庶令知朕意(天寳二/年八月)
　　親謁
　　　親謁陵曲赦醴泉縣德音
朕恭膺大寳嗣隆景業䖍奉成則光闡洪休昧旦兢懷
宵分動慮蒼旻垂祐宗社降靈順黎元之心藉忠賢之
力俗登仁夀道暨升平逺肅邇安時康俗阜履端授節
陽和肇氣親率庶僚奉謁陵寢遺弓茹慕切終身之憂
撫鏡纒悲興寒泉之思敬深如在哀隆罔極薦享既畢
情理獲申式表因心宜𢎞凱澤可曲赦醴泉縣并行從
人大辟罪以下皆赦除之百姓免今年租調左監門員
外將軍常基在此宿衛進爵一等陵令陵丞各加一階
並節級賜物(永徽六/年正月)
　　　停親謁乾陵勅　　　　　　　　蘓頲
勅昔有獻高寢禮遵於仲月將上原陵薨逹於中夜所
以衘悲罔極申敬如在鑒於前史抑有舊章朕以寡昧
早罹酷罰屬逺安邇肅慶承於七廟霜来露往感積於
四時頃迴斾洛師停輿京邑葢非省風俗希先王徯
后之言伏以瞻山園奉聖人因親之教有司已具成命
必行渭北衣冠預嚴於法駕陵東松栢傍䕃於清道先
陳翼翼之詩後展蒸蒸之慕孟冬戒序計日數程義在
因心不忘寢寐但以近郊井隧年時水旱賦於納秸未
瞻規田取贍彼盈箱曽徴實廪而公卿常伯獻書立議
咸以為明察敬事撫臨愛育若萬乘不備其禮故非敬
也百姓不勝其勞故非愛也况駿奔執豆夙事於象居
攀戀遺弓載勤於奉邑以𦕈身之兼願殊先志之恤隐
是則乖於濟物咎必在予所不忍言諒非獲巳俯順衆
情逾増逺思前以今年十一月二十日親謁乾陵者且
停(景龍三年/十月十日)
　　　謁五陵赦
祀之大者莫尊於嚴享德之至者莫加於孝敬故周廟
頌思文之章漢陵躬展事之禮因心斯在敢不肅祗我
國應天受期駿惠丕命繼武宗文之德重熈累洽之盛
故以道髙系表首冠帝先朕以𦕈身獲保鴻業往屬多
難時逢國屯推戴神宗纂復興運允廸前烈載康兆人
皆仗卿士之叶謀人祗之道贊豈伊薄德敢承天休露往
霜来久積園陵之思秋嘗夏禘幸思孝享之誠乃夏朔
之辰祥芝産於太室及秋吉之日珍木瑞於神宫對月上
靈拜兹嘉貺頃秋稼未實民力尚勞每事害農豈惟在
予一人之責因親設教恐違先㫖隠恤之方今三時巳
和百禮斯洽崇牙宿設萬儛在庭敬爾神工駿奔執豆
蠲潔為糦明德惟馨有来雍雍載懷怵惕之思至止肅
肅如聞歎息之聲降格有終纒感罔極閟宫鬱鬯原廟
衣冠或将親掃松栢用仰崇飾増嚴瞻弓劍而莫及
捧鏡奩而嗚咽始自橋岳終奉梁山紫氣昇於舊原甘
露徧於陵樹白兎馴擾瑞草呈祥恭惟昭陵載感王業
肆台小子夙奉睿圖及齋誡䖍誠率祗祀典聖容昭見
靈跡尤彰毎四方多虞中國有事雖升龍已逺而躍馬
如神及配奠壽宫親聞忭躍幽明合慶今古未聞葢皇
天眷於我唐神心昌於後嗣延祚之祉豈獨在予一人
錫𩔖之恩宜廣覃於四海可大赦天下自開元十七年
十一月二十二日昧爽以前大辟罪以下罪無輕重已
發覺未發覺已結正未結正繫囚見徒常赦所不免者
咸赦除之自天寳以来有雜犯經移近處流人並配𨽻
磧石𤓰州者朕捨其舊惡咸與惟新並宜放還其逆黨
縁坐長流及城役量移近處編附為百姓左降官量移
近處官人有亡官失爵齒力未衰者量加収錄百姓無
出今年地税之半如已徴納聽折通租懸調在百姓腹
内者一切放免孝子順孫義夫節婦旌表門閭終身勿
事諸州侍老百歳以上賜綿帛十段九十以上賜五段
八十以上賜三段獻陵定陵官使并管陵縣官各加一
階陵户各並放從良終身灑掃陵寢仍毎陵取側近百
姓六鄉以供陵寢永勿徭役自古帝王賢臣將相陵墓
宜令所在州縣致祭内外文武官三品以上加爵一級
四品以下各賜一階亞獻太子鴻賜物二千疋終獻慶
王潭賜物一千疋邠王守園各一所并量賜奴婢等其
道士女道等既先令司封檢校不須更𨽻宗正司所置
崇𤣥置署宜停古之制禮祭用質明義兼取於尚齒情
實縁於既没我聖祖湛然常在為道之宗既殊有盡之
期須展事生之禮自今以後每於聖祖宫昭告宜改用
夘時以前行禮朕深惟復朴將致無常在理難明𤣥風
未暢不有時習焉能化成自今以後每至三元日宜令
崇𤣥館學士講道德經羣公百辟咸就觀禮庶使軒冕
之士盡𢎞南郭之風寰海之内咸為大庭之俗其崇𤣥
學士補置猶近於經術或未精通又屬初崇聖號親行
典册宜𢎞勸奬以示恩惠至舉口試及佔并䇿各减一
條三年業成始依常式其崇𤣥館大學士宜賜物一百
疋學士賜六十疋直學士四十疋宫内先配住道士各
賜二十疋仍令所司具作條件處分宣布中外令識朕
懷主者施行
　
　
　
　
　
　唐大詔令集巻七十七
欽定四庫全書
　唐大詔令集巻七十八
　　　　　　　　　　　　宋　宋敏求　編
　　典禮
　　　追尊祖先
　　　　追尊𤣥元皇帝制
　　　　追尊先天太皇德明興聖皇帝等制
　　　　上聖祖大道𤣥元皇帝號并五聖加諡制
　　　加諡祖宗
　　　諡議
　　　　順宗加諡至德𢎞道大聖太安孝皇帝議
　　　　憲宗加諡昭文章武大聖至神孝皇帝議
　　　文
　　　　聖祖大道𤣥元皇帝加號册
　　　　髙祖神堯大聖皇帝加諡册
　　　　太宗文武大聖皇帝加諡册
　　　　髙宗天皇大聖皇帝加諡册
　　　　中宗孝和大聖皇帝加諡册
　　　　睿宗𤣥真大聖皇帝加諡册
　　　赦
　　　　加祖宗諡號赦
　　　國忌
　　　　國忌在近進𬞞菜詔
　　　　増忌辰設齋人數勅
　　　　廢國忌日行香勅
　　追尊祖先
　　　追尊𤣥元皇帝制
東臺大道混成先二儀以立稱至仁虛已妙萬物以為
言粤若老君朕之本系爰自伏羲之始洎乎姬周之末
靈應無像變化多方遊元氣以上昇感星精而下降或
從容宇宙吐納風雲或師友帝王丹青神化譬隂陽之
不測與日月而俱懸屬交在辰晦迹柱下大𢎞雅訓垂
訓將来雖心齋於太虚而理歸於真宰若夫絶聖棄智
安排寡欲寂寞窅㝠之際希夷視聽之表澹爾無為翛
然自得酌之不竭用之不盈執大象而還淳滌𤣥覽而
遣累邈乾坤而長久跨陶鈞以亭育至矣哉故無得而
稱也况大道所宣克昌寳祚上德所履允屬休期朕嗣
膺靈命撫臨億兆總三光之明而宿宵夤畏居四大之
重而寢興祗惕盡孝敬於宗祧罄懐柔於幽顯行清静
之化成太平之業登介丘而展采坐明廷而受記非烟
結慶重輪降祥鶴應九歌山稱萬嵗越振古而㑹休徵
冠帝先而為稱首大禮云畢廻輿上京駕駐瀨鄉躬奠
椒糈仰瑞光而延佇挹神泉而永嘆如在之思既深敬
始之情彌切宜昭元本之號以章𤣥聖之功可追上尊
號曰太上𤣥元皇帝祠堂廟宇並令修創廟制令丞以
供薦饗仍改谷陽縣為真源縣宗姓特給復一年冀崇
追逺之懐用申尊祖之義主者施行(乾封元年二/月二十日)
　　　追尊先天太皇德明興聖皇帝等制
門下庇人生者必崇於大道受成命者實賴於前烈恭
惟大聖祖𤣥元皇帝道光太極首出渾元𢎞敷妙門廣
化真理雖乘時御氣已昭昇於上清而儲祉發祥每敷
祐於来裔祚我寳運格於皇天爰自創業迨於兹嵗頻
彰景貺屢覩真容使夫天清地寧物阜民庶六氣時若
四夷来王聖感之祖也至道之應也成功不宰豈假於
強名降福無疆敢忘於昭報是用薦徽號増禮册蠲㓗
以盡敬躬親以致誠亦既昭格良深感慶交至宜因展
事更廣揚名夫聖人之生乃先天地應變無體其猶龍
馬雖窅冥之物不知誰何而誕靈之後示必有先聖祖
父母著在圖籍母益夀氏已崇徽號曰先天太后父周
上御史大夫敬追尊為先天太皇仍於譙郡置廟自餘
一事以上准先天太后例昔契敷五教殷以為祖稷播
百榖周以配天况咎繇邁種黎人懐德我之本系千載
彌光敬追尊為德明皇帝凉武昭王朕十一代祖也積
德石地炳靈中葉奄有萬國兆先帝功敬追尊為興聖
皇帝其靈側近仍並禁樵牧春秋二時偹禮致祭且聖
人所理本在諸天將欲降靈固欲取象况為帝號豈可
名宫其𤣥元宫西京宜改為太清宫東京改為太極宫
天下諸郡改為𬗋極宫兩京宫内道士宜先抽有道行
者一十人自餘於新度人中簡擇取添滿三十人為定
額仍各賜近城莊田册禮宜令所司即詳定儀注聞奏
　　　上聖祖大道𤣥元皇帝號并五聖加諡制
握乾圖者必禀於元命宗道本者允屬於强名是知物
通昭感之德報功尊祖貴叶崇之義朕祗荷丕業恭臨
大寳何嘗不宵衣滌慮菲食齋心奉𤣥聖之範為蒼生
以祈福自頃昊穹眷命天道降休玉芝再産真容累見
嘉應荐来罔知攸荅豈謂𤣥記隂隲秘謀混成懸想造
化之源宻紀景靈之度慶崇真籙昭錫朕躬初騐神傳
竟彰天授幽深累跡既殊於人代朴畧竒象固絶於名
言𬗟覿皇圖欽承道寳有寅畏増深思申嚴敬之誠以
崇廣大之業謹上𤣥元皇帝仍以来月五日朕親奉册
禮國家文祖神宗重熈累洽無為之訓垂祐清静之德
在人慎寧後昆累承大業是用欽𤣥符之景命歸清廣
之延祥禀慶真源光昭聖烈謹上髙祖神堯皇帝尊諡
曰髙祖神堯大聖皇帝太穆皇后竇氏尊諡曰太穆順
聖皇后太宗文武聖皇帝尊諡曰太宗文武大聖皇帝
文德聖皇后長孫氏尊諡曰文德順聖皇后髙宗天皇
大帝尊諡曰髙宗天皇天聖皇帝大聖則天皇后武氏
尊諡曰則天順聖皇后中宗孝和皇帝諡曰中宗孝和
大聖皇帝和思皇后趙氏尊諡曰和思順聖皇后睿宗
大聖真皇帝尊諡曰睿宗𤣥真大聖皇帝昭成皇后竇
氏尊諡曰昭成順皇后肅明皇后劉氏尊諡曰肅明順
聖皇后庻彰祈精之感降貽厥之元符聿修誡敬逹孝思
於罔極更以来月五日於太清宫前恭禮寧王憲薛王
業各賜物八百疋忠王浚棣王洽鄂王滉光王涺等各
賜物七百疋中書門下賜物五百疋開府王毛重賜物
三百疋皇親五等以上諸親三等以下及文武百寮各
賜有差自古明王因心以待人由已以施物故休戚共
而憂樂同也中書門下丞相尚書開府王少大將軍父
賜三品官九品三監十二衛監軍羽林軍五省官三府
户大都督府長史父各贈四品官以上清官父各賜五
品官凡所贈官宜兼贈母邑號俾夫羣臣受䇿上延父
母先帝遺澤下及幽明興言及此良多感嘆羣臣一體
榮辱是同龍虵之歌古今作式其唐隆元年兩營立功
官三品以上與一子官其四品以下選日優與進改京
兆府供頓免今年地税諸道戰亡人家仰州縣存恤不
支濟者量事賑給諸軍徤児别勅行人各賜勲兩轉
　加諡祖宗
　　諡議
　　　順宗加諡至德𢎞道大聖大安孝皇帝議
臣融議曰王者則髙明以茂育法博厚而含𢎞象日月
以照臨如雨露而膏澤諡以令德昭於至公即軒轅顓
頊文王武王是也其有褒旌未副則宜増美尊名伏惟
順宗至德大聖大安孝皇帝道合二儀明齊兩曜恩沾
萬物信若四時始位踐重光名髙少海寢興有度視聽
必端昔德宗駐蹕奉天禮行廵狩掃除兇㓂實賴春闈
每誓衆之初而吐言激切及撫軍之際皆感動師人洎
車馬還都歡娯宫禁朝夕視膳晨昏問安是居承華毓
德望苑日彰孝愛三十七齡三善益表於元良六氣忽
嬰於沉痼德宗以龍樓重嗣惟疾之憂醫藥躬勞至於
大漸順宗昭事德宗之節也詢古無對德宗鍾念順宗
之至也前史莫倫父子之親君臣之義垂榮萬國流慶
千年及厯數自天統承丕構不敢牢譲方遵永圖師唐
虞之仁以覆幬天下纂禹湯之化以煦育黎元薄賦蠲
逋宥刑恤隠深仁降感沛澤旁敷减去宫人斥絶竒貢
臨軒廣愛焚鴆毒於通衢凭檻興仁放猛鷙於維繋歸
功臣之甲第而中外謳歌黜殘酷之劇吏而逺近欣服
䖍恭九廟睠佑萬邦宵旰勤劬詎思頤衛於是託付冡
嫡壮乎皇猷以明繼明以聖傳聖孝德垂名於不朽睿
謨貽慶於無疆是生聖明収復河隴刷百載失地之恥
滌八聖强鄰之羞陛下不有其功美歸祖考追加尊諡
用重鴻名易曰天地之大德曰生聖人之大寳曰位經
曰德者同於德道者同於道諡法曰寛裕和平曰安克
慎所安曰孝伏惟順聖皇帝端拱造物秉運統天可謂
至德也感神翊運光明正位可謂大聖也永圖丕搆𫝊
聖和保可謂大孝也臣融定加諡號謹上尊諡曰至德
𢎞道大聖大安皇帝謹議
　　　憲宗加諡昭文章武大聖至神孝皇帝議
臣融議曰皇莫尊乎義軒帝莫大於堯舜咸有上諡光
昭厥猷光德嵬嵬徽美未稱則必追加大號式重鴻名
伏惟憲宗神章武孝皇帝神授英明天假文武德惟孝
養仁著君臨功格𤣥穹道孚皇極詞懸日月學奥乾坤
揚十聖之耿光冠百王之丕績伏以天寳之末大歴之
中郡國有倔强之臣朝廷行姑息之令所以李錡拒命
自於宗枝劉闢稱兵起於儒吏伏惟憲宗皇帝上遵太
宗之法次覽軒后之書親近正人委任輔相修明綱紀
震動雷霆剪㓕渠魁征討叛亂無職不舉無賢不庸將
靖萬方用清四海號令必一視聽無私故得夏臺伏鑕
於沙陲上黨受擒於城鎮西蜀獻俘而玉京正法東呉
納㓂而金陵廓開郾城纔下而申蔡削平鄆帥就誅而
齊魯盡復皇威逺振神筭無遺時也滄景屛息以朝天
易定束身而納地海内無事天下一家萬國来賔百蠻
向化方興謀於戎狄深注意於河湟伏以疆土開拓而
有時腥膻冠帶而有日逐覩赫奕休烈留付中外實主
有明聖乘以英運睿謀心課越古超今陛下不有其功
歸於先志掲兹上善既譲於天能光祖宗繼述前聖昨
者丞相卿士請加鴻名陛下固秉冲謙再三不允今追
尊祖考榮冠禹湯伏惟憲宗神聖章武孝皇帝乃聖乃
神乃武乃文盛德大業經天緯地記曰武王周公其逹
孝矣乎詩曰文王受命有此武功臣融定加諡號謹上
尊諡曰昭文章武大聖至神孝皇帝謹議
閏十一月十七日宰臣於延英殿面奉聖㫖収復河湟
繼述先志將欲尊順宗皇帝憲宗皇帝
右兵部尚書歸融奉閏十一月二十三日勅牒差臣
定諡號者學慙淺薄文愧空虛先聖尊號謬膺論譔
不敢不罄竭愚悃上副天心今諡號曰已成謹輙進
順宗皇帝諡號一巻憲宗皇帝諡號一巻並各封進
無任(云云/)謹具如前勅㫖敬依典禮不任摧感宜付
所司
　　册文
　　　聖祖大道𤣥元皇帝加號册
維天寳八載歳次巳丑閏六月癸亥朔四日景寅曽孫
嗣皇帝臣隆基奉册大聖髙祖𤣥元皇帝臣聞有萬物
者本乎大道稱謂所極乃强名焉通三才者存乎大寳
敬教所底唯崇號焉伏惟象帝啟元猶龍表聖應代降
跡立言垂範冲用之功覆幬於天地普救之德亭毒
於生靈委裕邦家克保丕業顧以𦕈躬纘承𤣥緒永惟
敷祐以致太和頃者玉芝再産𤣥記隂隲是用恭膺景
命肅事鴻名既刻元辰薦彰嘉貺則有卿雲散彩瑞日
重輪欽承降鑒載深兢愓謹上加尊號曰聖祖大道𤣥
元皇帝伏惟昭膺盛典永貽休烈
　　　髙祖神堯大聖皇帝加諡册
維天寳八載嵗次已丑閏六月癸亥朔四日景寅孝曽
孫嗣皇帝臣隆基敢昭告於髙祖神堯皇帝伏惟乾坤
合德歴數在躬俯順人心肇興王業濟生靈於塗炭𢎞
至理於馨香四海樂推百蠻稽服故得應圖協緯開國
造邦顧以𦕈德纘承丕緒永惟孚祐以致太和頃者玉
芝再産𤣥記隂隲欽承景命肅事鴻名既刻元辰薦彰
嘉應則有卿雲散彩瑞日重輪恭惟降鑒載深兢惕謹
上加尊諡曰髙祖神堯大聖皇帝伏惟俯鑒䖍誠昭升
盛烈祗奉典册伏増感慰
　　　太宗文武大聖皇帝加諡册
維天寳八載嵗次已丑閏六月癸亥朔四日景寅孝曽
孫嗣皇帝臣隆基敢昭告於太宗文武大聖皇帝伏惟
英喆自天應期撥亂翼戴元聖大拯横流九服載安百
蠻俾乂功冠開闢德被生靈故干戈之動叶於湯武文
章之盛縣於日月克昌大業永建皇圖顧以𦕈身祗膺
寳命恭惟孚佑以至和平頃者玉芝再産𤣥記隂隲是
用欽承丕祉肅事鴻名既刻元辰薦彰嘉應則有慶雲
散彩瑞日重輪永惟降鑒載深兢惕謹上加尊諡曰太
宗文武大聖皇帝伏惟俯睠䖍誠昭升盛烈祗奉典册
伏増感慰
　　　髙宗天皇大聖皇帝加諡册
維天寳八載嵗次已丑閏六月癸亥朔四日景寅孝孫
嗣皇帝臣隆基敢昭告於髙宗天皇大帝伏惟繼文纘
聖嗣武居尊保合太和緝熈庶績萬邦作乂百度惟貞
興弔伐之師展對崇之禮無有逺邇罔不率從仁風汪
洋德澤滂沛聖謨超於䆳古休聲貫於列辟顧以𦕈德
纘承丕緒永惟敷佑以致太平頃者玉芝再産𤣥記隂
隲欽承景命肅事鴻名既刻元辰薦彰嘉應則有慶雲
散彩瑞日重輪恭惟降鑒載深兢愓謹上加尊諡曰髙
宗天皇大聖皇帝伏惟鑒睠䖍誠昭升盛烈祗奉典册
伏増感慰
　　　中宗孝和大聖皇帝加諡册
維天寳八載嵗次已丑閏六月癸亥朔四日景寅孝姪
嗣皇帝臣隆基敢昭告於中宗孝和皇帝伏惟睿聖日
躋文思天縱重昌大業光啟中興允昭嗣夏之功克荷
纘堯之緒武以靖亂文以經邦流愷悌之風布寛和之
政故得三靈叶贊百姓與能庶績咸康彞倫有穆顧以
𦕈德纘承丕緒永惟敷佑以至太和頃者玉芝再産𤣥
記隂隲欽承景命肅事鴻名既刻元辰薦彰嘉應則有
慶雲散彩瑞日重輪恭惟降鑒載深兢愓謹上加尊諡
曰中宗孝和大聖皇帝伏惟俯鑒䖍誠昭升盛烈祗奉
典册伏深感慰
　　　睿宗𤣥真大聖皇帝加諡册
維天寳八載嵗次已丑閏六月癸亥朔四日景寅孝子
嗣皇帝臣隆基敢昭告於睿宗大聖𤣥真皇帝伏惟濬
哲齊聖文思光澤炳兹龍德潛躍應期靖難安人克昌
休運臻於至道惟懐永圖顧以𦕈身嗣膺寳命恭惟敷
佑以至太和頃者玉芝再産𤣥記隂隲是用欽承丕緒
肅事鴻名既刻元辰薦彰嘉應則有慶雲散彩瑞日重
輪恭惟降鑒載深兢惕謹上加尊諡曰睿宗𤣥真大聖
皇帝伏惟俯睠䖍誠昭應盛烈祗奉典册伏増感慰
　　赦
　　　加祖宗諡號赦
王者之御天下也莫不懋建皇極惟懐永圖先德禮以
導人用政刑以佐理順四時而並施其化育萬物而各
遂其宜然後闢土開邉逺柔邇悦衆享美利斯為大寧
我國家以仁義有乾坤以道德撫夷夏其髙祖太宗經
綸之列聖繼體守持之重光累洽延洪景鑠及於憲考
文明武英剗稂莠於甫田振威靈於殊俗肅清澄廓庻
績其凝實推中興歴十五載今予小子大構是承祗奉
宗祧敬若天命遐慕唐堯恭譲之德常勵漢文菲薄之
躬懍乎憂勤懼忝負荷每念河湟之壌陷為戎寇之疆
百有餘年一失莫復元和中將雪前憤嘗振睿思方除
孽臣未就成業永懐遺訓明發疚心近者祖禰降靈中
外協志不煩攻伐不費財賦六郡連收七闗盡復削衽
解辮樹領乞降犬羊竄亡億兆鼔舞厥庸有功繼志克
成仰襲丕休聊用無愧臣下欲歸虚羙强我鴻名斯實
先聖神功因願追尊加諡牢譲乃遂孝思獲申頒告寰
區同兹徽慶且慮蒸黎之困猶疑獄犴之寃爰因獻嵗
之辰乃行在宥之典可大赦天下自大中四年正月一
日昧爽以前大辟罪以下已發覺未發覺已結正未結
正繋囚見􁁍罪無輕重咸赦除之唯犯十惡官典犯入
已賘不在赦限
　　國忌
　　　國忌在近進𬞞菜詔
朕聞大孝塞乎天地色養著乎人倫自古迄今乃生民
之本也朕之不幸徃逄㷀疚未明之間屡所哀感舉目
歔欷永懐罔極追慕之痛鍾此𬎼賔不樂之辰繼乎旬
朔宜令外厨斷牲鱗唯進蔬菜
　　　増忌辰設齋人數勅
忌辰設齋雖出近制斟酌損益貴於得中况在不遷之
宗允資異數之禮五月六日二十六日兩忌設齋人數
宜各加至二十人太穆文德皇后忌日亦各加倍數其
寺觀仍舊十二月八日忌宜於五所寺觀共設四十人
宜令所司准式(太和/年)
　　　廢國忌日行香勅
朕以郊廟之禮嚴奉祖宗備物盡誠庻㡬昭格恭惟忌
日之感所謂終身之憂而近代以来歸依釋老徴二教
以設食㑹百辟以行香將以仰助聖靈而㝠資福祐有異
皇王之術頗乖教義之宗時因崔蠡奏論遂遣討尋本
末禮文令式曽不該明習俗因循雅當釐革京城及天
下州府國忌日於寺觀設齋行香起今以後並宜停廢
(開成四年/年十月)
　
　
　
　
　
　
　
　
　
　
　
　
　
　唐大詔令集巻七十八
欽定四庫全書
　唐大詔令集巻七十九
　　　　　　　　　　　　宋　宋敏求　編
　　典禮
　　　巡幸
　　　　幸故宅改為通議宫曲赦京城繫囚制
　　　　巡幸岐隴二州曲赦
　　　　巡幸并州曲赦
　　　　破契丹幸靈州詔
　　　　赦行幸諸縣及岐州制
　　　　幸東都詔
　　　　睿宗令皇帝巡邉詔
　　　　行幸東都詔
　　　　幸新豐及同州勅
　　　　幸東都制
　　　　至都大赦天下制
　　　　巡幸東都賜賚扈從赦天下制
　　　　幸長安制
　　　　幸東都詔
　　　　將離東都減降囚徒勅
　　　　北巡狩制
　　　　幸太原府赦境内制
　　　　北路幸長安制
　　　　南路幸長安制
　　　　巡幸東都賜賚從官勅
　　　　南路幸西京勅
　　　　鑾駕到蜀大赦制
　　　　史思明再陷洛陽巡幸東京詔
　　巡幸
　　　幸故宅改為通議宫曲赦京城繫囚制
朕㳟膺大寳克隆景祚永言孝思聿追罔極肇惟自昔
胥宇舊居王道所基積慶攸在桑梓之敬每懐踐歴日
不暇給以迄於玆今既氛祲廓清區夏寧謐時和嵗稔
民休俗泰爰擇良辰言遵邑里體同過沛事等歸譙故
老咸臻族姻相㑹肅恭薦享感慶兼集思俾歡心逮於
衆庻愍兹幽滯有懐寛釋都輦之地宗祊所居作固萬
邦義越等常惟時孟夏方申長育宜順天心宣兹恵澤
可曲赦京城内繫禁囚見徒及被推問應集之人死罪
以下並放免其内有於政切害情理難原者宜降死從
流(武德六/年四月)
　　　巡幸岐隴二州曲赦
朕恭膺寳命握圖馭厯屬喪亂之後承凋弊之餘宏宣
德化勵精治道遐邇肅清要荒来服聊因暇務省視民
風遵彼岐梁言臻汧渭百年之老俱稱鼔腹五尺之童
咸欣擊壌睠懐曩昔亟遊此地嵗月踰邁以迄於兹周
覽原隰愴然懐舊延問鄉黨僚吏猶存事異宛譙情均
豐沛民和俗阜上下歡洽宜宣愷澤俾同慶幸可特赦
岐隴二州管内自貞觀四年十月一日昧爽以前大辟
以下悉從原宥放免二州户民無出一年租賦八十以
上鰥寡篤疾及舊任二州雜職佐吏以上賜物各有差
百嵗以上就加優恤行經咸陽始平武功二縣見囚禁
徒罪以上各降一等杖罪以下並宜釋放年八十以上
及鰥寡篤疾并武功縣舊主軍師亦加賜物凡此界内
名山大川望秩之禮備加牲幣孝子順孫義夫節婦隨
事褒顯旌表門閭其賜物之有差宜依别勅務從周厚
以稱朕意
　　　巡幸并州曲赦
太原之地興運所階全晉之人義深惟舊自朕㳟膺寳
厯二紀於兹何嘗不御扆長懐想崤陵之風雨臨軒逺
感念大麓之雲雷當於此時乃忘身而拯溺實賴同德
並贏粮而樂推役不踰年遂清區域諒由成都之衆謳
訟闡虞帝之功戰牧之􁁍歌舞興周王之業仗兹叶力
竟致升平懐彼勤勞何忘晷刻既因垂拱之暇再省創
業之方周歴郊原宛如疇昔訪其父兄已多長謝不見
所識魏后遂以興嗟䘏彼故里漢皇因而式宴前王是
日哀樂交懐在朕深衷義符於此是用具陳廣樂共申
髙宴取譬還譙之賞同彼幸代之情仍曲赦并州管内
大辟罪以下繋囚見徒並赦除之常赦所不免者不在
赦例(貞觀二十/年正月)
　　　破契丹幸靈州詔
朕形勞育物盡敬承天蠢動不安櫛風而罔倦荒隅未
静救焚而靡息獨運方寸貫徹上𤣥凝想冕旒布化中
外是知惟天為大合其德者弗違謂地葢厚體其仁者
光被故能彌綸八極權輿二儀大帝福謙斯其效矣彼
匈奴者與開闢以俱生奄有龍庭共老上而並列僭稱
驕子分天街於𬗋宸仰應旄頭抗大禮於皇極流殃搆
禍數嵗稱兵慿陵障塞連年壓境射雕馳騎亟飲㶚川
如豕騰氛頻驚渭汭貽先皇之動衆致黎庶之塗原社
稷為虛軫情何已朕御天下二紀於兹曩者聊命偏師
遂禽頡利今兹始𢎞廟略已㓕延陀麾駕出征未踰郊
甸前駈所轥才掩塞垣長䇿風行已震金㣲之表揚威
電發逺踰沙場之外遂使雁山之北無侵單于龍庭之
南大開封域其契苾車心俟斤及鉄勒諸姓迴紇朝禄
俟利發等總統百餘萬户散處北溟逺使人委身内屬
請同編列並為郡縣引領翹足暴十日而佇油雲延首
求哀沉九泉而請營魄朕當暫幸靈州撫輯歸附𢎞兹
肆赦加以施行頒惠天隅耀威雲朔收其瀚海盡入提
封觧其紛爭並垂冠帶混元以降殊未前聞無疆之業
永貽来世古人所不能致今既吞之前王所不能屈今
咸滅之斯寔書契所未有古今之壯觀豈朕一人獨能
宣力葢由上靈儲祉錫以太康宗廟威靈成兹大定即
宜宣禮告於清廟仍以大慶頒示普天俾與黎元同兹
有賴(貞觀二十/年八月)
　　　赦行幸諸縣及岐州詔
朕恭膺寳命嗣奉瑤圖居萬乘之尊當四海之貴遐觀
徃烈詳求前古每希蹤於哲后常勞心於庶物兢懼弗
寧憂勤若厲屬天下無事區宇有截仰髙風於汾射暫
清暑於林泉朕昔在震宫侍遊兹壌山川依舊嵗月不
追今既俗阜年和華夷胥悦𬗟懐徽範情兼感慰宜遵
省方之義且順陽和之序曲申惠澤式彰寛宥行幸所
經諸縣及岐州囚徒人犯罪者流降從徒以下並免之
(永徽五/年二月)
　　　幸東都詔
咸京天府地狹人繁百役所歸五方胥萃雖獲登秋之
積猶虧洊嵗之資睠言於此思蠲徭賦夫以交風奥壌
測景神州職貢所均水陸輻凑今兹豐熟特倍尋常事
貴從宜實惟權道即以来年正月幸東都闗内百姓宜
免一年庸調及租并地丁税草其當道諸縣特免一年
劍南隴右諸州毎年供進物一二年且停(儀鳳二/年十月)
　　　睿宗令皇帝巡邉詔
先王省方所以觀風設教聖人順動所以刑清甿服故
叶時同律虞典之常道喬岳翕河周家之盛德自王風
不競兹禮遂闕兩漢之朝有時于邁三國以降日不暇
給我皇家開元首出卜代重光寰宇大寧車書無外文
祖神宗之徳洽於兆人考祥展義之規昭於國典朕祇若
丕構寅奉慶靈夙懐箕嶺之心久遂汾陽之志皇帝天
錫英武神與聰明純孝極於安親大功深於濟代自陟元
后實總朕師時政益明彛倫攸叙而將靖邉甿藩阻悠遐
夷夏殊化或幽隠未申或勞苦未䘏將副來蘇之懐實允
卜征之義加以頃年邉將授任或乖師律以虧軍威不振
皇帝宜順時巡狩親幸邉陲掌圖修考事之儀典樂具陳
詩之禮西洎河塞東踰燕朔望秩名山肆覲羣后休農問
老誓師訓卒其有牧州典郡功施於人仗節擁旄隠若敵
國者當崇進律之賞加以分麾之命若邦政不舉軍令莫
修裒歛細人侵削戰士者明兹典憲肅以天誅然後七萃騰
装六軍按節合符釡山之曲覽軒轅之遺風勒銘單于
之臺踐漢皇之故事使隂山罷祲大漠無塵其供帳所
資儲擬之費皆令有司支備州縣不得勞百姓(先天元/年十月)
　　　行幸東都詔
咸洛京師建都惟舊乃睠時邁卜征在斯朕承天纂歴
恭已臨人鼎爼雖甘念疲甿之不足宫室信美傷浮户
之未安事内攅於千慮心外周於萬方則知帝業初啟
崤函乃金湯之地天下大定河洛為㑹同之府周公測
景是曰土中為六氣之所交均萬方之来貢引魚鹽於
淮海通秔紵於吳越瞻彼洛汭長無阻饑自中宗入闗於
今八載省方之地久而莫修遂使水漕陸輓方春不息
勞人奪農卒嵗何望闗東嗟怨朕實聞焉思欲寧人而
休轉運舘榖而就敖庾加以暑雨作害災拂秦川嵗星
有福祥歸豫野朕情深救弊身豈懐安夷考衆心審聽
輿誦上奉天以為孝下利人以為忠順時而動從衆之
願宜以今年十一月行幸東都凡厥有司式遵乃事至
於行從兵馬供頓貯積務在樽節勿使煩勞考使選人
咸令都集東都宫殿應湏修理量加整葺不得煩人朕
本為人而行非擬勞人自奉所過州縣無費黎元亦不
得輙有差科傍求進獻宣布遐邇知朕意焉(先天二/年七月)
　　　幸新豐及同州勅
勅虞之四朝且徧區㝢漢之三輔本同京師善於古者考
於今發乎近者應乎逺若順豫之事缺則紊於王制巡
遊之典備則慮於人勞朕受命膺期勵精設教幸乾坤
幽贊風雨咸若百姓既阜三農已登同頴獻於宗廟穭
穗生於郡國我無大桀寔欣於嵗取人有小康未果於
時邁但左翊之地近入黄圖新豐之邑甫鄰青綺山川
宫舘咫尺相望方欲過㶚亭而渉□經沙阜而臨渭見
彼耆耋問其疾苦察長吏之政恤黎甿之寃葢所以展
義陳詩觀風問俗始自畿甸化於天下宜以今月二十
五日幸長春宫停五日縁頓所湏並令所司支備一事
以上不得擾州縣發日唯量將飛騎行更不湏别遣兵
馬及妄有科喚朕此行之處不得進奉在路有稱寃苦州縣
不能疏决者委御史金吾収狀為進各勉所職副朕意
焉(開元二年九/月十一日)
　　　幸東都制
黄門朕聞遂物之宜上則聽其和樂違人之欲下則生
於怨思一物安可不遂萬人安可固違且先王卜征觀
乎風俗大易順動應乎天地由是巡以五載尚徧於人
寰設為兩京况稱於帝宅東幸西顧乃其常也然以行
必清道不為無事至而供帳是則有勞故恤人之隠憂
人不足於今四年矣遂使東土耆老傾心而傒予中朝
公卿屢言以沃朕咸謂國之中洛王者上地均諸侯之
賦當天下之樞陸行漕引方舟繫軑費省萬計利踰十
倍更知夫便於物者非自奉以懐安嗟於人者豈不識
而阻願於是乎見品彚之阜因京坻之餘則無奪農矣
陳太師之言獻史臣之頌則無缺政矣信可以備法駕
乘陽春歸於成周布我時令宜以来年正月五日行幸
東都仍取北路所司准式主者施行(開元四年十/二月三日)
　　　至東都大赦天下制
黄門周宅中土秦里上田皆王者之都也時邁觀風載
巡展義皆王者之政也朕嗣守宸極頓移年所冕旒而
視心毎周於萬邦車轍所届迹不出於三輔豈懐安以
憚勞若省費而體力然以設京師者不偏于西據奉宗
廟者亦俟於東征安可阻從人之心増傒予之怨是用
闓陽發嵗練日簡辰順和氣以應物御惠風以行令永
言告至載叶伻来顧兹菲躬畏此鴻業下輦而有宫室
即舊不加登臺而有山川覽今猶昔森言在目用軫於
懐思𢎞逺圖俾作寛典不忘師古之義特布惟新之渥
可更大赦天下自開元五年二月三日昧爽以前大辟
以下罪無輕重已發覺未發覺已結正未結正繫囚見
徒常赦所不原者咸赦除之謀反大逆不在赦限(云云/)
夫政欲清静詞尚省要間者思致於義未臻其道文書
盈几閣而吏益欺詔命下閭里而人莫諭得非失於牴
牾弊在頓蕪耶簡而易從禁則難犯令式格勅有不便
者先令尚書省集議刑律刋定宜詳閲厥衷合於大體
亡命山澤挾藏軍器百日不首復罪如初敢以赦前事
相告者以其罪罪之赦書日行五百里布告天下稱朕意
焉主者施行
　　　巡幸東都賜賚扈從赦天下制
朕自臨天下未至於洛雖二京出遊葢惟常典五載来
巡肇於即事念兹扈從特有加恩南北衙應從官三品
以上各賜物四十叚四品三十叚五品二十叚六品七
品十五叚八品九品十叚從飛騎萬騎各賜物五叚馬
家小児賜物三叚三衛檢校監門直長引駕等發京宿
衛執當不闕者簡日優量其置頓營幕橋道等使並制
官各賜物逓加從官一等仍與中上考緣路刺史上佐
縣令奉承頃事并專知官各准從官例與賜亦與中上
考衛士掌閑幕士等各賜物兩叚大赦天下惟謀反大
逆不在赦限餘並宥之河南府百姓給復一年河北遭
澇及蝗蟲處無出今年租武德貞觀以来勲臣子孫無
名在位更詳求其後奏聞有嘉遁幽棲養髙不仕者州
牧各以名薦(開元五/年五月)
　　　幸長安制
門下觀俗省方所以愛人治國宗尊廟貎所以事神享
親欽若昔典此惟大義朕祗膺鴻業積念咸秦去嵗欲
幸洛京已發成命屬重營天室因將中止誠以其繩則
板功且未即展鈴効駕信弗可違終肆覲於東方恒載馳於西
土流晷不駐通喪永畢象居始成如在増慕朕之前志
日夜匪遑故可以詩陳肅雝禮極禋祀神明之隩時惟
雍州禾稼有年莫若闗輔王假用吉后来其蘇寔獲我
心俾從人欲可以今年十月取北路幸長安所司准式
務在節省無得勞費主者施行(開元六年/七月六日)
　　　幸東都詔
王者觀俗以賦政考祥以省方必將叶於人和而奉若
天意朕祗守鴻緒用康黎庶思振德以惠物豈勞人以
尊已頃年闗輔之地轉輸寔繁重以河塞之役兵戎屢
動千金有費九載未儲懐此勞辛以増旰昃且夫茍利
於物可隨事而變通將適於人故因時以巡幸卜洛萬
方之隩維嵩五岳之中風雨之所交舟車之所㑹溝通
江漢之漕控引河淇之運利俗阜財於是乎在今欲省
其費務以寔闗中即彼敖倉少濟河邑乘嵗陽之吉展
遊順之儀豈惟龜筮不違固已詢謀定是叶修五禮更
問百年車輿動而不勞玉帛㑹而胥悦所謂先天以𢎞
道因人以為利也宜以明年正月十五日幸東都(開元/九年)
(九月/九日)
　　　將離東都减降囚徒勅
獻嵗肇春陽和感氣且是發生之日寔惟布德之辰朕
將幸秦京言離洛邑既省方以觀俗思𢎞恩以濟人載
念狴牢又惻襟抱宜敷寛大之恩用敦祝泣之意其都
城内見禁囚徒除身犯十惡及偽造頭首餘雜犯死流等
各减一等徒以下並放河南府遭水百姓前令量事賑
濟如聞未能存活春作方興恐乏粮用宜令王怡檢問
不支濟者更量賑給務使安存(開元十一/年正月)
　　　北巡狩制
朕爰自京洛有事省方乘兹發生之和因務豫動之慶
將欲恤鰥獨問耆老陳詩展禮陟幽黜明使滯伏必申
㣲物咸遂其行幸所至處宜令刺史縣令存問百年老
病鰥寡惸獨及行人家如有单貧不濟不能存活者量
加賑給其侍老仍各賜物三叚見禁囚徒除十惡及身
犯反逆并偽造頭首以外自餘雜犯流死等罪各減一
等徒以下並放免百姓有賢良官人有清白並令中書門
下採訪名聞其貪濁之吏委御史覺察弹奏(開元十一/年正月)
　　　幸太原府赦境内制
朕恭承寳位十有餘年荷累聖之昌圖膺三靈之睠命
日慎一日雖休勿休今問俗觀風肆覲羣后陳詩納貢
親問百年雖念勞人事資展禮太原舊國王業所興乃
睠成周西巡豐鎬曰惟嗣漢東至沛鄉皆㑹彼舊都睠
兹枌社况興王始封之地鴻圖創業之初含育生靈大
造區宇永惟丕搆顧慙貽厥且地稱用武戎役是殷爰
錫懐舊之恩以順發生之澤其太原府境内見禁囚徒
除十惡及偽造頭首餘並赦免預宴官共賜物二千疋
父老及人吏等共賜一萬疋百姓宜給復一年九等户
給復三年元從家給復五年其家籍見丁終身免征役
侍老八十以上賜物五叚版授上縣令仍賜緋婦人版
授上縣君九十以上賜物七叚版授上州長吏仍賜緋
婦人版授郡君百嵗以上賜物十叚版授上州刺史仍
賜紫婦人授郡夫人孝子順孫義夫節婦旌表門閭終
身勿事其有流淪草澤抱德栖遲及武德功臣并舊戚
子孫才堪文武未有官者并委府縣搜揚具以名薦(開元/十一)
(年正/月)
　　　北路幸長安制
朕粤自鄷鎬省方瀍洛屬九服寧謐四時順成殊徴龎
殷景福紛委遂荷靈睠登於介丘居厥成功允荅休祐
葢敬天之命不敢以寧也我来於東嵗亦數稔而西土
耆老傒予多怨况闗輔之地比則有年宜叶卜征之祥
式展時巡之義可以今年閏九月十日取北路幸長安
所司准式縁頓支供一事以上並用當處官物不湏科
歛百姓其逓運及行從官寮等務從减降所在公私不
得輙有進獻宣布遐邇知朕意焉(開元十五/年六月)
　　　南路幸長安制
朕君臨區㝢子育黎獻每思勤恤不欲勞煩而鎬京之
地陵寢所在自展義河洛已歴嵗年所以式遵卜征有
事時邁抑惟恒典寕敢憚勞將欲西巡元取北路今同
州有暴水浸於邑居載懐憂惕無忘監寐且從南路幸
長安所司准式(開元十五/年八月)
　　　巡幸東都賜賚從官勅
出震奮豫本乎觀風省方展義期於利物朕志惟忘已
情期順人爰採謠歌式事廵幸自轉蹕西鎬即宫東周
景暖風恬無凛冽之惨烟和氣淑嘉晏温之色得夫軍
衛衆䕶靡有郊塞之虞豈非龜筮允臧堪獻卜征之吉
天人叶應傒予王城感是休和良以有慰思𢎞慶澤従
行在所親王賜物八十疋嗣郡王六十疋一品五十疋
三品四十疋四品三十疋六品二十五疋七品二十疋
八品九品十叚三衛引駕細引飛騎各四叚彍弩手幕
士主膳供膳及諸色白身人等各三叚知頓使知營幕
使各六十疋知頓御史三十疋知驛御史及知頓判官
知營幕官賜各加一等入仗突厥吐蕃使共賜物五百
疋令鴻臚據蕃望髙下節給分付供頓州百姓所據緣
頓差科及充夫匠雜役供應等人宜放今年地税自餘
户等免今年地税之半應定名供頓縣官各與一中上
考(開元十九/年十一月)
　　　南路幸西京勅
勅朕所時邁皆順物情頃屬關輔無年遽爾東幸固非
為已將以息人今百榖既成庶務皆省而五陵所奉誠
在京師安可更留周南有闕時薦宜以来年正月七日
取南路幸西京所司准式應緣行幸所湏務從減省所
由明為條例勿使勞煩(開元二十/三年十月)
　　　鑾駕到蜀大赦
朕以薄德嗣守神器何嘗不乾乾惕厲勤念蒼生至於
水旱或乖則禱祠請罪邉鄙㣲擾則齋戒思過聿来四
紀人亦小康葢祖宗之靈卿大夫之助也是以推心將
相不疑於物而奸臣兇黨負信背恩割剥我黎元暴亂
我函夏皆朕不明之過豈復尤人哉楊國忠厚歛害時
巳肆諸原野安禄山亂常搆禍尚逋其斧鉞朕用巡巴
蜀訓厲師徒命元子北畧朔方諸王分守重鎮合其兵
勢以定中原將蕩滌煩苛大革前弊思與億兆約法惟
新上以安宗廟神祗下以寧華夷動植可大赦天下其
天寳十五載八月一日昧爽以前大辟罪以下常赦所
不免者咸赦除之自中興以来有破家者一切與雪流
人一切放還左降官各還舊資内外文武官節級賜階
爵安禄山脅從官有能改過自新背逆歸順並原其罪
優與官賞
　　　史思明再䧟洛陽巡幸東京詔
昔昆夷作患周宣興薄伐之役陳豨稱亂漢祖發親征
之師葢所以禁暴除兇取威靖難上以保宗社下以拯
黎元古帝先王兹道無替頃者禄山搆逆背義負恩惡
既貫盈尋已殄滅而思明殘㓂尚敢延妖聚其蜂蠆之
餘邀我雷霆之伐朕以干戈屢動黎庶未安由是按兵
延誅冀其来格而乃竊兵干紀自取滅亡副元帥光弼
糺率鋭徒恭行天罰爰啟絳宫之畧克推青犢之師曽
未浹辰大破兇黨此皆穹昊垂祐宗社降靈是以戎律
用貞禍滛斯在如聞蓬艾之下蚊蚋猶虞固當乘破竹
以追奔同燎原而撲滅朕為人父母深念塗炭是用大
整戈矛方申弔伐撫綏河洛以致和平即以今月十七
日幸東京率六軍取路進發(乾元二/年九月)
　
　
　
　
　唐大詔令集巻七十九
欽定四庫全書
　唐大詔令集巻八十
　　　　　　　　　　　　宋　宋敏求　編
　　典禮
　　　朝賀
　　　　冬至取次日朝賀勅
　　　　五月一日御宣政殿勅
　　　　淮西用兵罷元㑹勅
　　　貢獻
　　　　停貢獻詔
　　　　罷正至進奉詔
　　　宴集
　　　　定州賜宗姓老人宴㑹
　　　　賜百官錢令逐勝宴集勅
　　　　宴朔方將士勅
　　　　宴幽州老人勅
　　　　平淮西後宴賞諸軍將士放歸本道詔
　　　　以水災罷九日宴㑹勅
　　　養老
　　　　賜孝義髙年粟帛詔
　　　　老人賜杖几鳩杖勅
　　　記節
　　　　停諸節進獻詔
　　　　以二月一日為中和節勅
　　　　令誕日外命婦賀皇太后勅
　　　　許慶成節宴㑹陳脯醢勅
　　　弋獵
　　　　放圑兵勅
　　　　酬賞鳯泉湯知頓官及百姓勅
　　　　禁弋獵勅
　　　喪制
　　　　聽衛士終制三年勅
　　　　不許臨喪嫁娶及上墓作樂詔
　　　　戒厚葬詔
　　　　禁喪葬踰禮制
　　　　誡厚𦵏勅
　　　　條流葬祭勅
　　朝賀
　　　冬至取次日朝賀勅
王者父事天母事地所以昭孝敬之道彰神祗之德朕
䖍奉明命徧稽大猷實在緣情不惟相襲伏以昊天上
帝義在尊嚴恭惟祀典毎用冬至既於是日有事圜丘
更受朝賀實深兢惕自今以後冬至宜可取以次日受
朝仍永為恒式(天寳三年/十一月)
　　　五月一日御宣政殿勅
仲夏之時陽德方茂隂事始承聖賢因天地交㑹之時
為父子咸覿之禮既行親戚豈隔君臣自我為初申恩
卿士起今年五月朔御宣政殿召見文武百官九品以
上外官因朝奏在京咸聽就列仍編入式以為恒典(貞元十/年四月)
　　　淮西用兵罷元㑹勅
勅淮蔡未賔師人暴露而三朝之㑹萬國来庭舉觴稱慶
有懐愧惕其来年正月朝賀宜權停諸軍優賜並准例
處分(元和十年/十二月)
　　貢獻
　　　停貢獻詔
逸遊損德昔賢貽訓玩物喪志前典格言西旅獻獒召
公於是作誡東齊餽樂尼父所以離心隋末道喪肆極
奢靡内騁倡優之樂外崇耳目之娛冠葢相望徴求不
息公私擾據徭費無窮朕受命君臨志在儉約日旰忘
食昧爽求衣纂組珠璣皆云屛退彫琢綺麗久從抑止
其侏儒短節小馬庳牛異獸竒禽皆非實用諸有此獻
悉宜停斷宣布遐邇咸使聞知(武德元/年十月)
　　　罷正至進奉勅
勅伐叛興師久勞於外饋軍給費因以為煩獻賀之儀
諒非朕志務從簡約式業永表憂勤其今年冬至及来
年元日諸司諸道進奉宜停(元和十/二年)
　　宴集
　　　定州賜宗姓老人宴㑹勅
皇太子愛敬所覃格於四海仁孝所感周於百姓自春
監國既處定州首創風規在乎兹境所以事親敬養之
道有隠無改之情爰自中山流乎率土地居宣化之本
人稟純孝之深有足可嘉特須優異其定州管内孝行
著聞者宜與宗姓老人同賜宴㑹(貞觀十九/年十一月)
　　　賜百官錢令逐勝宴集勅
百靈降福庻尹叶心隂陽調而生植以滋政理孚而黎
獻咸若由庚知萬物之樂華黍洽三農之慶信可以率
禮輔仁式歌且舞者矣况生成式序氤氲致和卉物發
榮池籞含麗思順時令以申憲澤咸宜邀歡芳月繼賞
前春夙夜在公既同咸一之理休沐式宴俾共昇平之
樂中書門下及供奉官嗣王郡王左右丞相少𫝊賔客
諸司三品以上長官侍郎少卿少匠司業少尹兩縣令
都水使朝集使上佐以上并新除未赴任者及東宫諸
司長官中舎中允少詹事諭德中郎率府蕃官三品以
上至春末以来毎至假日宜准去年正月二十九日勅
賜錢造食任逐勝賞(開元十九/年二月)
　　　宴朔方將士勅
勅朔方軍節度大使兵部尚書信安郡王褘平戎朔陲
經畧萬里賦車籍馬精卒鋭兵自其有虞莫不素練而
醜虜背誕偏師致誅謀若有神取如俯拾雖廟畧之云
逺亦將士之力焉威武載揚頑兇且懾狂宼覆巢以奔
北羣帥掉鞅而来歸因其凱旋聊加宴樂各宜坐食相
與盡歡其軍將以下官賞别有處分信安郡王褘與一
子官
　　　宴幽州老人勅
勅幽州老人師知禮等比者林胡翻覆薦嵗不寧戎馬
之鄉良甚艱苦而賊虜自叛天寔誘之主将致誅畧無
遺噍寔除邉患且减征徭卿等忠義因心逺来陳賀深
所嘉尚並宜坐食各有賜物食訖領取
　　　平淮西後宴賞諸軍將士放歸本道詔
勅朕纂奉丕業託於人上仁不破物義不勝奸頌聲蔑
聞暴亂連起叛臣希烈竊據淮沂誠哉彼夫無良亦由
朕之不德撫馭之道失之於初師旅一興綿聨莫觧服
勞者從役不暇受汙者無路自新旱蝗相乘榖糴翔貴
兵氓餒死十室九空通邑化為丘墟遺骸遍於原野毎
念於此心傷涕流且自昔勞師靡有不悔以虞舜之聖
屈於苖人以漢武之强弊於戎虜矧乎德猶不逮力或
未全我其永懐亦已自警乃者下哀痛之詔布寛大之
恩普天載新殊死畢宥然尚勞師旅作扞封陲有累嵗
棄離室家有經時不觧甲胄忠雖為國咎實在予軍人
若斯寧不知愧賴節将士旅咸奮揚武力慎固疆宇逺
人思服元惡就誅蒸黎方致於安寧役戍永期於休息
懋官以旌羙錫宴以勞旋賞不踰時式遵彞典都統檢
校司空同平章事劉𤣥佐宜與子孫一人五品正員官
節度使檢校右僕射李澄檢校兵部尚書曲環檢校户
部尚書李臯兼御史大夫樊澤等並與子孫一人七品
正員官都防禦使工部尚書賈躭都團練使檢校左㪚
騎常侍盧𤣥卿兼御史大夫張建封等並與子孫一人
八品正員官檢校司空平章事李抱真檢校司空平章
事李納檢校左僕射平章事韓滉檢校工部尚書田
緒咸遣士旅逺赴行營同討不庭厥有成績抱真納滉
與子孫一人八品正員官應與淮西接界州縣本軍鎮
守及諸道赴行營將士等宜共賜三十萬端疋以充賞
設度支即約據界首及行營軍額分配定数支送仍委
本道條録功第名衘聞奏並與甄叙其行營将士仍各
放歸本道明加宣諭令悉朕懐
　　　以水災罷九日宴㑹勅
屬者春秋令節朝野多歡乃與公族庻僚同茲宴賞今
兩河吳楚連被水灾悼于厥心實未寧息尚軫憂念豈
遑愉樂其九日宴㑹宜罷(正元八/月八月)
　　養老
　　　賜孝義髙年粟帛詔
百行之本要道維先一言終身恕而已矣春生夏長寛
裕之令行焉齊禮道德恥格之義斯在朕爰自幼年夙
稟庭訓豈徒學聞詩禮因令匡定家國是以提三尺之
劍起一旅之師殱鯨鯢於原野救蒸人於塗炭雲雷締
搆備嘗夷險仁發於心義形於色大敵必勇匪為身謀
大憝必誅志安天下太上皇留情姑射尚想軒轅駐蹕
大安使朕正居紫極顧惟虚薄辭不獲免祗奉制誥負
扆當朝乃睠宫宇載懐氷谷未明求衣乙夜忘寢思齊
七政言念九功何以答上𤣥之心稱嚴君之志庻欲勤
恤典刑舉直措枉允釐臣工任賢用能拯濟困窮抑損
澆偽開直言之路廣不諱之門聞所未聞日慎一日望
人皆見德變於至道若一物失所一人有惡則朕躬之
責訓道不篤朕聞書曰至諴動神况於兆庻乎比聞逺
近黔黎恥為盗賊州縣囹圄多並空虚豈由德教至此
自是人知厭亂因其遷善可以化之朕徃因征伐行天
下多矣毎見村落丘墟未嘗不撫膺歎息自登九五不
許横役一人惟冀遐邇休息得相存養長幼有序敬譲
興行其孝義之家賜粟五石髙年八十以上賜粟二石
九十以上三石百嵗加絹二疋婦人正月以来生男粟
一石鰥寡惸獨不能自存逃户初還郊無糧貯州縣長
官量加賑䘏諸州官吏或正直亷平刑清訟息或貪婪
貨賄害政損人宜令都督刺史以名封進白屋之内閭
閻之人但有文武材能灼然可取或言行忠謹堪理時
務或在昏亂而肆情遇太平而克已亦録名状與官人
同申泣辜慎罰前王所重枉繫一日直等三秋州縣法
司特宜存恤布告天下知朕意焉(貞觀三/年四月)
　　　老人賜几杖鳩杖勅
古之為政先於尚老居則致養禮𫝊三代行則就見制
問百年葢皇王之勸人教黎庶之為子朕寅奉休歴祗
膺聖訓因秋歸而嵗成屬星見而郊祀念其將智尤重
乞言俾申恩於几杖其布惠於鄉國九十以上宜賜几
杖八十以上宜賜鳩杖所司准式天下諸州侍老宜令州
縣逐穏便設酒食一准京城賜几杖其婦人則送几杖
於其家
　　紀節
　　　停諸節進獻詔
朕撫育黎庶思求政道欲儉以訓俗禮以移風菲食卑
宫㡬庶前軌比至五月五日及寒食等諸節日并有歡
慶事諸王妃主及諸親等營造衣物雕鏤雞子競作竒
巧以將進獻巧麗過度靡費極多皆由不識朕心遂至
於此又貞觀年中已有約束自今以去並宜停斷所司
明加禁察隨事糺正(顯慶二/年四月)
　　　二月一日為中和節勅
四序嘉辰歴代増置漢崇上已晉紀重陽咸説禳除雖
因舊俗與衆共樂誠洽當時朕以春方發生候及仲月
勾萌畢逹天地和同俾其昭蘓宜助暢茂自今宜以二
月一日為中和節以代正月晦日備三令節之數内外
官司休假一日(貞元五/年正月)
　　　令誕日外命婦賀皇太后勅
昔者聖王之以孝理天下也廣愛敬之心推於四海盡
奉養之志示於兆人然後自誠之化有情斯感朕以𦕈
身祗荷鴻業皇太后就安長樂朝夕承顔慈訓所加慶
感兼極伏以今月六日是載誕之辰奉迎皇太后宫中
上夀朕獲申歡慰亦欲公卿大夫同之宜以今月六日
平明於光順門集百寮及命婦進名賀皇太后御光順
門内殿與百寮相見永為常式(貞元十五/年七月)
　　　許慶成節宴㑹陳脯醢勅
慶成節朕之生辰天下錫宴庶同歡泰不欲屠宰用表
好生非是信尚空門將希無妄之福恐中外臣庶不諭
朕懐廣置齋筵大集僧衆非獨凋耗物力兼恐致惑生
靈自今宴㑹蔬食任陳脯醢永為常例咸使聞知(開成/二年)
(八月/)
　　弋獵
　　　放圍兵勅
昔周有岐陽之蒐漢有扶風之命講師習武夸勝耀威
故王者狩必以時招虞人以禮時則逺矣朕自祇膺圖
籙於兹四年毎廵狩郊畿不出百里且愛力而節用非
盤遊而好樂今者四方無事百榖有成因孟冬之月臨
右輔之地戒兹五校爰備三駈謂獲多庶存除害一昨
長圍㔾合大綏未舉而夜聞朔風天降㣲雪狐裘且御未免
祁寒鶉衣不充寧堪凍露朕更截狡獸要輕禽以此
遊娛孰云矜恤况為之父母育彼黎元中宵耿然明發
増惕其圍兵並宜放散各賜布一端綿一屯(開元三/年十月)
　　　酬賞鳯泉湯知頓官及百姓勅
勅清人賦田以備蒐狩之儀王者順時式崇豫遊之禮
頃者築場初畢清道来廵經上林之苑囿指扶風之藪
澤雖獵將提鼔虞人植旗仍憫祁寒之節不行肅殺之
令豈唯虞舜之典咸秩山川所冀周文之風及於鳥獸
由是罷還士卒非重盤遊眷彼吏民致有煩擾所謂行者
幸也後来其蘇宜申恩惠用符古昔其所經州縣供頓
官及百姓并造鳯泉湯屋宇使及夫匠并置營幕橋道
使宜令所司勘㑹奏聞其緣御路及頓場麥苖有損者
亦令勘責量事酬補(開元三年十/月二十六日)
　　　禁弋獵勅
春夏之交稼穡方茂永念東作其勤如傷况時屬陽和
令禁麛卵所以保兹懐生下遂物性如聞京畿之内及
關輔近地或有豪家時務弋獵放縱鷹犬頗傷田苖宜
令長吏常切禁察有敢違令者捕繫以聞(太和四/年三月)
　　䘮制
　　　聽衛士終制三年勅
通䘮下逹聖哲貽訓緯俗經邦咸率至道至於嬰蓼莪
之巨痛懐顧復之深慈得自天經含生罔極者也爰自
周衰七雄交争逮乎漢末三方競峙金革亟動鉦鼔日
聞先王典章掃地將盡遂令三邉武猛墨絰而扈戎麾
七萃驍雄素冠而事廵警亦有内無繼體傍闕同氣几
筵安寄奠酧不親乃睠於斯再深驚歎膺兹景業君臨
九野中區富教化俗承規宜有解張兹勵風俗衛士掌
閑幕士等遭喪合期年上者宜聽終制三年(永徽元/年五月)
　　　不許臨喪嫁娶及上墓歡樂詔
如聞父母初亡臨喪嫁娶積習日久遂以為恒亦有送
葬之時共為燕飲逓相酧勸酣醉始歸或寒食上墓復
為歡樂坐對松檟曽無戚容既㸃風猷並宜禁斷仍令
州縣捉搦勿使更然(龍朔二/年三月)
　　　戒厚塟詔
朕聞死者終也欲物之反於真也𦵏者藏也欲人之不
得見也上古垂風未聞於封樹後聖貽範始備於棺槨
譏僭侈者非愛其厚費羙儉薄者實貴於無危是以唐
堯聖帝也谷林有通樹之説秦穆明君也槖泉無丘壠
之處仲尼孝子也防墓不墳延陵慈父也嬴博可隠洎
乎闔閭違禮珠玉為鳬雁始皇無度水銀作江海因多
藏以速禍由有利以招辱朕居四海之尊承百王之弊
未明求衣中宵載惕雖送徃之典詳諸議制失禮之禁
著在刑書而勲戚之家多流遁於習俗閭閻之内或侈
靡而傷風以厚𦵏為奉終髙墳為行孝遂使衣衾棺槨
極雕刻之華芻靈明器窮金玉之費富者越法度以相
髙貧者破資産以不逮徒傷教義無益泉壤為害既深
宜有懲革其公卿以下爰及黎庻送終之具有乖令式者
明加檢察隨状科罪在京五品以上及勲戚之家録状
聞奏(貞觀十七/年三月)
　　　禁喪踰禮制
喪𦵏禮義葢惟恒式如致乖越深蠧公私乃有富族豪
家競相踰濫窮奢極侈不遵典法至於送終之具著在
條令明器之徒皆有色數遂敢妄施隊伍假設幡矟兼
復創造園宅彫剪花樹或桐𨵦木馬功用尤多或告舉
㓙綵餙殊貴諸如此𩔖不可勝言貴賤既無等差資産
為其損耗既失芻靈之義殊乖朴素之儀此等犯違先
已禁斷州牧縣宰不能存心御史金吾曽無糺察積習
成俗頗紊彞章即宜各令所司重更申明處分自今以
後勿使更然(證聖元/年三月)
　　　誡厚𦵏勅
自古帝王皆以厚葬為戒以其無益於亡者有損於生
業故也近代以来共行奢靡迭相傚倣浸成風俗罄竭
家産多至凋弊然則魂魄歸天明精識之已逺卜宅於
地葢思慕之所存古者不封未為非達且墓為真宅自
有便房今乃别造田園名為下帳又明器等物皆競驕
侈失禮違令殊非所宜戮屍暴骸寔由於此承前雖有
約束所司曽不申明喪𦵏之家無所依准宜令所司據
品命髙下明為節制明器等物仍定色數長短大小園
宅衣帳並宜禁絶墳墓營域務遵簡儉凡諸送終之具
並不得以金銀為飾如有違犯者先决杖一百州縣長
官不能舉察並貶授逺官(開元二/年八月)
　　　條疏𦵏祭勅
𦵏祭之儀古有彞範頃来或踰法度侈費尤多自今以
後宜儉約悉依令不得於街衢致祭及假造花果禽獸
并金銀平脱寳鈿等物並宜禁斷(大歴七/年三月)
　
　
　
　
　
　
　
　
　
　
　
　唐大詔令集巻八十
欽定四庫全書
　唐大詔令集巻八十一
　　　　　　　　　　　　宋　宋敏求　編
　　政事
　　　禮樂
　　　　太常樂人蠲除一同民例詔
　　　　頒行唐禮及郊廟新樂詔
　　　　用慶善曲破陣樂詔
　　　　詔習禮樂詔
　　　　禁斷女樂勅
　　　　内出雲韶舞勅
　　　　雅樂名大唐樂制
　　　經史
　　　　命蕭瑀等修六代史詔
　　　　修晉史詔
　　　　簡擇史官詔
　　　　令諸儒質定古文孝經尚書詔
　　　　行何鄭所注書勅
　　　　改尚書洪範無頗為陂勅
　　　　録開元以来名臣事迹付史館勅
　　　　條貫起居注勅
　　禮樂
　　　太常樂人蠲除一同民例詔
太常樂人今因罪讁入營署習藝伶官前代以来轉相
承襲或有衣冠徹諸公卿子孫一沾此色後世不改婚
姻絶於士𩔖名籍異於編甿大恥深疵良可哀愍朕君
臨區宇思從寛惠永言淪滯義存刷蕩其大樂鼓吹諸
舊人年月已久世代遷易宜得蠲除一同民例但音律
之伎積學所成𫝊授之人不可頓闕仍依舊本司上下
若已仕官見入班流勿更追呼各從品秩自武德元年
以来配充樂户者不在此例(武德二/年八月)
　　　頒行唐禮及郊廟新樂詔
先王之辨方正位體國經野象天地以制法通神明以
施化樂由内作禮自外成可以安上治民可以移風易
俗揖譲而天下治者其惟禮樂乎固以同和無體非飾
玉帛之容豈崇鐘鼓之奏日来月徃樸散淳漓滛慝迭
興流而忘本魯昭所習唯在折旋魏文所重止於鄭衛
秦氏縱暴載籍咸亡漢朝修緝典章不備時更戰國多
所未遑雅道淪喪歴兹永久朕恭承明命嗣膺玉厯懼
深馭朽情切納隍慿宗廟之靈資股肱之力上下交㤗
遐邇乂安率土阽危既拯之於塗炭羣生遂性復納之
於軌物興言政本載惕於懐葢知禮樂之情者能作識
禮樂之文者能述作者之謂聖述者之謂明朕雖德謝
前王而情深好古傷大道之既隠懼斯文之將墜故廣
命賢才旁求遺逸探六經之奥㫖採三代之英華古典
之廢於今者咸擇善而修復鄭聲之亂於雅者並隨違
而矯正莫不本乎人心稽之物理正情性而節事宜窮
髙深而歸簡易用之邦國彞倫以之攸叙施之律吕金
石於是克諧今修撰既畢可頒行天下俾富教之方洵
符先聖人倫之化貽厥後昆(貞觀十一/年四月)
　　　用慶善曲破陣樂詔
國家平定天下革命創制紀功旌德久被樂章今郊祀
四懸猶用干戚之舞先朝作樂韞而未申其郊廟享宴
等宫懸文舞宜用功成慶善之樂皆著履執拂依舊服
袴褶童子冠其武舞宜用神功破陣之樂皆被甲持㦸其
執纛之人亦著金甲仍量加簫笛歌鼔等於懸南列坐
與宫懸合奏(麟德二/年十月)
　　　詔習禮樂詔
禮樂之用其来尚矣朕誕膺明命克光丕歴思隆頌聲
以康至道而曲臺闡訓猶乖揖譲之容大樂登歌徒紀
鏗鏘之韻良以教虧綿蕞學闕瞽宗興言盛業寤歎曷
已然則幽誠所著縱九臯而必聞忠信且存在十室而
無棄但慮習俎之彦隠跡於閭閻辦鐸之英韜聲於林
藪夫良玉無趾求之斯来真龍難覩好之而至其四方
士庶及丘園栖隠有能明習禮經詳䆒音律於行無違
在藝可録者並宜州縣捜揚博訪具以名聞
　　　禁斷女樂勅
朕聞樂者起於心心者動於物物不正不可為樂樂不
正則不能理人况天生黎蒸區别男女外則不能導之
以禮中則不能由之以樂茍或不臧孰云致理自有隋
頺靡庶政彫缺徴聲遍於鄭衛衒色靡於燕趙廣場角
抵長袖風飄聚而觀之浸而為俗所以戎王奪志夫子
遂行也朕方大變澆訛用清淄蠧睠兹女樂事切驕滛
傷風害政莫斯為甚既違令式尤宜禁斷自今以後不
得更然仍令御史金吾嚴加捉搦如有犯者先罪長官
務令杜絶以稱朕意(開元二年/八月七日)
　　　内出雲韶舞勅
朕聞舞者所以節八音而行八風豈徒誇詡時代眩耀
耳目而已也自立雲韶内府百有餘年都不出於九重
今欲陳於百姓冀與公卿同樂豈獨娛於一身且珠翠
綺羅孰非珍玩常念百金之費每惜十家之産是以所
服之服俱非羅綺所冠之冠亦非珠翠至若弋綈之制
大帛之衣德雖謝於古人儉不慚於曩哲庶羣公等觀
此當體朕之不奢(開元十二/年正月)
　　　雅樂名大唐樂制
王者作樂古之大猷葢以殷薦上帝嚴配祖考况順天
地之體開山川之風發揮雅音道逹和氣揖譲而理不
其盛歟自戰國以来此道隳壊但紀鏗鏘之節寧探述
作之深歴代因循莫之改革朕嘗以聽政之暇緬尋前
典雖舊制之空存而正聲之多缺將何以列彼祠祀感
於靈神斯事體大諒資合度是用躬親有以裁校定六
律而為本避五行之相剋哀慢滛過去其弊也清濁剛
柔適其中也亦既協應頗為成文或得之於自然乃不
知其本然豈上𤣥幽贊俾正缺遺者哉方於六代之作
亦各一時之義也乃命奉常陳於祀事用昭誠敬且敦
風俗而王公卿士爰及有司頻詣闕上言請以唐樂名
斯至公事朕安得而辭焉然則大成大韶大濩大夏皆以大
字表其樂章今之所請宜曰大唐樂(開元二十/九年六月)
　　經史
　　　命蕭瑀等修六代史詔
經典序言史官紀事考論得失究盡變通所以裁成義
𩔖懲惡勸善多識前古貽鑒將来伏羲以降周秦斯及
兩漢𫝊緒三國並命迄于晉宋載籍備焉自有魏南徙
上乘機運周隋禪代歴世相仍梁氏稱邦跨據淮海齊
遷龜鼎陳建宗祊莫不自命正朔綿歴嵗祀各殊徽號
刪定禮儀至於發跡開基受終告代嘉謀善政名臣竒
士立言著績無乏於時然而簡牘未修紀傅咸缺炎凉
已積謡俗還訛餘烈遺風冺焉將墜朕握圖馭宇長世
字民方立典謨永垂憲則顧彼湮落用深歎悼有懐撰
録實資良直中書令蕭瑀給事中王敬業著作即殷聞
禮可修魏史侍中陳叔逹秘書丞令狐德棻太史令唐
儉可修周史兼中書令封德彞中書舎人顔師古可修
隋史大理卿崔善為中書舎人孔紹安太子洗馬蕭德言
可修梁史太子詹事裴矩兼吏部郎中祖孝孫前秘書
監魏徴可修齊史秘書丞竇璡給事中歐陽詢秦王文
學姚思亷可修陳史務加覈詳博採舊聞義在不刋書
法無隠(武德五年/十二月)
　　　修晉書詔
朕拯溺師旅省方禮畢四海無事百揆多閒遂因暇日
詳觀典府考龜文於羲載辨鳥册於軒年不出岩廊神
交千祀之外穆然旒纊臨睨九皇之表是知右史序言
斯不爽昧左官詮事歴兹綿逺發揮文字之本通逹書
契之源大矣哉葢史籍之為用也自沮誦攝官之後伯
陽載筆之前代列史臣皆有刪著仲尼修而採檮杌倚
相誦而闡丘墳降自西京班馬騰其茂寔逮於東漢范
謝振其芳聲蕞爾當塗陳夀覈其國志𦕈哉劉宋沈約
裁其帝籍至梁陳髙氏朕命勒成惟周及隋亦同甄録
莫不彰善癉惡激一代之清芬褒吉懲凶備百王之令
典唯晉氏膺運制有中原上帝啟𤣥石之圖下武代黄
星之德及中朝鼎革江左嗣興並宅寰區式重徽號足
以飛英麗筆將羙冊書但十有八家雖存記注而才非
良史事虧寔錄緒煩而寡要思勞而少功叔寧課虗滋
味同於畫餅子雲學海涓滴湮於涸流處叔不然於中
興法盛莫通於創業洎乎干陸曹鄧略記帝王鸞盛廣
松纔編載記其文既野其事罕𫝊遂使典午清髙韜遺
芳於簡册金行曩誌缺繼美於驪騵遐想寂寥深為歎
息宜令修國史所更撰晉書銓次舊聞裁成義𩔖俾夫
湮洛之誥咸使發明其所湏可依修五代史故事若少
學士亦量事追取(貞觀二十/年閏二月)
　　　簡擇史官詔
修撰國史義在典寔自非操履貞白業量該通讜正有
聞方堪此任所以承前縱居史官必就中簡擇灼然為
衆所推者方令著述如聞近日以来但居此職即知修
撰非唯編緝踈舛亦恐漏泄史事自今以後宜遣史司
於史官内簡擇堪任修史人錄名進内自餘雖居史職
不得輙令聞見所修史籍及未行用國史等事(總章三/年十月)
　　　令諸儒質定古文孝經尚書詔
孝經尚書有古文本孔鄭注其中指趣頗多踳駮精義
妙理若無所歸作業用心復何所適宜令諸儒并訪後
進逹解者質定奏聞(開元七/年三月)
　　　行何鄭所注書勅
朕以全經道喪大義久乖淳感之性浸㣲流遁之源未
息是用旁求廢簡逺追缺文欲使發揮異説同歸要道
永惟一致之用以開百行之端間者諸儒所𫝊頗乖通
議敦孔學者冀鄭門之息滅尚今文者指古𫝊為誣偽
豈朝廷並列書府以廣儒術之心乎况孔鄭大宗固多
殊趣諸生㑹議曽無所申而推求小疵其細已甚聚訟
之訓人無則焉其何鄭二家可令仍舊行用王孔所注
𫝊習者希宜布繼絶之典頗加奬飾子夏𫝊逸篇既廣
前令帖易者停(開元七/年五月)
　　　改尚書洪範無頗為陂勅　　　　　　孫逖
勅典謨既作雖曰不刋文字或訛豈必相襲朕聼政之
暇乙夜觀書匪徒閲於㣲言實𣣔暢於精理每讀尚書
洪範至無偏無頗遵王之義三復兹句常有所疑據其下文
並皆協韻唯頗一字寔則不倫又周易㤗卦中無平不
陂釋文云陂有頗音陂之與頗訓詁無别為陂則文亦
㑹意為頗則聲不成文應由煨燼之餘編簡墮缺𫝊授
之際差别相沿原始要終湏有刋革朕雖先覺兼訪諸
儒僉以為然終非獨斷其尚書洪範無偏無頗字宜改
為陂庶使先儒之義去彼膏盲後學之徒正其魚魯仍
令宣示國學
　　　録開元以来名臣事迹付史館勅
勅朕君臨萬邦多歴年所於今行事動必見書循以舊
章𫝊諸寔錄豈朕之獨理所賴良臣或謀猷　以濟其
事或規諷以成其道開元以来勲庸德業咸宜備叙其
身已沒者宜令子孫具錄事迹送史館(開元二十/五年五月)
　　　條貫起居注勅
記事記言史官是職昭垂法誡著在舊章舉而必書朕
所深望自今以後毎坐日宰臣及諸司對後如是可備
勸誡合在紀述者委承㫖宰相宣示左右起居綴録仍
准舊例每季送史館(元和十二/年九月)
　
　
　
　
　
　
　
　
　
　
　唐大詔令集巻八十一
欽定四庫全書
　唐大詔令集巻八十二
　　　　　　　　　　　　宋　宋敏求　編
　　政事
　　　刑法
　　　　頒新律令詔
　　　　糺劾違律行事詔
　　　　頒行新律詔
　　　　法司及别勅推事並依律文詔
　　　　恤刑詔
　　　　頒行新令制
　　　　申理寃屈制
　　　　頒行律令格式制
　　　　減大理丞廢秋官獄勅
　　　　申寃制
　　　　訴事人先經州縣勅
　　　　減抵罪人决杖法詔
　　　　令宰臣與法官詳死刑勅
　　　　寛徒刑配諸軍効力勅
　　　　頒行新定律令格式勅
　　　　罪至死者勿决先杖勅
　　　　刪定制勅
　　　　禁罪人鞭背勅
　　　頒厯
　　　　頒行麟德厯詔
　　　　更改閏月制
　　刑法
　　　頒新律令詔
古不云乎萬邦之君有典有則辨方正位體國經野故
九疇之叙興於夏世两觀之法大備隆周所以禁暴懲
奸宏風闡化安民立政莫此為先自戰國紛擾恃詐任
力苛制煩刑因兹競起秦并天下隳滅禮教恣行酷烈
害虐蒸民宇内騷然遂以顛覆漢氏撥亂思易前軌雖
務從約法蠲削嚴科尚行葅醢之誅猶設錙銖之禁字
民之道寔有未宏刑措之風以兹莫致爰及魏晉流弊
相沿寛猛乖方綱維失序下凌上替政散民凋皆由法
令混訛條章錯謬自斯以後宇縣𤓰分戎馬交馳未遑
典制有隋之世雖云釐革然而損益不定踈舛尚多品
式章程罕能甄備加以㣲文曲致覽者惑其深淺異例
同科用者殊其輕重遂使奸吏巧詆任情與奪愚民妄
觸動䧟羅網屢聞釐革卒以無成朕膺期受籙寧濟區
宇永言至治興寐為勞補千年之墜典拯百王之餘弊
思所以正本澄源式清流末永垂憲則貽範後昆爰命
羣才修定科律但今古異務文質不同喪亂之後事殊
曩代因機適變救弊斯在是以斟酌繁省取合時宜矯
正差遺務從體要迄兹歴稔撰次始畢宜下四方即令
頒行庶使分曹簡肅無取懸石之多奏讞平允靡競錐
刀之末勝殘去殺此為非逺其修撰之人宜加官賞(武/德)
(七年/四月)
　　　糾劾違律行事詔
朕恭膺寳命撫臨率土永鑒前王憲章典故雖文質逓
變沿革不同而發號施令殊塗一揆皆所以成當世之
典謨開生民之耳目納之軌度令行禁止自律令班下
積有嵗時内外羣官多不尋究所行之事動乖文㫖此
乃臣有所隠民不見德與不令而誅何以異也斯豈守
道履正狥公奉法者乎自今以後官人行事與律乖違
者仰所司糾劾具以名聞(貞觀元/年八月)
　　　頒行新律詔
象服畫冠化隆上乗道德齊禮刑清中代暨乎大道既
隠淳風已衰桁楊所以實煩手足為之無措自斯以降
禁網愈宻太宗文皇帝撥亂反正恤獄慎刑杜澆弊之
大源削煩苛之峻法道臻刑措二十三年玉几遺訓皇
令刋改朕仰遵先㫖旁求故實乃制太尉楊州都督無
忌開府儀同三司勣尚書左僕射行成光禄大夫侍中
髙季輔右丞段寳𤣥太常少卿令狐德棻吏部侍郎髙
敬言刑部郎中賈名行等爰逮朝賢詳定法律酌前王
之令典考列辟之舊章適其輕重之宜採其寛猛之要
使夫畫一之制簡而易從約法之章疎而不漏再移期
月方始勒成宜頒下普天垂之来葉設而不犯均被上
皇凡在羣臣逮於列岳其務在審慎稱朕意焉(永徽二/年九月)
　　　法司及别勅推事並依律文詔
朕聞大小之情義重前誥哀矜勿喜道光遐册朕恭膺
寳業嗣臨億兆留心聽斷劬勞日積一物乖方納隍軫
慮今既科格咸備憲制乆行訊鞫之法律條具載深文
之吏猶乖遵奉肆行慘虐曽靡仁心在含氣之倫稟柔
脆之質乃有懸枷著樹經日不脱身被五木連宵忍凍
動轉有碍食飲乖節殘酷之事非復一途楚痛切心何
求不得念及於此深以矜懐又投匿名書國有常禁凡
厥寮庶咸應具悉近遂有人向朝堂之側投書於地隠
其姓名誣人之罪朕察其所陳皆極虚妄此風若扇為
蠧方深自今以後内外法司及别勅推事並依律文勿
更别為酷法其匿名書並宜准律處分庶使泣辜之事
逺覃於四海䘏刑之㫖長垂於萬年(永徽六年/十一月)
　　　恤刑詔
哀矜折獄義光吕訓明慎用刑事昭姬彖朕以寡昧嗣
登宸極思闡大猷式隆景運蹈氷彌懼屬想於寰中馭
朽彌競馳襟於裕下虚已待物每從寛政如聞率土州
縣留獄尚繁困於囚繫致於病死一嵗之中數盈二百
葢由上乏亭育之化下乖堯舜之心深責在躬興言多
愧抑又聞之共成我理天下者其惟良二千石今之所
任或虧政道未詳欽恤之㫖茍狥苛刻之情幽縶困滯
証逮遐廣寒暑相襲風露交侵淹乎年嵗成其疾苦加
以杖笞失度桎梏違方巧詆深文生全安在獄市之寄
何其爽與自兹以後宜革前弊罪無大小不得稽留其
囚疾患及輕罪並笞杖等雖法有恒規恐典吏妄生威
福官人不存檢校或顔靣囑請觸𩔖以之若仍舊不悛
當加重罪布告天下知朕意焉(龍朔二/年八月)
　　　頒行新令制
門下葢大帝臨下覆幬之德彰焉聖人在上財成之跡
著焉然則統天理運㣲政令不能通其道經國訓人非
渙汗無以宣其化故羲爻演繇后以施命誥四方虞典
記言帝乃敷文被九域豈惟遒人振鐸理存乎闡教象
闕懸書義在於垂法雖時分歩驟必循先甲之規代變
驪騵無革違名之軌既而淳源已徃澆風漸扇奸宄於
是萌生譎詐以之飈起相彼羣俗頗乖於信義顧兹庶
尹罕嗣於忠勤尺一交馳徒有書亭之弊五條間出猶
招挂壁之譏非所謂光闡帝圖作為人極者也由此緑
綈爰降尤慎於繁冗黄素所施彌崇於喻曉皇家創業
抑揚前古粤在貞觀大啟憲章浃聲教於幽潛燭文明於
區宇鴻池衍誥統理詳宻螭鈕騰文規模宏逺固以貽
厥將来懸諸日月朕祗肅鴻業恭臨寳位握千載之禎
符承百王之末緒凝神閒館託軒夢以憂人採誦康衢
用堯心而拯物然以萬機事廣恐聽覽之或遺四海務
殷慮緝采之多厭南宫故事綜覆已殚内史舊章捜羅
殆盡自御宸扆每懐氷谷身雖處於岩廊情寔係於億
兆比者在外州府敷陳表疏示下諸司亦多奏請朕以
為帝命多緒範圍之㫖宏王言如絲彌綸之道洽前後
處分因事立文嵗序既淹條流遂積覽之者滋惑行之
者愈怠但政貴有恒詞務體要道廣則難備事簡則易
從故自永徽以来詔勅俱令沙汰詳稽得失甄别異同
原始要終捐華摭實其有在俗非便事縱省而悉除於
時適宜文雖繁而必録援義删定以𩔖區分上稟先規
下齊庶政導生靈之耳目闢風化之聲牖俾夫施之萬
祀周知訓夏之方布之八埏共識司南之路仍令所司
編次具為巻帙施行此外並停自今以後諸有表奏事非
要切並准勅令各申所司可頒示普天使知朕意(儀鳯/元年)
(十二月/五日)
　　　申理寃屈制
門下大帝降覽無幽不燭下人上訴在屈必申將使處
岩廊者户牖絶千里之遥御億兆者閽庭無九重之隔
故堯推心以撫俗業濟天下湯克已以察寃惠孚海内
朕祗膺厯嗣寅奉璇圖常居安以戒危每在得而思失
慮一夫之弗獲憂萬方之罪已為承平既久區㝢至廣
州邑相望衆庻殷阜事繁則詐起法弊則奸生念兹寃
滯載懐悱惻是以頻發詔書庻㡬息訟比命申理未副
朕懐百姓雖事披論官司不能正斷及於三司陳訴不
為究尋向省告言又却付州縣至財物相侵婚田交争
或為判官受囑有理者不申或以按主取錢合得者被
奪或積嫌累載横誣非罪或肆忿一朝枉加殺害或頻
經行陣竟無優賞或不當矢石便獲勲庸改換文簿更
相替奪或於所部慿情織作少付絲麻多収絹布或營
造器物耕事田疇即役履功雇無半直又境内市買無
所畏憚虚立賤價抑取貴物寔食貪利以侵人乃據詳
估以放罪或進退丁户等色多有請託或解補省佐之
流專納賄賂或徴科賦差㸃兵防無錢則貧弱先充行
貨則富强獲免亦有鄉邑豪族容其造請或酒食交徃
或妻子去還假託威恩公行侵暴凡如此事固非一緒
經歴臺省徃来州縣動淹年嵗曽無與奪欲使元元何
所控告見在京師訟人宜令朝散大夫守御史中丞崔
謐朝散大夫守給事中劉景先朝請郎守中書舎人裴
敬彞等於南衙門下外省共理寃屈所有訴訟隨状為
勘其當理者速即奏聞無理者示語發遣其有虚相搆
架浪擾官司若經處分諠訴不絶者宜即科决使知懲
勸仍限今年十二月内使了其在外州縣所有訴説寃
滯文案見未斷絶者並令當處速為盡理勘斷務使甘
伏勿使淹滯若處斷不平所司糺察得寔者所由官人
隨即紏付可布告遐邇使知朕意(儀鳯二年十/一月十三日)
　　　頒律令格式制
門下朕聞唐虞膺籙畫象而人知禁夏商御圖設刑而
罪不息周秦以降沿革罕同漢魏而還條流浸廣雖或
輕或重一弛一張義在於訓人事期於肅物然則刑辟勿
用見稱於昔典法令滋章貽譏於前哲朕情在愛育志切
哀矜踈網恢恢寔素懐之所尚苛政察察良夙心之所
鄙方冀化致無為業先刑措近見所司進律令格式一一
自觀至於經邦成務之規訓俗懲違之範萬目咸舉
一事無遺但能奉以周旋守而勿失自可懸諸日月播
之黎庶何事不理何化不成先聖憂勤萬務遺念庶績
或慮湏有弛張所以泛令刪定今既綱維􁁎舉法制宏通理
在不刋義歸無改豈可更有異同别加撰削必年月久
逺於時用不便當廣延羣議與公卿等謀之今未有疑
無容措筆其先定律令格式之本宜早宣布凡厥在職
務湏遵奉輙造異端妄踰軌躅者咸禁除之庶用刑符
於畫一守法在於無二内外寮宷知朕意焉(文明元年/四月二十)
(六/日)
　　　　减大理丞廢秋官獄勅
鸞臺崇德簡刑列辟之彞範并官省事有國之良圖聖
人執契以乘時道苞乾大善政改絃而馭俗義叶鼎新
朕處荷先基恭臨下土運一心之淺慮憂四海之羣生
馭朽載兢踐氷惟惕幸賴九𤣥垂祐七廟宣靈天地以
清風雨咸若菽粟登稔疆徼無虞茂祉日繁休禎嵗集
答昊穹之睠命順億兆之識知蒼璧靈壇展嚴禋於上
帝黄金秘牒追顯號於前王大典聿申鴻符允暢斯寔
祖宗之遐慶函夏之多福豈朕虛薄能臻此乎但萬嵗
初元肇開昌歴九章恒憲甫釋嚴科逺近無縲絏之冤
老幼有歌謠之樂人皆遷善政在惟新丹筆刑官已絶
理梧之聽黄沙獄户將為鞠草之場而法禁之曹宷寮
斯衆司刑一局便有八丞既罕囚徒静無推案豈煩多
士虚習夏書宜減二員俾從他職文昌國府建禮天闈
庶政是歸具寮攸仰諒青縑之美地非頳服之攸居雖
復時有申讞頗湏聽斷兩造之文必具五詞之理易窮
詎假狴牢方甄枉直仙臺置獄甚為非宜今欲總撤踈
羅寧可别施囹圄其秋官獄即宜除毁朕既深居秘宇
不能遍覽綿區唯仗時賢共康天下州牧縣宰寄重親
人僚守勾曹任惟綱紀百姓或有所犯必湏盡理推尋
審知罪状分明方可禁身科斷不得才聞小過遽縶圜
扉髙下其心同叔魚之鬻獄輕重其手爽定國之平刑
黠吏崇奸恣其乾沒要囚多滯積以炎凉有一於兹當
加貶譴幸悉心而慎罰同底績以勝殘佇宏勿辟之規
用闡無為之化將使三千之罪永絶於當年豈惟數百
之刑僅寛於昔代布告天下識朕意焉(登封元年十/月十一日)
　　　申寃制
門下九重深邃非訪問之可聞萬邦遐曠因表䟽而方
逹朕尊居黄屋心念蒼生㣲物不安每切納隍之慮一
人失業更縈宵旰之懐思欲下情上通無令擁隔所以
明四聰者也其官人百姓等有寃滯未申或獄訟失職或
賢才不舉或進獻謀猷如此之流任其投匭凡百士庶
宜識朕懐(神龍元年二/月二十七日)
　　　訴事人先經州縣勅
六卿分設諸郡咸理在於人下合免寃滯如聞越局侵
務背公向私其傷則多為政必紊宜令天下州縣百司
寮宷俱守乃曹各勤所職或有身名尚屈刑罰不平賦
役未均徴差無次爰及侵奪亦兼違負凡人所訴大畧
如斯若縣不為申州必湏舉州不能理省必為裁上下
相持寃訟可息自今以後訴事人等先經縣及府州并
尚書省被理由延滯不為斷决委御史採訪奏聞長官
以下節級量貶(開元十年/閏三月)
　　　減抵罪人决杖法詔
勅大德曰生至重曰命𬗟觀前典惟刑是恤比来犯盗
先决一百雖非死刑大半殞斃言念於此良用惻然自
今以後抵罪人合决勅杖者並宜寛决杖六十一房家
口移𨽻磧西其嶺南人移𨽻安南江淮人移𨽻廣府劍
南人移𨽻姚嶲州其磧西姚嶲安南人客各依常式(開/元)
(十二年/四月)
　　　令宰臣與法官詳死刑勅
朕猥集休運多謝哲王然而哀矜之情大小必慎自臨
寰宇子育黎蒸未嘗行極刑大獄上𤣥降鑒應以祥和
思叶平邦之典致之仁夀之域自今有犯死刑十惡宜
令中書門下與法官詳所犯輕重具状奏聞
　　　寛徒刑配諸軍効力勅　　　　　孫逖
勅刑之所設將以閑邪法不在嚴貴於知禁朕自臨萬
國向踰三紀思宏至道之化寔務好生之德比者應犯
極法皆令免死配流所以市無刑人獄無寃繫哀矜勿
喜冀洽於生靈小大以情寧忘於鑒寐至於徒罪雖非
重刑力役之外不免拘縶載罹寒暑誠可矜量自今以
後其犯罪應合徒者並配諸軍効力庶感激之士因以
成功寛大之恩叶於在宥且本置杖罪是代肉刑將以
矜人非惟重法今官吏决罰或有生情因兹致死深可
哀憫其犯杖罪情非巨蠧者亦令効力宜令所司作載
限立條例處分(天寳四/年七月)
　　　頒行新定律令格式勅　　　　　孫逖
勅簡而易從疎而不漏二者之義良有㫖哉朕思正國
綱舉為大化至於律令格式政之隄防豈非㳂襲亦致
増損條流既廣繁冗遂多或輕重不倫或交互相背侮
法之吏因以情坐得罪之人何妨悞入觸𩔖而長頗乖
折中永言於此是用興懐先令中書門下及明法人等
商量刋定兼亦採諸羣議徧示具寮洎乎畢功巳淹嵗序
近者親覽又歴旬時如此再三事亦詳慎不刋之典故
亦庶乎適時之方斯其宜矣可頒告天下
　　　罪至死者勿决先杖勅
比者所司斷罪拘守科條或至死刑猶决先杖處之極
法重此傷殘非惻隠也自今罪至死者勿决先杖(貞元/八年)
(十一/月)
　　　刪定制勅
元和長慶之中皆因用兵且欲濟事所下制條或是權
宜今四方少寧庶政湏理毎有司檢舉行下則諸道援
引申論所執不同遂成舛駮若不刋定則無准慿宜令
尚書省諸行郎官各取本司元和以来勅叅詳定訖送
都省令左右丞重與尚書侍郎覆視更加裁度送中書
門下議定奏聞(太和元/年六月)
　　　禁罪人鞭背勅
朕比屬暇日周覽國史伏覩太宗因閲明堂見五臟之
系或附於背乃下制决罪人不得鞭背且人之有生繫
於臟腑針灸失所尚致夭傷鞭朴茍施能無枉横况五
刑之内笞最為輕豈可以至輕之刑傷至重之命朕恭
承丕業思奉貽謀言念於兹載懐惻隠其天下州府應
犯輕重罪人除奸情巨蠧法所難原其他過誤罪愆及
尋常公事違犯並准貞觀四年十一月十七日制處分
不得鞭背今年以後每至夏至後立秋以前犯罪人就
州府常條之中亦宜量與矜減速為踈理不得令久禁繫
委御史臺切加糾察永為常式(太和四/年四月)
　　頒厯
　　　頒行麟德厯詔
夫氣象初分乾坤之位斯定剛柔逓運寒暑之節攸施
而晦朔相循炎凉載革歸乎推歩方紀嵗時顓頊應期
重黎司天地之職放勲承統羲和掌日月之官履端之
道無暌舉正之典斯在洎乎末代漸致踈闊鄧平之術
既已多乖朱浮之言罕能遵用九章五紀莫究精微日
次月躔寧循晷度朕御天撫厯君臨萬方眷言兹道將
恐淪缺欽若垂化曷所慿焉爰命所司研窮詳正仰稽
七曜傍綜五家去其繁衍裁以要密古所未通今則備
載隂陽之數可測盈縮之理無愆改元履初占考此厯
嵗唯甲子得於天正合朔之後應以嘉祥五緯歩連珠
二曜若合璧雖上𤣥至遐寔深祗愧而推測所詳固已
精悉氣序恒順分餘弗舛以受農祥升平可致昔洛下
閎造漢厯云後八百嵗當有聖人定之自火德洎我年
將八百事合當仁朕亦何譲宜即宣布永為昭範可名
曰麟德厯起来年行用之(麟德二年/九月辛夘)
　　　更改閏月制
項所司造厯以臈月為閏稽考史籍便紊舊章遂令去
嵗之中晦仍見月但恐寒暑未節有爽天經用敷欽若
之懐式陳敬授之典重更尋討果差一日履端舉正屬
在於兹宜改厯惟新革非於既徃可以十月為閏十月
一日甲子朔旦冬至(神功元/年七月)
　
　
　
　
　
　
　
　
　
　
　唐大詔令集巻八十二
欽定四庫全書
　唐大詔令集巻八十三
　　　　　　　　　　　　宋　宋敏求　編
　　政事
　　　恩宥
　　　　曲赦凉甘等九州制
　　　　武德二年十月赦
　　　　益州夔州管内䟽理囚徒制
　　　　貞觀四年二月大赦
　　　　開元三年正月德音
　　　　貞觀九年三月大赦
　　　　原減囚徒勅
　　　　宥京城罪人勅
　　　　孟夏疏决天下囚徒勅
　　　　以春令減降天下囚徒勅
　　恩宥
　　　曲赦凉甘等九州制
朕恭膺寳命綏静氓黎思俾宇内躋於仁夀而河湟之
表比罹寇賊拘逼凶醜擁隔朝風元元之民匪遑寧晏
夙興厪慮旰食忘疲重勞師旅不令討擊馭以遐筭且
事招懐而慕化之徒乗機立効兵不血刅費無遺鏃今
凶狡即夷西陲克定逺人悦附政道惟新宜播惠澤與
之更始可曲赦凉甘𤓰鄯肅㑹蘭河廓九州自武德二
年五月十六日以前罪無輕重已發覺繋囚見徒並從
原免桀犬吠堯非無前喻棄瑕蕩穢列聖有規惡言不
順及邪謀惑計者並從洗滌一無所問(武徳二/年二月)
　　　武德二年十月赦
朕祗膺靈命君臨區宇承凋弊之餘拯横流之難雖復
蠲除徭賦督課耕農安集黎元與之休息然而鯨鯢未
剪四海多虞師旅薦興事不獲已及其士卒浮惰茍求
逸樂憚於征役離其營伍因此逃竄潛匿﨑嶇竊為生
資規免朝夕良由勸勵不明部署失所踈慢之責在於
朕躬琴瑟不調已云變革多墜刑網兼堪痛悼宜從寛
宥許以自新其義士募力有背軍逃亡者自武德二年
十月二十日以前罪無輕重皆赦除之饑寒困敝不能
自存所在官司隨事賑給士非素屬難以應敵設法垂
憲期於不犯自今以後有背軍鎮征役者隨即科處必
無容貸宜明宣告咸使聞知
　　　益州夔州管内疏理囚徒制
緩刑議獄哲王彞訓觧網泣辜前賢茂軌朕君臨海内
撫育黎元一物乖所納隍興慮其益州道行臺及夔州
總管府衆務臻集統攝遐長囚徒禁繫其數不少或控
告未申多有寃屈或注引肆意濫及貞良致使文案稽
延訟獄繁擁念彼枉滯情深愍惻其益州管内諸州委
御史大夫無逸檢校夔州管内委趙郡公孝恭檢校所
有囚徒悉令覆察務使寛簡小大以情但有負罪逃亡
離業鄉邑無問輕重悉令歸首明加勸導務修墾植庶
使家給人足稱朕意焉(武德四/年四月)
　　　貞觀四年二月大赦
天生蒸民樹之司牧莫不仰膺靈命克嗣寳圖用能永
享鴻名常為稱首朕君臨八表於今四載夙興夜寐無
忘晷刻履薄馭朽思濟黔黎惟此至誠庶㡬王道上荷
蒼旻之睠下藉股肱之力宇内休平遐邇寧泰率此區
域致之仁夀憬彼犬戎為患自昔軒昊以来常為冦暴
是以隆周致涇水之師强漢受白登之辱武夫盡力於
關塞謀士極慮於廟堂征伐和親無聞上策有隋災亂
慿陵轉甚疆場之前曽無寧嵗朕韜戈㦸務其存養自
去嵗迄今降款相繼不勞衛霍之將無待賈晁之畧單
于稽首交臂藁街名王靣縳歸身夷邸襁負而至前後
不絶被髪左袵之鄉狼望龍堆之境蕭條萬里無復王
庭唯頡利挺身逃竄林穴天網雲布走伏何所大同之世諒在
兹日斯皆上𤣥降佑清廟威靈豈朕虚薄所能致此方
欲至仁化物宜存寛惠思與萬邦同享斯福可大赦天
下自貞觀四年二月十八日以前罪無輕重自大辟以
下見繫囚徒皆赦除之逋負官物三分免一分謀反大
逆妖言惑衆及殺期親以上尊長奴婢部曲及主官人
枉法受財不在赦例鰥寡孤獨不能自存者州縣量加
賑恤賜天下大酺五日敢以赦前事告官者以其罪罪之
　　　貞觀九年三月大赦
天地播氣垂生育之德皇王御厯宏覆幬之仁故能財
成萬𩔖光宅八表朕祗奉慈訓嗣守鴻業承百王之季
末屬四海之凋殘晨興夕惕無忘兆庶尅已勤躬思隆
政道欲使隂陽順序干戈載戢庶㡬前烈致兹刑措而
山東之地頻年不稔水雨為災饑饉相屬蠢爾西戎屢
擾邉境事不獲已遂勞兵車良由誠未動天德不被物
興言念此撫已多慚加以澆偽尚繁刑典仍用雖復留
心聽斷明慎庶獄常恐縲絏之中負寃靡訴憲綱所及
弗辜致罪一物有怨責深在余今嵗惟暮春時屬生長
助天布澤與物更新可大赦天下自貞觀九年三月十
六日昧爽以前大辟罪以下皆赦除之其常赦不免者
不在赦例鰥寡孤獨不能自存者所在官司量加賑恤
　　　開元三年正月德音
青春式序陽和布氣萬物熈熈莫不遂其性而嘉其生
也申念愚人干我王度日陷坑穽寘之網羅朕代天理
物為人父母睠言囚獄良増隠惻豈憲章之尚宻將教
導之不明欲順時令抑惟恒典兩京及天下見禁囚除
犯惡逆并造偽以前宜决一百配流嶺南及磧西諸州
其餘一切放免
　　　原減囚徒勅　　　　　　　　　蘓頲
勅惟刑恤哉古之道也朕撫臨四海茂育萬邦思致淳
風登之夀域期畫冠而不犯故開羅而在宥念兹下愚
自抵常法時屬盛夏天其養長在物最靈惟人為貴朕
處臺榭猶有欝蒸之毒彼居囹圄能無炎熱之憂故令
紫㣲黄門備加按省覽其所奏用憫於懐爰矜可恕之
罪必務惟輕之義將布寛惠宜從原減依前件(開元三/年五月)
(十六/日)
　　　宥京城罪人勅
五刑之用以禁奸慝三宥之設以矜愚耄朕永康四海
憂在兆人俾臻大化爰措庶獄而愚妄之甿抵犯或聞
向隅可哀當宁興軫今天地既肅戒嚴在命時分具令
非罪無留載念幽犴思布生德宜崇减死之恩式明宥
過之典其京城内犯罪等人昨令按覆其中造偽頭首
及謀殺人斷死者杖一百配嶺南惡處雜斷罪死者决
一頓免死配流逺處雜犯流移者各減一年杖罪以
下並免(開元八/年九月)
　　　孟夏䟽决天下囚徒勅
法以閑邪刑以助化因時而制葢非獲已朕自臨御天
下憂勞庶務以至誠感物道冀有孚以至理致和仁或
由已豈欲以刑制政期於以化清刑故不用殊絶之誅
毎施寛大之令而遷善者衆犯法者寡斷獄十數聞諸
有司然猶一夫不獲在予多媿寰宇殷廣京都浩攘繫
於徽纆或未聽理逮捕斯擾糧饋為勞生業或虧何以
卒嵗言念於此深用憫然况今長嬴在辰耘耨斯切順
時立政在乎恤人思宏在寛之典庶無留獄之弊其天
下囚徒即令疏决其妖訛盗賊造偽頭首既深蠧時政
湏量加懲罰刋名至死者各决重杖一百長流嶺南自
餘枝黨被其詿誤矜其至愚量事責罰使示懲創流以
下罪並節級處分令中書門下就大理及府州縣詳理
(開元十九年/四月二十日)
　　　以春令减降天下囚徒勅
行慶施惠所以奉天緩刑恤獄所以愛人今陽和布序
草樹自榮而或入於罪𨽻嬰於舂藁同被亭育之恩未
暢生成之施言念於此深用憫然思宏時令以哀庶獄
天下囚徒罪至死者特寛宥配𨽻嶺南逺惡處其犯十
惡及偽造頭首量决一百長流逺惡處流罪罰鎮三年
其徒以下罪並宜釋放其有官吏犯贓推問未了者仍
准取寔状定名訖然後准降處分計賍一匹及與百姓
灼然有仇者並不湏令却上其上都委中書門下疏理京城
委留守天下諸州委長官並當日處分其責保停務之
𩔖並宜准此(開元二十/年二月)
　
　
　
　
　
　
　
　
　
　
　
　
　
　唐大詔令集巻八十三
欽定四庫全書
　唐大詔令集巻八十四
　　　　　　　　　　　　宋　宋敏求　編
　　政事
　　　恩宥二
　　　　遣使徃諸道疏决囚徒勅
　　　　以春令减降囚徒勅
　　　　以春令减降囚徒德音
　　　　原免囚􁁍德音
　　　　大厯四年大赦
　　　　大厯五年大赦
　　　　大赦京師三輔制
　　恩宥二
　　　遣使徃諸道疏决囚徒勅
勅朕𬗟稽古訓思致人和爰發由衷之詔㫖行順時之
政令孟夏初吉三農在期禮先决於薄刑義必寛於輕
繫既聽其令用軫於懐雖囹圄之間少聞於冒犯澄清
之使素盡於忠公尤慮吏有煩苛人或寃滯是爽和平
之氣殊乖敬授之心其天下見繫囚徒及事發應推身
不禁者即宜差使分徃諸道量事疏决及宣布時令除
犯贓賄十惡死罪不赦自犯徒以下特宜放免廽日聞
奏務在欽恤以稱朕懐(開元二十/六年四月)
　　　以春令減降囚徒勅
國之用刑兼在於慎恤王者布澤亦在於乘時所以大
易陳規必議於獄周官設教遵於中典朕恭臨寳位憂
念黎元乾乾之心日慎一日况兵戎未息政役尤煩哀
此下人無忘夕惕如聞州縣之内多有纍囚囹圄之間
動淹時序每切納隍之慮常懐觧網之仁属陽春和布
品彚咸逹宜覃在宥之澤俾叶生成之化其天下見禁
囚徒死罪從流流罪以下一切放免其十惡反逆及造
偽頭首強盗刧殺官吏犯賍枉法等害政既甚在法難
容不在此限其諸供司及作曹非切要外並宜减省京
畿諸色和糴一切並停其天下百姓有灼然單貧不存
濟者緣租庸先立限長行每鄉量降十丁尤恐編户之
中懸磬者衆限數既少或未優矜其寔不支濟者宜令
每鄉量更矜放待資産稍成任依恒式以天下未寧頻
申赦令公私庶務優恤葢多載覃宥過之恩庶及措刑
之美宣示中外知朕意焉(乾元二/年二月)
　　　以春令減降囚徒德音
乘時布澤有國之彝訓議獄緩刑前王之茂典由是洽
其麛卵殷湯宏觧網之仁順彼陽和漢后有録囚之詔
育物施惠仰惟舊章朕纘服鴻業祗膺寳位日旰忘食
中夜求衣慮一物之失所憂四方之未乂雖身居黄屋
而志在蒼生今㓂孽為虞征輸未息尤恐提戈釋耒未
有厚於人時寘棘理梧或慮盈於幽繫屬三陽啟泰萬
物遂生宜覃在宥之澤庶叶惟新之令其天下見禁囚
徒死罪降從流徒以下並宜釋放京城宜令中書門下
即分徃府縣御史臺大理寺即親自按問决訖具状聞
奏諸州府各委所由長官准此處分諸色流人及左降
官等所由𩔖例並與量移仍委中書門下覆奏取處分
其先縁安禄山偽署三司有名應在流貶者原情議罪
負國誠深朕已捨其殊死竄於荒徼固當與衆共棄長
為匪人然皆邦家舊臣常掛纓冕使其終沒裔土永匿
慙魂不若貸以殊私俾令効節亦准例處分兼委中書
門下量輕重𩔖例奏取處分比緣竊盗之内干戈脅從
白刅臨頸胡寧忍决所有陷於兇黨茍免者多前後詔
書頻已該及其史思明將士及偽署官屬等有束身歸
順並率衆来降官爵如初一無所問以城邑等降者仍
别加封爵其凶黨之流亦同此例天寔臨照朕無食言
王者設教務農為首今土工方起農事將興敦本勸人
寔惟政要宜令天下刺史縣令各於所部親勸農桑百
姓中有勤勞稼穡積其菽粟或贍於閭里或能益軍儲
委所由長吏具状奏聞當特與甄賞仍令有司苐髙下
量酬五品以下官勲其百司及州縣興工力役不急之
務一切並停諸軍兵健應在行營有羸老病疾不任戰
陣者各委節度使速揀擇放還路次州縣量加濟䘏諸
色番役各令所司減省放其營農且寇孽未平軍戎尚備
甿庶之内征賦尤煩朕所以親帥公卿躬行節儉而詔
書屢下蠲免葢多至國計軍儲取給而已猶欲累加損
抑以惠黔黎宜令中書門下勾當令度支使與諸供司
一切减省應可蠲免每司各條件聞奏當使施行(上元/二年)
(正月/)
　　　原免囚徒德音
元首之義以人為心外有凋傷内懐惨怛罪歸於已情
見乎辭伯禹深泣辜之仁漢王下哀痛之詔與理同道
惟刑是恤朕志宏覆載運屬艱難思措大刑俾登夀域
風以觧愠時當發生國有舊章已懸書於象魏恩成在
宥宜釋罪於狴牢其天下見禁囚徒罪無輕重一切放
免其官典犯贓法雖難恕特從寛典許以自新宜納贓
放所犯罪左降官等即與量移近處諸色流人及効力
罰鎮人等並即放還其有亡官失爵亦與収叙比来兵
革不息米榖未豐百姓流離至於困弊戰士暴露頗聞
闕乏或有結聚及有違軍令但能改過自効前事捨而
不論艱虞以来多冒刑辟道存善貸屢有德音庶其最
靈咸自改勵宣示中外知朕意焉
　　　大厯四年大赦
勅至理之代先德後刑上歡心以臨下下欣然而奉上
禍亂不作法令何施去聖久逺薄於教化簡書填委獄
訟繁興苛吏舞文寃人致辟思欲刷恥改行厥路無由
豈天地父母慈愛之意也朕主三靈之重託羣后之上
夕惕若厲不敢荒寧内訪卿士外咨方岳日不暇給八
年於兹而大道淳風欝而不振四郊多壘連嵗備邉師
旅在外役費尤廣賦與轉輸疲耗吾人困竭無聊窮斯
濫矣下愚闇昧不見刑網戎士在軍未習法令犯禁抵
罪其徒寔繁狴牢之間未詳其事寔吏議不决動淹夫
時序傷沮和氣屢彰咎徴此皆朕之不明教之未至上
失其道而繩下以刑敢不罪已以答災眚且人者君之
支體害之則君有所傷刑者教之輔助失之則人無所
措慮有寃濫惨然憂傷用明慎罰之典俾宏在宥之澤
其天下見禁囚死罪降從流流以下罪釋放其左降官
及流人并移𨽻等並與量移仍委本司即勘責送名中
書門下奏聽進止如聞州縣官比来率意恣行麤杖不
依格令致殞使斃深可哀傷頻有處分仍聞乖越自今
以後非灼然蠧害者不得輙加非理仍委觀察節度使
嚴加捉搦勿令有犯如違録名聞奏宣示中外宜悉朕懐
　　　大厯五年大赦
門下惟辟奉天作人父母若天垂戒於上人不安於下
則修德勤政以盡至誠恤刑獄之寃抑痛閭閻之疾苦
招納諌諍旁求賢良允廸前烈率由兹道朕獲承宗廟
之重託於王侯之上夙夜齋慄莫敢荒寧推誠以撫萬邦
屈已以安百姓憂勤之至日慎一日服御之給損之又
損而渉道猶淺燭理不明國經王度多有廢闕加以㓂
戎驟犯軍國頻勞賦重人竭因之嵗歉田荒業廢逋散
相仍每深怵悼頻有蠲降兼亦簡求良吏以惠矜人去
除奸兇用逹幽枉大變風俗更張刑政冀人和之漸洽
何天𤯝之屢彰固以朕德之寡昧化之衰薄其咎不逺
在予一人亦由郡邑之政未盡條理或貪以害物或擾
以傷農有凌弱暴寡之寃有不均失中之政人無所措
多陷刑辟蓋由教道未至豈忍以文法繩之慘然憂嗟
深自引慝雖靡草麥秋之候方斷薄刑而薰風長養之
時宜寛庶獄大决疎網與之更新其天下見禁囚徒死
罪並降從流流以下並釋放内外文武官及前資官六
品以下并草澤中有碩學專門茂才異等智謀經武諷
諫主文者仰所在州府觀察牧宰精求表薦如所由捜
揚未盡遺免林間者即宜詣闕自舉親當策試量能擢
用朕每覽漢文詔書至陽和之時草木羣生之𩔖皆有
以自樂而吾百姓或阽於死亡而莫之省緬然遐想感
歎増懐哀今之人又甚於昔思有贍恤安其居食觀察
節度使及刺史各宜訓勵所部使奉科條變貪官之節
激㢘吏之行其清白明著政理殊尤者具以名聞必加
奬擢若冒於貨賄紊我紀綱糺察勿緩當峻刑憲其官
人犯贓經恩免罪者並宜申報中書門下及所司不得
容其却上自王室多故積有嵗時皆我文武之臣中外
戮力今天下既定崇德報功與之剖符𫝊代不絶至於
蒞官述職各宜明慎典刑貽慶子孫永同休戚於戲武
德貞觀之間有若魏徴王珪李靖李勣房𤣥齡杜如晦
等扶翼大運勤勞王家尊主庇人匪躬致命咸有一德
格於皇天緬然常懐風烈尤在其後嗣沉翳特加優奬
如廟宇荒毁即宜修葺無德不報何日忘之其鰥寡惸
獨老幼貧窮不能自存者委州府縣吏取諸色官物量
事賑給仰招携户口勸課桑農應所在州府有興功役
處非灼然急切者宜並停之五岳四瀆名山大川神明
所居風雨是主宜委中書門下分使致祭以逹精誠孝
子順孫義夫節婦事跡著者特加旌表頒示中外知朕
意焉
　　　大赦京畿三輔制
門下古者以春季之月布德行惠恤刑振乏朕親執犧
牲玉帛獲奉於上帝神祗九年於兹矣克已思理明不
能燭昆夷未叙王畧猶虞嵗㑹三秦之師日有千金之
費悉索幣賦疲於餽軍候甸之間徴求耗竭百榖翔貴
關中小歉窮則斯濫安能懼刑因而成盗多有犯法至
於軍戎之士致使廪賜不充因之逃亡或抵邦憲事非
獲已情亦可察近以露濡之思明發有懐屬禁火之令
節方薦鮪於園寢聖祖敷祐景靈告祥先天後時載荷
嘉貺以隂以雨又助發生固宜順曲成之仁布維新之
命赦罪育物曠然滌除其京兆府及三輔並京城内諸
司諸使見禁犯死罪以下特宜釋放有犯未發覺者罪
無輕重一切放免如妄論告者以其罪罪之其官典犯
贓不在免限頃者魚朝恩夙著功勲委之戎事而徴求黎
庶空竭閭閻加之廣有貿易奪人賄利京城之内擅置
刑獄恣行忍虐幽執無辜部領師人乖於撫馭資粮刻
薄勞役煩苛惡稔釁盈日嬰沉痼念其勲舊許以優閑
令罷其兵權遂其養疾而宗社降鑒明神所殛羸瘵不
起旋至斃亡既徃無追一切不問所管將士等同於王事
各効辛勤是朕牙爪自致勲業並宜仍舊勿有憂懼葢
以朕誠未感物明未知人失於授任而臻此也今則虚
懐引咎親御禁戎必加優寵以表勞績其資聖寺禁人
并追捕勘責等即宜並停然以王畿艱弊矜恤疲人蠲
税罷徭與之休息尚恐流傭罕復貧弱未安益用憂勤
諒資約損京兆府百姓承前應欠官物等委所由勘責
寔百姓腹内者一切放免其在所由腹内者不在免放畿
内官人手力資課及府官充職掌名額稍多有所祗供
不免煩費并諸縣郵逓路次館驛諸色徴科一物以上
並委中書門下與京兆尹即計㑹取責色目一一商量
條件處置務令減省以息勞費其諸司使廽易一切並
停不急之務亦宜且罷農隙之後然後常式宣示中外
知朕意焉
　
　
　
　
　
　
　
　
　
　
　
　
　
　
　唐大詔令集巻八十四
欽定四庫全書
　唐大詔令集巻八十五
　　　　　　　　　　　　　宋　宋敏求　編
　　政事
　　　恩宥三
　　　　大厯七年大赦
　　　　大厯八年大赦
　　　　大厯九年大赦
　　　　宥京城禁囚勅
　　　　赦京城囚徒制
　　　　元和十三年大赦
　　　　長慶四年正月一日德音
　　恩宥三
　　　大厯七年大赦
門下濟於道者化醇而刑措善於理者綱舉而網踈朕渉
道未宏燭理多昧常亦遐想太古髙挹𤣥風保合太和
在宥天下葢德薄而未臻也是用因時以設教便俗以
立功務盡平恕用申哀恤又教淺而多犯也加以邉虞未
戢井賦猶繁荒瘵之餘㓂攘斯起遂令圜土嘉石之下
積有纍囚危章互簡之中困於法吏屬盛陽之候大暑
方蒸永念狴牢何堪欝灼所以沮傷和氣感致咎徴天
道人事豈相逺也如聞天下諸州自春以来或愆時雨
首種不入宿麥未登哀我矜人何恃不恐皆由朕過益
用懼焉惕然憂嗟深自咎責所以悉减常膳别居齋宫
禱於明神冀獲嘉應仲夏之月静事無刑以助宴隂以
宏長養斷薄决小已過於麥秋繼長増髙宜順乎天意
可大赦天下其大歴七年五月十五日昧爽以前已發
覺未發覺已結正未結正應天下見禁囚徒罪無輕重
一切並宜放免所由不須𩔖例聞奏宜令諸道節度觀
察及州牧縣宰等於當官内所有名山靈跡各精誠致祭
祈降甘澤冀獲豊稔永思流弊庶振風猷其巴南諸州
仍嵗水旱迫於凍餒或至流離因有剽求茍全性命懼
刑網之所及始嘯聚以相依抑有由焉葢非獲已永言
其弊用軫於懐如能相率来歸各安生業並無所問咸
許自新敢以赦前事相告者以其罪罪之亡命山澤挾
藏軍器百日不首復罪如初赦書日行五百里宣示中
外咸使聞知
　　　大厯八年大赦
自古帝王順時行令當此時之炎燠應南風之長嬴必
事無刑觧網申惠叙麥秋之氣而代天理物矣朕獲奉
珪璧䖍恭郊廟二紀有餘承累聖之鴻業為兆人之父
母戰戰兢兢恐懼不濟而天地幽贊隂陽化育關輔之
内農祥薦臻嘉榖豐衍宿麥滋植閭閻之間倉廪皆寔
百貨低賤寔曰小康此皆上帝報貺列祖儲祉卿士存
誠元元盡力之效思與萬方百辟咸共樂之而未能也
况或抵常憲纍然就拘辨對官曹置閉獄户永惟械繫
之慘追犯冒之由皆自王化未醇風教有闕俾人忘恥格俗
虧禮譲陷在刑典久於狴牢當順陽助生之時積寃蔽感
傷之氣百姓有過在予一人顧諟欽恤誠切傷痛用申
在宥之㫖庶洽惟新之令其大歴八年五月二十九日
昧爽以前天下見禁囚徒及已發覺未發覺已結正未
結正死罪並降從流流以下並宜放免敢以赦前事相
告者以其罪罪之亡命山澤挟藏軍器百日不首復罪
如初夫人君承天之序則三時有成自中刑外則四海䝉
福嗟爾庶士諒悉予懐
　　　大歴九年大赦
朕誕膺天命以撫方夏夙夜兢惕保祐惟人懼庶獄之
未孚俾一夫之不獲思用哀恤與之和寧頃屬夷夏多
虞干戈是務徴賦頗重黎元不康内廹艱窮外乘師旅
因行盗竊自陷典刑纍然圜土之下停勦視䕃之命永
念愚惑惻焉疚心而寰區之間舉𩔖斯衆今火中惟夏
長嬴及時欝然沉繫致傷和氣萬方有罪在予一人將
洽至淳之化更布維新之理其大歴九年四月二十四
日昧爽以前大辟罪以下已發覺未發覺已結正未結
正罪無輕重一切並宜放免敢以赦前事相言告者以
其罪罪之其在軍將士有刀箭所傷乆嬰沉疾者戮力
疆場身當鋒刅各委所由量給藥物厚加優賞其陣亡
將士亦仰本使隨事優恤妻子各申錫賚其百姓鰥寡
孤獨不能存濟者困窮無主誠可哀傷所在府州縣長
官每年以諸色官物量加贍恤令其得所亡命山澤挟
藏軍器百日不首復罪如初在宥之典既周動植純嘏
之錫庶延子孫凡在品彚各宜遷善宣示中外令悉朕
懐
　　　宥京城禁囚勅
頃屬煩暑差候愆陽積旬處於髙明之中猶有欝蒸之
歎而况幽閉獄户辯對官曹甫臨秋期將正時憲重循
欽恤之道載宏全宥之仁其京城内外禁囚犯流以下
罪並宜釋放
　　　赦京城囚徒制　　　　　　　　常袞
朕以寡薄獲守丕圖恭黙思道克謹天戒常恐至誠不
逹景化未敷寅畏之誠寢興在慮自純陽用事霖雨愆
旬麥雖有秋禾未長畆有阻三農之候將貽萬姓之責
是用齊心滌思禱於上下神祗雲從自郊月未離畢膏
澤不降憂勤益深雖水旱成災隂陽恒數而政刑失中
或致愆伏豈簡孚有爽𠂻敬未誠歟嗟我矜人陷於刑
辟當炎蒸之序在縲絏之中久積幽寃有傷和氣所以
引成湯之六事過寔在予寛大禹之九刑誠存育物期
於作觧以救如焚其京城見禁囚徒死罪以下降從流
流以下罪一切釋放仍委中書門下即速與處分訖聞
奏雖罪疑從輕或謂之長惡宥過無小寧失於不經庶
空夏臺用緩秋典宣示中外令知朕意
　　　元和十三年大赦
朕聞王者法天作則與衆守邦奉天無私居兆人上當
恭已嚮方之際切臨深馭朽之懷憂勤靡遑今古何
逺所重者兵革不試軌度自貞熈仁育和以至大道朕
顧惟菲德祗奉睿圖承昊天之眷命纘列聖之丕緒昃
食以求至理虚心而俟昌言兢兢業業常懼失墜逮今
十有四年矣道且希於廣運意甞在於包荒推誠則深
感物未至頃嵗蜀川浙右怙亂阻兵人神共誅剪滅相
次姑務偃革期於措刑方簫勺以懲奸庶干羽以成化
淮蔡㓂孽稔禍挻災問罪興師葢非獲巳念征行之暴
露軫饋給之煩勞中宵惕然載益祗厲妖兇既珍黎庶
有康斯皆宗社垂休中外協力將勤施於下土冀昭答
於上𤣥朕兹思所以與羣公卿士勵精於庶政也屬獻
嵗發春授時惟敬勾萌盡逹幽蟄咸蘇徽纆可矜鰥寡
存念俾疎網之是决與慶澤而惟新可大赦天下元和
十三年正月一日昧爽以前大辟罪以下咸赦除之
　　　長慶四年正月一日德音
朕以寡昧獲守重器兢厲畏惕於兹五年皇天之事罔
不修備而大典有闕舉而行之粤以元正御示正殿百
辟咸序萬方来庭思欲推至仁以布和奉天時而施令
况上𤣥貽慶列聖垂休黙輔予躬以至寧復爰思士庶
同被慶靈並兹囚𨽻亦合流澤自今年正月一日以前
犯死罪者並降從流流罪以下逓减一等其故殺官典
犯贓十惡者並不在降免之列降官未經量移者與量
移近處流人各據本年限與减一年如本限止一年放
還朝賀之禮國之盛事肅恭班位敷讚威儀俾升慶賀
以示宏普其應元日緣朝賀行事官三品以下賜爵一
級四品以下加一階文武常參官六品以下及宗子應
加陪位者并諸賀正使各賜勲一轉諸番陪位各賜有
差今兵革甫寧典常粗舉雖慙至理可謂小康唯水旱
猶虞蒸黎重困公私蕃積頗有未豐宜令諸道觀察使
刺史各具當處利害其有弊事可革有益於人者何術
可以漸致富庶附驛以聞亦不用專使詣闕以省煩費
其封畿之内百姓利病以委京兆河南尹具以條奏束
帯立朝必資忠讜濟時利物式佇謨猷其文武百寮所
上封事極言得失無有所隠事可施行者便委中書門
下量加奬用朕以執契收馭時賢在典化教明至道期
致太和凡在臣寮宜知此意
　
　
　
　
　
　
　
　
　
　
　
　
　
　
　唐大詔令集巻八十五
欽定四庫全書
　唐大詔令集巻八十六
　　　　　　　　　　　　宋　宋敏求　編
　　政事
　　　恩宥四
　　　　曲赦京畿德音
　　　　大中十三年正月赦
　　　　咸通七年大赦
　　　　咸通八年五月德音
　　　　咸通十二年五月疏理刑獄勅
　　　　光啟三年七月德音
　　　時令
　　　　令史官條奏毎月應所行事詔
　　　　嵗初處分德音
　　　　開元二十四年嵗初處分制(闕/)
　　恩宥四
　　　曲赦京畿德音
王者愛人如身推己及物恤其寒燠之苦適其舒惨之
宜俾叶太和用臻至理恭黙思道憂勤在懐時屬嚴沴
念深徽纆當霜雪之候滯囹圄之中饋餉為勞逮捕斯
擾沍寒所廹愁嘆必多惻然疚心思有矜憐宜布在寛
之令使無留獄之嗟應京百司及畿内諸縣見禁囚徒
應犯死罪特降從流流以下者遞减一等如欠負官錢
情非巨蠧責保填納不要禁繫唯故殺人者及官典犯
贓不在此限仍委京兆尹及諸司官長制下當日速决
聞奏朕司牧黎元存誠康濟封甸殷廣京師浩穣憫觸
法以罹辜式加恩而宥罪庶止無告寧失不經宣示中
外令知朕意(大和八年/十二月)
　　　大中十三年正月赦
天將發生萬物也則必假以暄妍潤以風雨王者之在
宥四海也期必滌其瑕穢施以渥恩固頻啟於倖門豈
無彰於皇澤朕以菲德獲纘丕圖常慕唐堯之無為漢
文之恭儉宵旰不暇乙夜觀書萬務靡有不親一夫尤
慮失所兢兢業業不敢荒寧十有四年至於兹矣每懼
風俗之未厚賦役之尚繁政令之未明刑獄之多濫思
用克濟浩無津涯上荷昊穹垂休宗社深祐下頼股肱
翊化岳牧懋功五稼屢登四夷内附懐仁庶同於行葦
納諫無愧於從繩俾疵癘不生飛翔遂性日月所燭庶
為小康顧予寡昧何以臻此近者藩方之任撫理或乖
冺棼日聞俶擾相次雖興師殄㓂本於為人而殘殺戕
生良多愍納而又緣河數郡暴水成災念其蕩飄深自
憂軫乘此三元之慶宜宏肆眚之恩可大赦天下自大
中十三年正月一日昧爽以前大辟罪以下罪無輕重
咸赦除之唯十惡叛逆故殺人官典犯贓不在此限
　　　咸通七年大赦
我國家膺天明命光宅萬方二百有五十載矣梯航所
及昭顯於夏殷文軌攸同夐逾於漢晉朕承十六聖之
業居億兆人之上猥惟𦕈身祗荷丕構逺奉貞觀開元
之至理近宗憲祖宣考之宏規常慕雖休勿休豈敢自
暇自逸然而仁不遂於百姓德不叅於二儀莫致感通
更延灾沴近者兵革未弭虫蝗相仍方懐徴發之勞又
獲已饑之歎雖頻加錫賚累有蠲除尚慮澤未徧通信
未旁及是用連宵假寐每食忘飡思所以拯我黎元臻
其夀考或多方以革弊盡慮以鼎新庶或上下咸從人
欲况善為國者以好生為首行王道者惟憫物是先茍
可勝殘去殺亦冀止戈為武於戲誠明之㫖既悉於斯
渙汗之恩夫何所愛可大赦天下自咸通七年十一月
十日昧爽以前大辟罪以下已發覺未發覺已結正未
結正繫囚見徒罪無輕重咸赦除之唯犯十惡叛逆以
上故殺人官典犯贓不在此限持杖打刼必欲害人茍
遇支敵必行殺戮拒敵追捕肆意奸兇并故殺人者雖
已傷未死已死更生意欲殺傷偶得免者並同殺人法
處分其賣毒藥開刼墳墓及别獄之内官吏推斷不平
因成寃濫無問有贓無贓不在原宥之限朕君臨四海
子有兆人常恐萬𩔖之中一物失所况雲南素推誠節
久慕華風顧帥臣撫御乖失不諭朝㫖遂令侵擾邉隅
初陷交邑旋侵越嶲積移星嵗彌縱干戈靡思量力之
言曽無事大之禮軼我疆理勞我隄防爰用徴兵諒非
獲已鋒刅之下必有殺傷每念於懐良深慚悼寧屈已
以狥衆不窮兵以害人斷自予懐更宏招諭應南安邕
州西川等道諸軍兵士各守疆界不用進師乃委劉潼
審詳事機明加曉諭如能重修和好信使如初朕當虚
懐一切不問雲南先差專使昨已有詔㫖處分其先配
𨽻習讀質子各本道供給續當指揮安南邕管西川三
道將士皆踰山越海擐甲荷戈志切勤王誠深報國固
内侵之封域収已失之城池盡欲捐軀咸思賈勇深明
厯數終始一心言念忠勤誠用嘉歎今南蠻已加撫招
冀就弭寧日下但嚴守封疆且備要害雖未用更圖攻
討亦未可便絶訓齊其將士等義感風雲志諧金石屯
營既久立效已多大功將成懇節無奪候其歸欵别有
指揮仍委劉潼髙駢李躭等具此慰勞以副予懐其三
道軍粮地界懸逺致其盡力當有充腸如諸道戎兵未
免饑餒因之殞命尤用傷懐宜令常宙劉潼嚴加條疏
丁寧期限無缺供饋或致失時其赴府三道行營兵有
親老及妻子在家者各委本道切加存恤勿使凍餒悽
惶俾無廻顧之憂以勵當鋒之志其諸將士勇敢用命
當鋒歿身義節可嘉孤弱是念並委本道節度使據所
申報各湏安存如血屬單弱不能自存者即厚加給䘏
遺骸在野深可憫嗟今春已降德音盡令優給収葬尚
慮暴露未契幽隂今更舉明用慰泉壌宜令所在長吏
訪尋収歛如法瘞藏仍以酒醪殷勤奠酬應三道兵士
經過累路州縣供應頓遞徴配閭里水程船夫陸路車
役勞弊斯甚疲瘵可哀其岳州湖南桂管邕容管内沿
路州縣今年二月二日德音已蠲放今年夏秋兩税各
一半尚恐鄉村未泰更要加恩宜於今年夏税正錢每
貫量放三百文沿路州縣亦甚凋傷先未霑恩今湏優
假宜於来年夏税正錢量放一半仍各委本處長吏親
自㸃檢明閲薄書勿使恩不布於疲羸幸或生於桀黠
副予深意必及逺人誠信之道蠻貊可行茍或未孚其
肯懐惠應安南邕州容州黔南西川諸溪洞酋長首領
務加優恤諭以恩信若湏節級頒賜官秩賞給者委當
管速具分析聞奏京畿之内蝗旱為灾稼穡不收凋殘
可憫其京兆府今年青苖地頭及秋税錢悉從放免仍
並出内庫錢二十四萬五千三百六十餘貫賜官府司
充填諸色費用河南及同華陜虢等州遭蝗蟲食損田
苖奏報最甚除合放免本色苖子外仍於本户税錢上
每貫量放三百文如今年秋税已納即放来年夏税其
諸道有蝗蟲甚處並具奏聞亦議蠲减其河南府水災
之後仍嵗飛蝗想彼蒸黎尤多凋瘵宜别賜鹽鉄河隂
人運米三萬石委崔璙充諸色用其諸道州縣應有逋
懸兩税斛㪷青苖地頭𣙜酒等錢既存書簿不免徴剥
咸通三年以前者並一時放免從四年至七年其中有
准勅蠲者亦不得因此重徴京畿之内供億事繁色役
差科曽無虚日黎人困苦深可憫傷更有逋懸日久徴
廹無由收歛徒繫簿書應京兆府諸縣從大中八年後
至咸通六年應欠諸司税草斛㪷糖棘番匠知食使玉
蘓及府司欠延資并度支户部錢物及賑貸折糴粟并
諸縣欠填省修堰埭等錢疋莊宅監察使拆寺并佛堂
材木樹等價及欠左右神䇿軍捉賊賞錢及諸縣應欠
咸通三年至六年合送府夏秋税錢物斛㪷并趙越莊
田地租及諸縣咸通三年至五年賑貸粟并長安縣大
中八年先借太倉粟充賑貸除已納外餘欠斛㪷等並
從放免兼簿書一時毁序從今年以後别立帳内庫一
年支放費用雖廣有司積久追呼固多虚繫簿書頗為
煩弊朕方宏儉約深軫凋殘特示優矜用蠲逋責應度
支積欠大盈庫年支疋叚絲錢從太和八年以後至咸
通元年以前並宜放免及欠瓊林庫年支金銀錫器銀
稜器皿雜物等自開成五年以後至咸通元年以前並
宜放免左降官量移近處已經量移者更與量移如後
資者任取本官選所數集丁憂放還者服闋日各與量
移并别勅因責降除正員官所司亦與處分其左降官
及流人先有官者如已亡歿各還本官失爵痕累禁錮
者並從洗滌左降官并流人元勅令終身勿齒及長流
逺惡并云縱逄恩赦不任量移者並與量移如已亡歿
者並許歸葬如緣葬事困窮不能自濟者委所在官吏
量給棺櫬優恤發遣中外前資見任官中其有頃因瑕
累未階録用者并左降官如事情可恕才行足稱者委
中書門下量加簡㧞隨能録用戎狄欵塞邉陲無虞或
使臣因備制弛慢切在捜訪利病濟便兵農勿以久安
遽忘逺慮所宜常加備境每切訓戎將宏綏撫之功湏
為經久之計其邉上方鎮本軍兵數節度使皆位崇元
帥誓立殊功必能閲軍實以静邉撫單寒以和衆素有
定額固非空文然亦慮或過犯逃匿死亡停觧不便招
募缺額遂多並湏檢勘分明仍委御史三司院並加察
訪即時聞奏江淮諸州百姓只合輸本分苖税不合分
外差科多為所在長吏權立條流臨時差配或强名和
市都不給直自今除納本分苖税外一切禁斷牧守之
任慈惠為先欲安逺人湏求亷吏如聞邕容桂廣等道
管内刺史每州皆管三縣人户不少其間選用尤要得
人訪聞本道觀察使所奏監州官多是本土富豪百姓
兼雜色人例皆署為本道軍職或作試衘便奏司馬權
知軍州事既不諳熟文法又皆縱恣侵欺多取良家以
為奴婢遂使豪酋搆怨溪洞不安若不條流生人轉困
其邕容桂廣等道管内自今以後刺史必湏精選賢良
久歴官途不越資序者然後許奏請其軍職試衘並不
在奏署限藩條之例刺舉是資郡政之方邑宰是選斯
紀綱具設次第相臨茍皆推公必無敗政如聞近者亷
車殊無刺舉牧守率務并容邑宰非才疲人罹弊必在
懲革以惠惸婺自今以後委觀察使專刺舉之職如郡
守不理或臨財不亷酬飲是營獄訟靡息以時奏劾按
罪定刑如藩方不謹察亷或致下人上訴推覆得實觀
察使别候勅㫖本判官逺加譴罰其郡守亦仰察訪縣
令如或有過不舉停任後别有處分録事参軍重加削
罰如刺史縣令有異政灼然可舉者仰其録奏必議超
升人命至重在慎典刑國章茍隳必多枉撓近日執法
之吏罕得其人或制勅不行曽無提舉或奸巧為患莫
能辨明遂使可死者生可生者死而又縲絏繁擁斷决
淹延乃致怨嗟或成灾沴予懐憯怛寢食靡寧宜委御
史臺刑部大理寺慎擇官吏皆湏素能折獄俾務盡心
則人必無寃法當盡理天下州縣官等皆罕習律令莫
知重輕唯任胥徒因多枉濫委本道觀察使覺察聞奏
又刺史縣令多務遊宴不思官常决遣既妨囹圄自滿
永言寃滯豈不由斯委觀察使表率條流以懲深弊度
支鹽鉄户部三司欠負錢物頻有赦令據年額節級矜
蠲如聞所司尚有徴廹妄行可徴可放多因奸吏恣情
遂使恩不及夫窮危事無補於經費其諸色人户所由
等應欠三司錢物自大中十二年以前並宜放免縣道
之間郵亭具列行李供億格勅著明如聞節度觀察刺
史等所經過不遵品式公劵之外私費至多或在道途
有六百七百人行李所在地主務求交歡别差吏人號
為置頓必皆率配弊及疲人自今以後所在長吏切加
遵守格文不得違越赦令所在欲蘓疲瘵如聞逺處州
縣告示不得分明今要條流永為定制赦書到後各委
本道全冩録於縣門牓示但縁事理煩細紙數煩多减
放矜蠲頭項埋沒鄉村百姓無因得知宜令所在長吏
細詳各據本處百姓合得免科叚一一竪項作小牓於
要路曉諭令百姓知悉宗室子孫不合凌替班列之内
人數至稀宜令宗正寺捜擇宗子有行義文學吏事堪
有清實者具名聞奏委中書門下量才叙用如在郡縣
年已蹉跎士行可弊困於寒餒宜委所在長吏隨分驅
策優假如聞編户之中素非宗室因縁識故寫録諸書
投入宗枝妄認房籍恃慿攪擾侵害鄉村近日此徒敗
露非一雖已行法未絶根源從今以後委所在長吏切
加収獲如渉疑妄即収録聞奏當痛懲治用安里閭前
代為賔崇德理合頒恩二王三恪及文宣公各賜物五
十疋衡琱拱衛執玉㑹同俾申懐逺之恩用展酬勞之
錫神䇿六軍威逺營金吾及皇城應縁御樓立仗將士
等各賜物有差鴻臚禮賔院應在城内蕃客等並節級
賜物功播一時名流千古念其後裔觀以將来故尚父子
儀贈太師晟贈太尉秀寔各與子孫中二人八品官顔
杲卿張廵許逺南霽雲子孫中各與一子出身中書門
下儀制官及内侍省内教並特加一階勲著燮和道彰鎮
撫牧守宣力卿士叶心永言盡瘁之誠宜給追榮之典
中書門下及節度使帯平章者祖父母父母並與贈官
封已經追贈者更與改贈京文武常恭官東都留守度
支鹽鉄等使諸道節度觀察都防禦經畧等使及神䇿
金吾六軍將軍大將軍威逺營鎮國軍等使父母已歿
未經追贈者量與贈官已追贈者亦與改贈父歿母存
未封邑號者父見存未有官者量與致仕官其贈任常
叅官出為刺史縣令分司等官今已得替兼前資郎官
以上官其父母並准有見任常叅官例與追贈挂冕相
先懸車自遂紀綱之僕軒陛攸陳宜升階級之榮式進
勲封之寵内外文武及見任及致仕官三品以上贈賜
爵一級四品以下加一階神䇿六軍金吾威逺營皇城
等將士普恩之外各賜勲兩轉天下百姓年九十以上
各贈米五石絹二疋綿一屯羊酒有差仍令本縣令就
家存問今州府方員多不給付所用無㡬係體則深宜
令以上供餘錢物充給訖各具分析聞奏
　　　咸通八年五月德音
朕聞唯天為大唯堯則之施及文王昭事上帝朕退思
古訓順考前聞仰止於皇王之間規範於堯文之際始
如徒渉而望超溟渤中若䇿蹇而求躡雲霄思逮於三
希之則至由是力於恭已說以濟人九載於兹一致不
怠然而德未甚腆信未甚孚雖懐汔可之詩敢企康哉
之咏尚賴社稷降祉祖宗垂休兵革向寧朝野斯乂自
頃誕施渥澤冀獲霶流猶慮莫及昭蘇逾多困乏今則
夏田豐稔倍於常時不足之憂暫免興慮又以西成未
保蟲蝗是虞永惟惠恤之宜庶叶銷禳之要茍能利於
百姓賴於四方可使稼穡有年邉疆無事則唯恐不及
豈憚於必行是用更理闕遺載新提舉一陽斯始爰開
蕩滌之恩晏隂將成式經矜蠲之令副我誠切在爾司
存應京畿天下見禁囚徒暑毒之時要令疎理牢獄之
内慮有滯寃宜令臺府及該軍司并所在州縣長吏據
見禁囚徒德音到後七日内親詳罪名疏理訖聞奏不
得更延引時日除非巨蠧有碍去年赦條外餘並節級
遞减一等從輕處分左降官及諸色流人雖累有赦令
皆已霑恩欲其悔過自新豈恡頻施沛澤經去年赦條
已得量移者更與量移合復資者准前例處分其去年
十一月十日後至今年五月以前續有左降官及流人
亦便與量移如令放還者所司速與處分内人久在宫
者常膺使令不唯勤勞可憫固亦親愛是思宜令揀選
五百人放出各歸其家屬俾無離怨用叶推恩見在宫
人尚令揀放諸節進奉宜有指揮應諸親及公主等每
年端午及延慶并妃嬪生日所進女口自今以後宜並
停進鷹鷂之設本為畋遊朕端居穆清不好馳騁所宜
觧放以遂物情左右神䇿軍各放二十聨五坊放三十
九聨飛龍放一十一聨其左右神䇿軍每年進鷹鷂於數
内停减春秋二社兩進九月十五日各停進鷹一聨共
停一十四聨應租莊宅使司産業莊磑店舖所欠租斛
㪷草及舎課地頭等錢所由人户貧窮無可徴納年嵗
既逺虚繫簿書緣咸通七年赦條不該入宜從大中三
年以後至大中十三年以前並宜放免京兆府奏雲陽等
一十二縣百姓論去年宿種麥苖下子之後旋被蝗蟲
食損今年盡不滋生雖京畿之間去冬蠲放不少但以
疲人懇訴湏務哀矜已令府司差官廵檢如有損處特
與減放今府司具合放數詣寔聞奏戍役辛苦道途綿
歴將還鄉土在贍供湏安南邕州已奏放囬北軍其於
頓遞過本州縣界湏如法先自備辦摐排比切不得臨
時差配百姓及借索擾人仍録前後德音赦條於鄉村
分明牓示不得違越仍委所在長吏嚴立條制專加覺
察枷禁所施在防奸蠧舉便欠負未渉重條如聞府縣禁
人或縁私債及有錮身監逐無計營生湏有條流俾其
存濟自今日以前應百姓舉欠人債如無物産抵當及
身無職任請俸所住州縣及諸軍司湏寛行期限切不
得禁錮校料令其失業不許利上生利及廽利作本重
加徴收如有違越勘實奏聞去年德音赦令條流事
件極多貴其普及生靈惠沾寰宇聞所在未盡施行今
重舉明俾無留滯宜令天下長吏差清强判官專事勾
當切更分明檢校一一據節施行訖奏聞如更因循必
行朝典所差判官速具名銜分析聞奏好生之德宜及
禽魚卵育之時湏加條制舊勅每年起三月一日至五
月末不許採捕蜚禽走獸雖有勅禁尚恐因循宜令臺
府及諸軍司及時禁之月嚴更提撕勿使違犯儉德之
修聖賢所重近日俗多澆靡時尚矜誇朕慕素風思遵
儉制去嵗赦文之内已曽明有指揮所宜克副朕心用
革奢僭東川每年進蜜浸荔枝道路遥逺勞費至多自
今已後宜令停進布告中外稱朕意焉
　　　咸通十三年五月疏理刑獄勅
勅慎恤刑獄大易格言語曰如得其情則哀矜而勿喜
而獄吏苛刻務在侮文守臣因循罕聞親事以此械繫
之軰溢於狴牢追捕之徒煩於簡牘實傷和氣因致沴氛
况時屬熇蒸化先茂育並赦罪戻式順生成應天下所
禁繫罪人十惡忤逆及故意殺人合造毒藥持杖行劫
開發墳墓外餘並宜疏理釋放如或信任人吏多有生
情繫留續察訪得知本道觀察使判官州府本曹官必
加懲譴以誡慢易勅到後十日内疏理分析聞奏
　　　光啟三年七月德音
朕聞天以陽居大夏地以隂居𤣥冬是明任德而不任
刑也在帝舜則舉兩階之干羽在成湯則開三面之網
羅是眀君好生而不好殺也朕以𦕈身嗣膺大寳垂三
百年之宗社奉十七聖之威靈夕惕乾乾不忘寤寐豈
謂釁生於地謫見於天烟塵暴起於兩京虵豕交横於
四野宗廟之饗干戈莫尋葢獲戾於上𤣥俾流灾於下
土前嵗才歸大國又及播遷信由倚任之非良有愧精
誠之下至貶衣損食庶塞乎愆違履薄臨深每増於戰
懼方修郊廟且復京畿而駐蹕才安還宫可候䖍誠罔
通於穹昊兵革又起於藩維葢以朕不敏不眀君臨兆
民仁不能叶生成之㫖義不能符斷割之㡬智無周物
之明信寡應時之用䧟蒸黎於塗炭致王室之艱難綿
歴嵗時於兹八稔顧兹頺紊職朕之由且朕深宫九重
跬歩千里目雖視而不見耳雖聽而不聞罪在朕躬痛
入骨髄但仰天而投泣恨無地以容身撫几興言何嗟
及矣今則素服避殿减膳撤懸食無海陸之珍耳絶管
絃之樂唯加惕勵冀遂感通將宏及物之恩在布惟新
之令應天下見禁囚徒除十惡忤逆官典犯贓持杖劫
殺合造毒藥開發墳墓其餘罪輕重遞减一等左降官
各與詳所犯量移如已經兩度量移者宜並放還仍仰
所在州府限德音到日准勅處分訖分析聞奏左降官
及流人身有死者並許歸𦵏其鳯翔府所管吏軍百姓
等切令招葺務令歸安縱與李昌符關連情非巨蠧及
父兄在隴州城内事出脅從者一切不問其隴州城内
軍吏百姓不得輙令損傷戴禮之文務先掩骼應有未
𦵏骸骨及横尸在路委所在長吏速與収歛藏瘞其自
兵荒以来殺傷之處委所在州縣以孟冬行賞死事之
日於北郭除地用雞豚設祭所貴以導和氣且慰幽魂
前年冬未出京之時如聞文武朝臣愴惶奔竄或因凍
餒或遭鋒刅遂致斃踣深可憫傷自累年来朝臣有因
謫官遂致殞身或制使遽聞枉横宜令中書門下尋訪
各與贈官孝弟承家忠貞奉國既顯揚名之道宜加布
澤之榮應内外文武臣及諸道節度觀察防禦使隨駕
諸軍頭亡父母並准舊例各與追贈追封如有母親見
存者各與進封左右神䇿及隨駕諸部兵士等荷戈負
羽侍衞勤勞既効節以輸誠寔竭忠而排難永言勲績
宜有甄酬其隨駕諸部宜各與勲爵未有功臣名號其
將士次第填補不得虚被衣賜有紊典章如覆視不寔
節度使奏取進止本判官重加貶責其邉地沃壌極多
嵗収可望如聞耕牛素少戍卒茍安唯長蒿菜俱乏衣
食委節度使良田之處更議添人均配膏腴令其耕種
制置利便須令酌中其南山及平下党項盡是百姓湏
令保安長吏若能撫綏蕃人自然寧息切不得妄有侵
擾致其怨嗟常湏使商旅徃来部落不得阻塞致理必
先於尚儉傷風莫甚於窮奢朕苑囿不修珠玉不寳所
思敦朴毎務去華如聞卿大夫士庶近者競崇侈靡莫辨
等威服翫車輿皆越制度蠧於教化朕甚憫焉卿大夫
當助我紀綱為人表則宜修儉約以變澆風其京師應
有奢僭違令式者聞之當行朝典應諸道申奏有草賊
州縣本皆齊人廹於餒凍竊聚徒侶遂肆猖狂並仰所
在長吏明加曉諭有能自新有罪一切不問如稔惡不
悛事状難恕委所在長吏設法擒捕不得漏網上京諸
司及天下州府負犯逃走罪人今春已降德音除本罪
合至死者從咸平五年以前並停追捕歸還故土其數至
多慮被奸人遞相恐動悉委所在告諭令其樂業無致
驚惶如歸復者惡跡貫盈不能改過更有違犯尋勘不
虛便仰併舉前愆一時痛斷不得容隠侵害良善江淮
商賈業在舟舡如聞近日官中攄借甚苦或傾奪以充
運米或題闗以備載軍非理滯留散失財貨州縣雖云
和雇商人焉敢請錢本求錐刀畨成損折縱有寃屈豈
能申論道路怨嗟莫甚於此自今以後委所在長吏切
加禁斷其所合供過軍等舟舡唯許容載航舡便給見
錢雇召如見装貨物者切不得强令騰倒其州縣所合
雇舡脚多無本色錢物皆是率配疲人起今以後並仰
以上供錢充給如有茶鹽舟舡關繫三司𣙜課者任准
元勅處分自蠻㓂侵擾連嵗用兵耗蠧生靈海運為甚
驅我赤子深入滄波覩駭浪而魂飛汎洪濤而必死繼
有覆溺多不上聞仍遣陪填急於風火哀其已死之衆
不可復追念兹將斃之徒用延餘息應江淮四道運粮
所有沉覆損米損船綱官所由舡尸及元發州縣合陪
填者並從放免更不得校料追徴應闕海運留係勘者
並一時釋放唯造舡官吏湏有勘覆者不在此限近日
蟲蝗米榖翔貴所在州府湏使通流况閉糴之條著在
格令近聞州府通舟舡處不得約勒商人固違勅㫖等
候江淮錢物到各宜優賞以身許國致命捐軀攄兹盡
瘁之誠宜飾始終之典應自兵興以来所在都頭大將
身歿王事未曽經贈官者仰本道各與分析聞奏量功
勞優與贈官如有子孫仰本道各與補職務令存濟行
營將士如身歿王事者其衣粮並仰給與兄弟男姪如
有父母無給養者切在安存勿令凍餒雖累有處分可
一切施行或有義士忠臣圖功立事身當國難身歿賊
鋒者宜委中書門下優與贈官兼訪子孫俾沾禄任用
伸激勸冀洽恩榮扈從之勞辛勤不忘若無升進何以
奬酬其到興元文武官等宜令優與遷改如已經奬擢
者特與量加階爵自貞觀之後建中元年以来翊戴皇
家扶持宗社勲績已銘於鼎鼐謀猷實在於册書如聞
子孫或多凌替贈太師汾陽王子儀臨淮王光弼西平
王晟咸寧王渾瑊贈太尉秀實顔真卿顔杲卿以下子
孫宜各與一子九品正員官其子孫有才術可稱委中
書門下量才叙用以勸勲賢律有駈率之科是宜原宥
人無險詖之路固可矜寛其陷偽庭官寮多因廹脅旋
宜叙用勿使棲遲左右神䇿軍及沿邉諸鎮將士或隄
防藩冦或控扼封陲戴甲荷戈眠沙卧磧無抱子弄孫
之樂有離鄉去里之嗟自亂離以来衣粮多缺顧兹疲
弊深軫朕懐葢緣諸道賦税未来致使如此宜委度支
户部及鹽鉄使各委官吏催促江淮及三川上供錢物
充給兩軍及邉鎮將士衣賜如催勘有序其官吏各與
優奬如全無次第必議懲責於戲朕以寡昧託億兆之
上不能克相上帝寵綏四方履地戴天痛心疾首實在
股肱叶力藩翰同心保列聖之洪基佐冲人之薄德共
成興運以副殷憂為政之方實資共理且一邑之政由
乎令長一郡之政由乎牧守一方之政由乎藩翰之臣
夫政修於上則化行於下可以安人治國可以阜俗康
時此古今之通理也自乾符以後廣明之前節制亷問
之臣州牧縣宰之吏或掄擬不當或詮擇非良鎮藩翰
者則惠養撫綏之術蔑聞居牧宰者則貪惏苛虐之風
益甚或滛刑濫殺或剥衣及膚業亡家破父南子北多
使饑者不得食寒者不得衣奔竄道途跧藏山谷耕桑
甚廢旱沴相仍結為仇讎聚為盗賊寃憤之氣上逹於
九天激怒之威横行於千里䖍劉郡邑屠戮生靈懐逆
節者得以逞其兇桀恣為暴擾藴忠誠者雖欲平其禍
亂益費機謀既徃難追將来可保切在逓加激諭漸致
和平倘或刺史知惠養之方縣令有撫綏之術公清克
已亷慎當官績效彰聞當與遷擢如或貪殘不理害我
疲人委中書門下重加懲殿仍令諸道長吏觀察判官
切加察訪每嵗具善惡奏聞自屬兵戈全妨耕稼遂令
壠畆盡變汙莱葢以殺傷之餘流亡益甚宜加招撫漸
復農桑如有刺史縣令招収戸口開墾荒田置買耕牛
修置農具者委所在觀察使精加㸃勘具數聞奏當據
課効髙低優加升奬朕端拱穆清思𢎞理道用憂勤而
補過守慈儉以律身上展孝思下康庶務其於祀事尤
在精崇常憂多難以来有乖敬恪至於牲幣之數醯醢
之宜必盡吉蠲免或簡易宜委所司切切鈐轄不得因
循夫儉者德之恭侈者惡之大唐堯土階三尺夏禹菲
食卑宫先聖遺風後王軌範其有司合進常膳三分宜
减一分六宫嬪御見在者人數不多此外不令更有添
置或有因縁㓂盗流落外方宜委所在長吏便與嫁遣
任自營生不用送到駕前冀免虚有勞費自此諸道更
不用進聲樂及女弟子歌舞衣服紋繒組繡雕鏤珠璣
頗害女工實妨農事竒技滛巧徃哲所譏况遇艱難尤
宜儉素其諸道不得進奉紋繡宫錦雕鏤輕靡彩章之
物五坊鷹犬以備時蒐方當勤恤之時寧有畋遊之樂
其鷹犬並今解放不用更置諸道亦不湏進送艱難已
久増修未知展端披圖良多内愧且以為白烏丹鵲不
如子孝臣忠甘露醴泉未若風調雨順自今以後諸道
所有祥瑞並不要圖畫進獻補成教化實在賢良用副
旁求必資博採宜令文武常叅官舉刺史縣令有異政
殊績者淪滯山林有竒文異行者所期表異無或面欺
孝子順孫義夫節婦各加旌表以示鄉閭父老有年九
十以上者賜帛二疋粟五石仍令所在以上供物支付
瘖聾跛躄鰥寡孤獨者委所在切加存恤無所恓惶名
山大川興雲致雨冀保順成之嵗宜申望祀之儀太清
宫及驪山華岳南山廣惠宫炭谷湫鳯翔啟聖宫邠州
要册湫宜各差官禱謝其諸道應有祠廟標於祀典及
先聖靈跡各委長吏差官精誠啟告凡關百姓安危利
病俾其蘇息切在撫綏訛弊既多固難徧舉仰所在長
吏審詳利害一一條奏所冀凋殘漸成完緝勿辜委遇
副我憂勤於戲朕為人君父累屬夫亂離一發言未嘗
不兢憂一舉足未嘗不愧悼徒思罪已安敢尤人中外
臣寮宜悉朕意
　　時令
　　　令史官條奏每月應所行事詔
王者欽若天道率由時令考六官之化修五紀之法故
得灾害不生休徴洊委朕紹膺洪業於兹六年每惇政
理思致和平而隂陽未調蝗水仍集天之垂誡朕甚懼
焉夫正月東郊祈春賞事孟冬北陸迎寒恤孤叅四序
之運行稽五材之動用弗協所尚或罹於咎且事必師
古禮重執文將命有司允廸厥訓自今以後每入月史
官條奏應所行事當斟酌古典用孚於休宣布朝廷使
知朕意(開元五年/十月)
　　　嵗初處分德音
勅天地以大德生羣有聖人以大寳守萬物古者受命
之君謂之承天之序明有所代夫豈徒然若道無欽崇
命不永保帝實臨汝人曷戴君朕所以每期庶乎合於
仁覆之意也夫伏羲神農黄帝堯舜或誅而不怒或教
而不誅彼亦何為獨臻於此朕自有天下二紀及兹雖
未能畫衣以禁亦未嘗刑人於市而政猶踳駮俗尚澆
醨當是為理之心未返於本耳凡人豈不仁於父母兄
弟不欲於飲食衣服乎而卒被無孝友之名不温飽之困
其故何哉葢未聞義方不識善道或任小智而為詐或
見小利而茍得致逺則窮繼之以暴已而身受戮辱家
不相保愚妄之徒𩔖多自䧟獄訟之弊恒由此作吁可
悲乎亦在教之不明也葢刑罰者不得已而用之天下黔
黎皆朕赤子以誠告示或知所歸何必用威然後致理
先務仁恕寧不懐之且五常循行豈湏深識六親和睦
何待丁寧自宜勉之以副所望刑措不用道在於兹今
獻嵗之吉迎氣伊始敬順天常無違月令所由長吏可
舉舊章諸有嫗伏孕育之物蠢動生靈之𩔖慎無殺伐
致令夭傷九土異宜三農在候聚衆興役妨時害功特
宜禁止以助春事至若家有征鎮人或孤惸物向陽和
此獨憂悴良可憫也亦宜所由随事優恤葢不體仁無
以為長人不知道無以為用心故道者衆妙之門而心
者萬事之統得其要㑹義可以兼濟於人失其指歸生
不能自全於已故我𤣥元皇帝著道德經五千文明乎
真宗致於妙用而有位者未之講習不務清静欲令所
為之政何從而至於太和也百辟卿士各湏詳讀勉存
進道之誠更圖前席之議至如計校小利綜緝煩文邀
名直行去道彌逺違天和氣生人怨心朕甚厭之所不
取也各勵精一共興𤣥化俾蒼生登於仁夀天下還於
淳朴豈逺乎哉行之可至其老子宜令士庶家藏一本
仍勸習讀使知指要每年貢舉人量减尚書論語一兩
道䇿准數加老子䇿俾敦崇道本附益化源朕推誠與
人有此教誡必騐行事豈垂空言今之此勅亦宜家置
一本每湏三省以識朕懐(開元二十一/年正月一日)
　
　
　
　
　
　
　
　
　
　
　
　
　
　
　唐大詔令集巻八十六
　唐大詔令集巻八十七之巻九十八並闕文
欽定四庫全書
　唐大詔令集巻九十九
　　　　　　　　　　　　宋　宋敏求　編
　　政事
　　　建易州縣
　　　　置乾封明堂縣制
　　　　置鴻宜鼎稷等州縣
　　　　却置潼闗制
　　　　置營州都督府制
　　　　改梁州為興元府詔
　　　　城鹽州詔
　　　　置宥州勅
　　　　置行蔡州勅
　　　　置遂平縣勅
　　　　置孟州勅
　　　　分嶺南為東西道勅
　　　　降徐州為團練勅
　　　　建徐州為感化軍節度勅
　　　　升華州為興德府勅
　　　修復故事
　　　　諸衛隊仗緋色幡改赤黄色詔
　　　　復尚書省故事制
　　　　釐革匭函進狀勅
　　　　釐革諸留中不出狀勅
　　建易州縣
　　　置乾封明堂縣制
鸞臺元天著象於紫㣲厚地區域於赤縣外崇四岳伊
帝闡其宏規旁别九州𤣥王劭其丕績所以料兹物土
畫野分疆相彼人事觀時濟俗開物成務理則有然髙
祖皇帝誕應靈命肇開景業括囊軒頊孕育胥庭太宗
文皇帝大聖登期自天縱哲撲崑崙之猛燎拯滄海之
飛流巍巍蕩蕩無得而名朕以虚薄夙奉瑶圖承累德
之鴻猷履㑹昌之嘉運中外禔福逺邇乂安仰薦成功
升禋岱巘緬維嚴配祗建合宫感事開元聿光先徳
俾我黎獻永頼隆平寧濟之方實資寛簡鑒寐凝想思
致厥塗以為翼翼上京率土攸仰剪華抗堞貫渭流瀾
城闕崇嚴都邑夷敞户口盈積市獄殷繁東西兩縣官
曹尚少在於撫字事或難周至於詞訟綜理時闕須分
所職各使兼濟其長安縣宜置乾封縣萬年析置明堂
縣並於京城内近南安置其户口即於兩縣逐便割𨽻
應須官寮并公廨等一事以上並准長安萬年兩縣各
令所司處分奏聞庶使憂勤之懐獨映於前古建元之
慶長垂於後業(總章元年十一/月二十日)
　　　置鴻宜鼎稷等州制
鸞臺朕聞先王疆理天下也莫不料其土宇相其地宜
分五服以應財成宅三川而適通變辨方樹辟協和之
道以隆置郡罷侯經始之圖載逺而區分或異制度罕
同連率法於在鎬牧守議於起沛官稀則政毁地狹則
人勞義在随時期於致理我大周席蘿闡化夢梓登期
通三授𤣥扈之濵得一昇翠溈之汭維髙設險聳危峯
於少室在河稱防導洪波於太史卜兹洛食是曰奥區
物産孔殷形勝斯在朕仰膺睠命俯叶樂推即瀍澗之
基恢鼎革之運珍符寳貺賁發郊藪佳氣榮光昭煥州
澤建明堂而陟配立清廟以嚴禋方闡隆周之業以光
卜年之兆况成王定鼎此則餘基永言朝貢實歸中壤
是霜露之所均當水陸之交㑹庶齊勞逸無隔遐邇作
制王畿雖憲章於故實緬惟帝邑未折𠂻於新規宜𢎞
自我之典式廣来蘇之澤但京兆之地舊號秦中廼睠
編甿最為繁殖一州獨治事多壅滯宜令雍州管内析
置五州其間以雍州以西安置潼關即宜廢省然以千
里之内舊制通畿征賦所出事資廣逺又王侯設險以
固其國若無襟帯何以為守雍州并所析州同州太州
並通入畿内洛州南面北面各置關庶食采之地自分
湯沐之邑棄繻之客更從軒葢之遊其雍州舊管及同
太等州土狹人稠營種辛苦有情願向神都編貫者宜
聽仍給復三年百姓無田業者任其所欲即各差清强
官押領並許將家口自随便於水次量給舡乘作數次
進發至都分付洛州受領支配安置訖申司録奏聞朕
聞人惟邦本本固邦寧將以不肅而成既庶而富欲令
率土黔黎咸得遂性勞来安堵人不失業其有諸州人
或先縁饑歳流宕亡歸或父兄去官因循寄住為籍貫
屬恐陷刑名荏苒多時未經首出衛士雜色人等並限
百日内首盡任於神都及畿内懐鄭汴許汝等州附貫
給復一年復滿便依本畨上下其官人百姓有情願於
洛懐等七州附貫者亦聽應須交割及發遣受領並委
本貫共新附州分明計㑹不得因兹隠漏户口虚蠲賦
役并新析五州三面及雍州以西置關處所司具為條
例務從省便奏聞(天授二年/七月九日)
　　　却置潼關制
鸞臺山河作固肇自徃圖關梁是修仰惟前典朕情存
大朴志在無外成臯姬險勿用咽喉凾谷秦封觧其衿
帯欲使雁行靡拾鶉居不擾而甿俗澆弊浮惰者多非
所以禁絶末游作限中外事資權變理貴從宜其潼闗
便可由舊安置應須修補及官典兵防一事以上所司
速准例處分其神都四面應須置闗之處宜令檢校文
昌虞部郎中王𤣥珪即徃檢行詳擇要害務在省功斟
酌古今必令折衷還日具圖様奏聞(聖歴元年五/月十九日)
　　　置營州都督府制
朕聞舞干戚者所以懐荒逺固城池者所以欵戎夷我
國家頃有營州兹為虜障使北戎不敢窺覘東蕃由其
輯睦者久矣自趙􁞐失於鎮靜部蕃因此攜離頗有負
塗之暌旋聞改邑之歎髙墉填塹故里為墟言念於此
每思開復達奚饒樂郡王李大酺賜婚来朝已納呼韓之
拜契丹松漠郡王李失活遣子入侍彌嘉秺侯之節咸
申懇請朕所難違宜恢逺圖用光舊業其營州都督宜
依舊於栁城安置
　　　　改梁州為興元府詔
勅自昔多虞順時而動古公避狄兆永祚於岐下髙帝
徙蜀建雄圖於漢中王跡所興子孫是奉覩遷居之遐
阻知致業之艱難矧天下為家不常厥邑王者所至四
方㑹同崇號設都於是乎在朕遭罹㓂難播越梁岷蒸
庶煩於供億武旅勤於扞衛凡百執事各奉厥司人皆
競勸物以豐給嘉乃成績予懐不忘今大憝巳除京邑
甫定將旋法駕展敬園陵眷於是邦復我興運宜其崇
大以示將来古者天子省方則問百年恤百姓以頒慶
賜以懋勲榮用𢎞布澤之恩式慰来蘇之望宜改梁州
為興元府其署置官資望一切並與京兆河南府同南鄭
縣升為赤縣諸縣並升為畿縣見在州縣官各令終考秩至考滿
日放選依本資處分耆夀與板授五品仍並賜緋先已
賜緋者並賜紫典正等各賜勲五轉百姓除先减放税
錢外更給復一年洋州宜升為望州見任州官亦令終
考秩並諸縣官等各减兩選無選可减者各加三階應
山南西道節度下將士除扈從迎駕已經改官者餘並
即與甄叙宣示有衆明知朕懐(興元元/年六月)
　　　城鹽州詔
設險守國易象垂文有備無患先王令典况修復舊制
安固封疆按甲息人必在於此鹽州地當衝要逺介朔
陲東逹銀夏西援靈武宻邇延慶保捍王畿乃者城池
失守制備無據千里亭障𤇺燧不接三隅要害役戍甚
勤若非興集師徒繕修壁壘設攻守之具務耕戰之方
則封内多虞諸華屢警由中及外皆靡寧居深惟永圖
豈忘終食顧以薄德至化未孚既不能復前古之封致
四夷之守與其臨事而重擾豈若先備而即安是用思
久逺之謀修五原之壘使邉城有守中夏克寧不有蹔
勞孰能永逸宜令左右神䇿軍及朔方河中綘邠寧慶
兵馬副元帥渾瑊朔方靈鹽豐夏綏銀節度都統杜希
全邠寧節度使張獻甫左神䇿行營節度使邢君牙夏
綏銀節度使韓潭鄜坊丹延節度使王栖曜振武麟勝
節度使范希朝各於所部簡擇馬歩將士合三萬五千
人同赴鹽州左神䇿將軍兼御史中丞張昌宜充右神
䇿軍鹽州行營節度使權知鹽州刺史兼御史大夫杜
彦光可鹽州刺史兼御史大夫應所板築及縁修城雜役
等宜共取六千人充其餘將士皆列營布陣戒嚴設備
明加斥堠以警不虞其修城板築功役將士各賜絹布
有差其鹽州防秋將士三年滿與代更加給賜仍委杜
彦光具名聞奏悉與改轉其防遏將士等畢事便合放
歸仍賜布帛有差其諸軍吏士都賜帛七十疋朕情非
為已志在靖人咨爾將相之臣忠良之士輸誠奉國陳
力忘勞勉茂功勲永安疆埸必集兵事實惟衆心各相
率勵以副朕意(貞元九年/二月)
　　　置宥州勅
勅天寳中宥州寄理於經畧軍寳應以後因循遂廢由
是昆夷屡擾党項靡依蕃部之人撫懐莫及朕方宏逺
畧思復舊規宜於經畧軍置宥州仍為上州郭下置延
恩縣為上縣屬夏銀綏觀察使(元和九/年五月)
　　　置行蔡州勅
淮蔡近郊久隔皇化本殱兇虐在拯生靈况今賊黨携
離相繼効順思俾阽危之俗盡霑収養之恩勞俫招綏
今之所切其新除蔡州刺史楊元卿宜令與李愬商量
計㑹且於唐州東界選擇要便權置行蔡州如百姓官
健有歸順者便准勅優恤存撫令知國恩必使全活(元/和)
(十年/三月)
　　　置遂平縣勅
勅文城柵將士百姓等脅汙之中同心効順率此危疑
之俗盡為忠義之人言念乃誠思加奬異爰圖改邑之
制用表移風之美其蔡州行吳房縣宜改為遂平縣仍
於文城柵南新城内置便為上縣權𨽻唐州(元和十二/年四月)
　　　置孟州勅
勅昔馮異之守孟津已建軍號近光弼之保伊洛先據
三城葢以河有造舟之危山有摧輪之險左右機軸表
裏金湯既當形勝之地實為要害之郡今所置制豈限
常規積萬庾於敖前尤資地利列二矛於河上須壯軍
聲其河隂宜割屬孟州仍改為望縣其河清縣却還河
南府収管縣官等並准前勅處分其東都鎮遏兵馬依
前屬東都防禦使鄭滑汝州防戍兵各一千令敬昕權
揮使平後續有處分(㑹昌三/年十月)
　　　分嶺南為東西道勅
勅嶺南分為五管誠巳多年居常之時同資禦捍有事
之際要别改張邕州西接南蠻深據黄洞投兩江之獷
俗居數道之游民比以委人太輕軍威不振境連内地
不並海南宜分嶺南為東西道節度觀察處置等使以
廣州為嶺南東道邕州為嶺南西道别擇良吏付以節
旄其所管八州俗無耕桑地極邉逺近罹㓂擾尤甚凋
殘將盛藩垣宜添州縣宜割桂州管内龔州象州容州
管内藤州巖州並𨽻嶺南西道収管(咸通三/年十月)
　　　降徐州為團練勅
勅徐州本貫支郡先𨽻東平建中初李洧以畏忌歸降
遂創徐海使額貞元初張建封以威名寵任特貼濠泗
兩州當時縁拒捍淄青犄角光蔡務張形勢廣樹藩垣
自㓂孽氷銷區域無事武寧一道翻長亂階曽靡悛心
殆成逋數須為制置以削兇殘徐州宜改為本州團練
使除當州諸縣鎮外别更留兵二千人𨽻屬兖海節度
使収管濠州本屬淮南節度収管宿州地居埆口路阨
彭門北接睢陽南臨淮甸當漕運之要葢水陸之衝宜
置全師以臨列郡仍置宿泗等州都團練觀察處置等
使便以宿州為理所王式且充武寧軍節度使兼徐泗
濠宿等州制置使其兵馬除留在徐州外仍令王式與
𤣥質量其多少分配宿州團練使及泗州兵馬留後濠
州渦口城使下如人數猶多即分𨽻屬淮南浙西天平
兖海淄青等道逐便収管各給本分衣粮其家一任相
随官中接借發遣令其存濟其割配諸道將士縁皆有
家屬須令装束每人各賜絹兩疋以户部物充其徐州
諸縣先有鎮堡處亦量要害輕重差配人數守捉武寧
軍大將如素有軍功及營官已至中丞大夫以上者各
具名薦聞别加委用其餘割送兖宿兩道軍前収管如
情願住徐州者亦聽穏便王式𤣥質一切共為制置待
公事分配總畢必知寧帖無事即令王式與崇憲等自
領兩道兵馬直到汴州分付仲齊及滑州節將各押領
送歸本道王式𤣥質俟許滑將士歸後既無公事便赴
闕廷别加勞奬其衙内銀刀等將官健有逃匿未捉獲
者若能束身首所在歸役者便一切不問仍准前勅割
配諸道與衣粮并家口任去勅到後一月内不出陳首
者即不在此限餘准詔㫖處分(咸通三/年八月)
　　　建徐州為感化軍節度勅
勅徐州地當沛野軍本驍雄實為壯國之都固叶建侯
之制况山河素異土俗甚殷豈欲削卑挫其繁盛葢縁
此稔禍或至亂常罪由已招孽非天作桂林叛卒繼有
逆謀塗炭生靈首尾兩嵗殺傷黎庶汚染忠良所不忍
言尋皆翦㓕是以卑其鎮額𨽻彼藩方近屬大兵以来
饑年荐至且聞軍人百姓深耻前非願行舊規却希建
節朕每懐軫念思致雍熙欲示渥恩特議改易既崇軍
府要備供須宣賜宣徽庫内綾絹一十萬疋助其宴犒
必獲周豐累嵗用兵甚費國力特與借助功在節量如
初有脅從後成亡命或未還鄉里或逃匿諸州加意招
携各歸本業若稱自樂所止亦可循其私情貴衆士獲
安恐一物失所用期昭泰必在均平典故具存廢興不
昧仍更鎮額盛彼軍威冀覩封疆永保寧謐其徐州都
團練使仍改為感化軍莭度徐宿豪等州觀察處置等
使(咸通十一/年十一月)
　　　升華州為興德府勅
勅有虞氏之為君始言省狩周襄王之告難乃曰出居
或肆覲於他邦或播遷於近服然則地圖之内車轍所
臨備庶官而取象拱辰入九貢而以時述職是云守宇
皆可建都昔者德祖省方平戎服國昇漢中之列郡同
諸府以正名藩翰之光典章寔重朕越在闗輔屢經嵗
時茍寛失馭之憂葢獲視朝之所鎮國軍節度使韓建
始者星馳感憤雪涕奉迎邀天力以来同激人情而共
固以兹駐蹕安𩔖覆盂邑無夜犬之驚野有春耕之樂
今則元龜告吉六馬將還望山河而信是金湯顧宫室
而若無風雨眷言至此我寔懐之俾慰衆心爰遵故事
宜改為興德府其所署官員資望一切與五府同鄭縣
升為次赤諸縣為次畿其將校等並賜華州安駐功臣
(光化元/年八月)
　　修復故事
　　　諸衛隊仗緋色幡改赤黄色詔
三王繼統質文互於相襲五德承運服色遵於必正旗
常改制騂翰異宜所以表軍國之容合聲明之度事之
大者安可因循而已焉國家應樞軸之期清黄鍾之厯
憲章垂範運既屬於惟新旗幟用色義必在於改故頃
者俯納羣議式明統緒故得天人致和風雨時若豈朕
躬菲德克廣睿圖寔累聖𢎞休允應景運稽古之大既
有昭明文物之資理宜詳正其諸衛應隊仗所用緋色
幡等改為赤黄色庶克遵於通變諒有叶於從宜其諸
節度并營内軍使等亦宜准此(天寳七/年七月)
　　　復尚書省故事制
唐虞之際内有百揆庶政惟和至於宗周六卿分職以
倡九牧書曰龍作納言帝命惟允詩云仲山甫王之喉
舌皆尚書之任也雖西漢以二府分理東京以三公總
務至於領録天下之綱練覈萬事之要邦國善否出納
之由莫不處正於㑹府也令僕以綜詳朝廷丞即以彌
綸國典法天地而分四叙配星辰而統五行元元本本
於是乎在九卿之職亦中臺之輔助小大之政多所闗
决自王室多難一紀於兹東征西伐畧無寧嵗内外荐
費徴求調發皆廹於國計切於軍期率以權便裁之新
書從事且救當時之急殊非致理之道今外虞既平罔
不率俾天時人事表裏相符宜昭畫一之法大布惟新
之令甄陶化源去末歸本魏晉有度支尚書校計軍國
之用國朝但以郎官署領辦集有餘時艱之後方立使
額叅佐既衆簿書轉煩終無𢎞益又失事體其度支使
及闗内河東山南西道劍南東川西川轉運常平鹽鉄
等使宜停儀禮之本職在奉常徃年置使因循未改有
乖舊制寔曠司存委太常卿自舉本職其使宜停漢朝
丞相與公卿以下五日一决事帝親斷可否且國之安
危不獨注於將相政之理亂固亦在於庶官尚書侍郎
左右丞及九卿參領要重朕所親倚固當朝夕進見以
之匡益也頃以邉陲未寧日不暇給又省事之務多有
所分簡而無事曠而不接今大舉綱目重頒憲章並宜
詳校所掌明徴典故一一條具面陳損益如非時須有
奏議亦聽詣閣請對當覽其意擇善而從朕受昊天之
成命承累聖之鴻業齋心滌慮夙夜憂營顧以不敏不
明薄於德化致使舊章多廢至理未𢎞其心媿耻終食
三歎雖詔書屢下以申賑恤而朝典未舉猶深欝悼思
與百辟卿士勵精於理俾國經王道可舉而行各宜承
式以恭爾位(大歴五/年三月)
　　　釐革匭函進狀詔
勅匭函所設貴逹下情近省所投文書頗甚煩碎或論
列祖曽功業或進獻自已文章無補國經有紊時政極
言不諱豈假匿名今後如知朝廷得失軍國利害寔負
寃屈有司不為申明者任投匭進狀所由即時引進不
得擁滯餘不在投匭之限宜委匭使准此仍留副本(開/成)
(五年/四月)
　　　釐革請留中不出狀詔
近因李延齡告李芳囬大逆其状請留中不出朕親覽
之際已得其情及令鞫問果辨欺詐比者朝官論人過
失亦請留中且嫉惡除奸人臣明義知其隠慝足得顯
陳深務葢藏必因嫌恨事不由於直道情乃近於讒邪
危人者得騁私懐罹謗者何從自辨無禆政理適長寃
誣昔漢宣帝時章文必有敢告之字乃下前王令典寔
可遵行宜起今後應有朝官及上封事人進章表論人
罪惡並須證騐明白狀中仍言請付御史臺按問不得
更云請留中不出如軍國要務機事宻切者不在此例
推勘後如得事寔必奬奉公茍渉加誣當令返坐如此
則人知畏法事免搆虚各示中外令知朕意(㑹昌元/年六月)
　
　
　
　
　
　
　
　
　
　
　唐大詔令集巻九十九
欽定四庫全書
　唐大詔令集巻一百
　　　　　　　　　　　　宋　宋敏求　編
　　政事
　　　官制上
　　　　致仕官在見任官上詔
　　　　定三品至九品服色詔
　　　　置三師詔
　　　　釐革伎術官制
　　　　擇揀刺史詔
　　　　令御史録奏内外官職事詔
　　　　命新除牧守面辭勅
　　　　誡百官與供奉人交通制
　　　　誡勵御史制
　　　　簡京官為都督刺史詔
　　　　復置十道按察使勅
　　　　誡勵尚書省官勅
　　　　洗滌官吏負犯勅
　　　　誡勵諸州刺史詔
　　　　刺史令久在任詔
　　　　京官都督刺史外迭用勅
　　　　誡勵吏部兵部禮部掌選知舉官勅
　　　　誡勵兵吏部兩司勅
　　　　置十道採訪使勅
　　　　處分縣令勅二道
　　　　處分選人勅
　　　　吏部引見縣令勅
　　官制上
　　　致仕官在見任官上詔
尚齒重舊先王以之垂範還章觧組朝臣於是克終釋
菜合樂之禮東膠西序之制養老之義遺文可覩朕恭
膺大寳憲章故實永言遺事彌切深衷然情存稽古踵
世澆季而䇿名就列或乖大體至若筋力將盡桑榆且
迫徒竭夙興之勤未悟夜行之罪其有驚心止足行堪
激勵謝事公門収骸閭里能以禮譲固可嘉焉内外文
武羣官年在致仕抗表去職者朝叅之班宜在見任官
上(貞觀二/年九月)
　　　定三品至九品服色詔
車服以庸昔王令典貴賤有節禮經彞訓末代澆浮采
章訛雜卿士無髙卑之序兆庶行僭侈之儀遂使金玉
珠璣靡隔於工賈錦繡綺縠下通於皂𨽻習俗為常流
遁忘反因循已久莫能懲革朕繼踵百王欽承寳運思
𢎞典制垂範後昆永鑒前失義存釐改其冠冕制度已
載令文至於尋常服飾未為差等今巳詳定具如别勅
宜即頒下咸使聞知(貞觀四/年八月)
　　　置三師詔
朕觀前代明王聖主曷嘗無師傅哉况朕踵百王之末
智不周物其無師傅何以匡朕之不逮詩不云乎不愆
不忘率由舊章宜依古道置三師之位(貞觀六/年二月)
　　　釐革伎術官制
量才授職自有條流常秩清班非無差等比来諸色伎
術因營得官及其升遷改從餘任遂使器用紕繆職務
乖違不合禮經事須改轍自今本色出身觧天文者進
轉官不得過太史令音樂者不得過大樂鼔吹署令醫
術者不得過尚藥奉御隂陽卜筮者不得過司膳寺諸
署令(神功元年/閏十月)
　　　揀擇刺史制
朕聞彰善癉惡有國之常典糾寛濟猛為政之通規朕
以薄德謬膺明命瞻言賞罰未適時宜致使億兆未安
賢良未進小人未退貪吏未懲亡流者未歸懐寃者未
理倉儲府庫未免其空卿士大夫未任其職在予之責
有愧良深然不能致君於堯舜者亦羣公卿士之所耻
也今當勵精為政革弊創業卿等將何以規補致使咸
亨各以状聞朕當親覽且共理天下者在良二千石宜
令中書門下於外内官内揀擇必取才望兼優公清特
著可以宣風導俗者具以名聞但有司承寛共為茍且
事多愆咎無復紀綱各令本司長官審善惡有才職不
相當限十日進状(景雲元年/十一月)
　　　令御史録奏内外官職事詔
寅亮天功弼諧庶績宰臣之任也彰善癉惡激濁揚清
御史之職也政之理亂寔此由焉朕丕膺鴻緒三年於
兹日旰而食夜分而寢萬乘非樂四海為憂思欲小康
蒸人允答羣望懲勸之詔嵗月相仍然耳不聞彈劾之
聲目未觀剛正之舉豈内外吏咸未狥公耶將有司廻
避隠不聞耶每念於此惄焉如疚言而不行責在薄德
知而不奏誰其過歟御史等不樹紀綱合從屏黜但縁
未親處分志在含忍宜許自新以収後效内外文武官
有老弱疾患貪暴侵漁不舉職事材職不相當者三日
内各録状進外州刺史上佐多不簡擇内外之職出入
須均京官中有才幹堪理人者量與升官有清慎者與
京官(景雲二/年十月)
　　　命新除牧守面辭勅
勅自古帝王莫能獨理爰樹侯伯所以分政則今刺史
是已葢欲亭之毒之納於富夀不夭不札以致和平朕
受天睠命作人父母殷鑒逺圖罔知攸濟頃者都督刺
史惟良是求而寂寞厥聲孰副虚想豈六條察舉未詢
事以考言將三載黜陟不責寔而求當遂令進之則易
吏煩於送迎退之則難人務於茍且豈所謂安孤老長
子孫之意耶漢宣由是興言劉廣為之長歎誠有㫖也
今事謀伊始邦政維新俾凝庶績思改前弊自今以後
都督刺史每欲赴任皆引面辭朕當親與疇咨用觀方
畧至任之後宜待四考滿随事褒貶與之改轉諸州上
佐五品以上應改轉限亦宜准此夫𩔖其才則適用久
其事則有恒致用執恒未聞不至於理也凡爾在位可
弗勉哉(先天二年七/月二十四日)
　　　誡百官與供奉人交通制
勅朕聞事君者必在至公行已者貴於獨立如聞供奉
近侍之軰比日因循廣有招携未能周慎爰與朝列頗相
闒茸茍非親表不合數至門庭多行請託便渉趨附眷
言此弊須革前非宜體朕懐深自戒勵自今以後百官
輙不得與入内供奉人徃還
　　　勅勵御史制
勅御史之職邦憲是司先正其身始可行事當須舉直
錯枉不避親讎糾慝繩違務從公正如聞愆過隂自鼓
動不即彈射自樹恩私曽無忌憚仍有請託將何以寄
之鷹隼用屛豺狼如此當官深負所委自今以後不得
更然
　　　簡京官為都督刺史詔
朕聞天為大者孰先於育物最靈者莫甚於愛人故樹
之后王以康兆庶朕緬鑒前烈深惟逺圖懼德之不修
化之未偃寅畏夙夜如臨泉壑然則疇咨命於四岳黜
陟存乎三載既已百姓為心非以一人獨理今之牧守
古稱侯伯賢者任之則循良之迹著不賢者任之則愁
苦之聲作毎冀精於所擇委之俞往豈時或頽靡茍且
尚多吏之殊尤寂寥不嗣静言政要朕用憮然間嵗水
旱周於郡國倉廪不蓄閭閻薦饑加以出攝頗多冗官
増弊至於處置皆憑刺舉當於京官内簡宏才通識堪
致理興化者量授都督刺史等久在外藩頻有進狀者
量授京官使出入常均永為恒式課最超等必議升遷
循黙守常必加黜免昭昭賞罰可不慎歟昔國僑相鄭
以致和平曹參相齊貴於清净清净則不擾不擾則和
平和平則不争不争則知耻愛費而與休息除煩而從
簡易自當農者歸畎畆蠶者勤紡績既富而教乃克有
成道徳齊禮不逺斯復庶㡬在位𢎞朕此心焉(開元二/年正月)
　　　復置十道按察使制
古者聖王協和萬邦疇咨四岳柔逺能邇明目達聰以
變於人也自朴散醇醨割方四直失於徳者格之以禮
失於禮者助之以刑故懼羅網而畏簡書必振其綱而
操其柄庶乎政之要也間嵗天下諸州岳牧先充本道按察誠
以今之刺舉昔之連率葢欲為吏之黜陟以審人之愁苦中
念作姦犯科獲罪相次棄木或尤於拙匠採葑不遺於下
體由是申命有司咸多叙用至於按察蹔令休罷夫泉有魚
矣雖見則不祥林有獸焉而為之不採與其存而勿用孰若
狎以玩之俾乂於時復修其銀青光祿大夫政益州大都督
府長史姚雋處置兵馬使上柱國兖國公陸先等早藴宏量
深甄大體清能勵俗仁以維風必將檢馭權豪昭明淑忒宜
興化以樹善佇責成而求當可依前件餘各如故一事以上
並准舊例處分本道所隸之州有偏逺不穏便者仍令所司
量宜分割永為定額訖奏聞主者施行(開元二年/閏二月)
　　　誡勵尚書省官勅
尚書禮閣國之政本郎官之選寔藉良才如聞諸司郎
中員外怠於理煩業維養望凡厥案牘毎多停擁容縱典
吏仍有貨財欲使四方何以取則事資先令義在能改
宜令當司長官殷勤示語并委左右丞勾當其有與奪
不當及稽滯稍多者各以状聞(開元二/年六月)
　　　洗滌官吏負犯制
黄門朕聞顔回知過不無過也蘧瑗知非不無非也孔子
曰過則勿惮改過而能改善莫大焉此則古之賢人所未
能免朕祇膺駿命光闡鴻猷思革頺風以清貪吏作程
者不要於密貴於必行行令者不要於嚴貴以適中比嵗
或使者㢘按或憲司繩糾未能發明大體頗亦委曲小疵殊
異恢恢之言遂行察察之事一從過誤永㸃彛倫銓管不許
其棄瑕簿書寜容其刷耻懐才則毎嵗見斥登用則終身
蔑聞静言思之誠未為得夫學以從政禄以代農不可易業從
政不可紊序永鑒前弊當無廢人改而更張朕之志也官人負
犯經洗滌赦宥者宜並除痕選用量舊資依選例處分諸使
通状事或有枉斷豈無失承前要須却累通状人當始為雪
各懼罪及致有寃人其訴枉屈人任申牒刑部事狀似枉者
為牒本使勘問盡其道理無本使者追本案為其尋究應
雪者本司斷後委左右丞更審詳覆然後牒所由司除痕
幷牒紫㣲黄門附簿諸處百姓若被勾徵使人貪功既
不納理州縣承勅又不敢放或已輸巳役重被徵収或
先死先逃勒出鄰保欲令貧弱何以安存自今以後有
隠欺須勾者宜勾當年若事連去年者亦通任勾隔年
以去更不在勾限其官典及前官隠贓在腹内者不在
此例布告天下咸使聞知(開元四年/四月四日)
　　　誡勵諸州刺史詔
朕聞御寰瀛者不可以乖化養黎獻者必存於從理故
専一方親百姓有愁苦之聲非牧伯之徳所以精求臺
閣歴選縉紳常舉百寮之要以光出刾之重虚想佳政
用成庶績自冬入計者則循名責實詢事攷言雖無等
差終未有殊異得非嵗時或淺風教未洽耶故一切不
遷各再臨所典至於敬耆老恤㷀弱止奸盜伏豪强人
不忍欺吏不敢犯田疇開墾獄圄空虚徭賦必平逋逃
自復門杜請謁庭無滯留若是者迺聞舉職思可以力
致至於弭災𤯝集休祥尚徳義崇禮樂儒風大長化道
旁流耕夫克讓織婦知節草木不夭昆蟲咸遂扇彼淳
源登兹夀域若是者亦𢎞之在我仁逺乎哉豈惟祿秩
就加當以公卿入拜其或靡副朝奬不恭朕言陟既有
之黜故宜及勉旃俞往各勤我之休命(開元五/年七月)
　　　　刺史令久在任詔
與我共理惟良二千石久於其政然後可化成前代以來頗
多僥倖但因入考即有改轉自今以後非灼然應黜陟者
更無遷易敦此風俗冀革茍且又舊例别駕皆是諸親
頃年以來頗多餘色先授者未能頓已此後自循舊章去冬
有因計入朝不可更令却往過事考了並量材叙用(開元六/年二月)
　　　　京官都督刺史中外迭用勅
勅刺史古之通侯公卿國之重任百揆時叙必在得賢
萬邦咸寧期於共理郎官出宰抑惟前事方伯登台聞
之往躅頃來朝士出牧例非情願縁沙汰之色或受此
官縱使超資尚多懐耻亦有朝廷勲舊蹔鎮外臺却任
京都無辭降屈且希得入衆以為榮為官擇人豈合如
此自今以後諸司清望官闕先於牧守内精擇都督刺
史却向京官中簡授其臺郎以下除改亦於上佐縣令
中通取俾中外迭用賢良靡遺庶績其凝九功惟允即
宜銓擇以副朕懐(開元八/年七月)
　　　誡勵吏部兵部禮部掌選知舉官勅　　孫逖
勅官邪則敗國賞僭則利滛自昔至言政之明誡朕祗
膺大寳豈忘兢惕臨御以来且踰二紀期大道之成化
冀天下之為公凡百卿士豈不協力而選舉之司委任
尤重若名器失序則勸沮何施近者流外銓曹頗多踰
濫有塵清議寔紊彞章胥吏之徒雖則㣲賤仕進之路
終為厥初必澄源流無雜涇渭不慎於細其傷則多小
既不可不懲大亦不可不誡其吏部兵部禮部掌選知
舉官等各宜飭勵當盡至公必須杜邪枉之門塞請託
之路何止一變仍圖永清且銓綜九流必仗賢俊取諸
賞鑒立斷可知何至淹時致稽團奏開門之後餘甲未
終既滯官曹長前罪過舊選未畢新格復修此乃因循
實為煩弊自今以後吏部選人三月三十日以前團奏
事畢兵部二月内畢其流外銓及武舉專委郎官恐不
詳悉共為取捨適表公慿每至留放之時皆就尚書侍
郎對定既上下檢察庶在得人而覆車尚存殷鑒非逺
法不可廢宜識朕懐
　　　誡勵兵吏部兩司勅
勅設官分職將以奉法禁非實在上下叶心中外一德
共熙庶績用絶姦源如聞百司頗皆寛縱遂令胥吏得
以挾私近者兵部令吏因令推鞫或在選曹増减文狀
雖小人之過則惟其常永言在司官亦為疎畧朕今申
之寛宥許以自新庶觀將来冀能効節至如兵吏兩司
是掌衡鏡進趨者非一揆姦巧者亦百端推而言之或
所未免無謂幽昧朕皆察焉宜各盡心靖恭爾位
　　　置十道採訪使勅　　　　　　張九齡
勅嵗比不登人或流冗言念菜色朕用疚懐而牧宰是
寄惠養猶缺黎元為本賦歛未均當宁思之良所於邑
且十道為率六察分條周漢以還事有因革帝王之制
義在随時其天下諸道宜依舊逐要便置使令採訪處
置若牧宰無政不能綱理吏人有犯所在侵漁及物土
異宜人情不便差科賦税量事取安朕所責成貴在簡
要其餘常務不可横干其便宜令中書門下即簡擇奏
聞朕將親覽(開元二十二年/二月十九日)
　　　處分縣令勅二道　　　　　　張九齡
勅㫖語諸縣令等自古致理其在命官今之所切莫如
守宰朕每屬意尤重此官有善者雖逺必升無能者縱
近而廢固已維取才寔非務官資事亦坦然天下所見
而浮競之軰未識朕懐俾其宰邑便為棄地或以煩碎
而不専意或以僻逺而不畏法侵染成俗妨奪為恒嗷
嗷下人於何寄命朕所以寢興軫念思有以濟之故令
吏曹精選才幹卿等各膺推擇用簡朕心若能化績有
成聲寔相副朕必有超擢終不食言如其謂人不知唯
利是視徒速負敗兩喪身名智者所圖應不至是各宜
勉勵以副勤屬(開元/年)
　　　又
勅新除河南府宻縣令張稷等令長之任黎庶尤切比
嘗選衆未盡得人然而勇進之流乃非其好矯弊之政
豈無所革令既各膺奬用當盡良能周月有成聲謡若
著所列清要唯待才賢既爾有聞不患無位各宜勉勵
以副朕心(開元/年)
　　　處分選人勅
勅朕憫兹下人不忘鑒寐庶乎富教寄在牧宰所以推
擇才能親加考覈卿等各膺時用副朕虚求亦既得人
佇聞佳政若能精鋭為理聲績有稱即當待以不次信
斯言之可復如其政不能舉行且有遺豈獨敗於厥躬
必將坐於舉主此亦明訓不得不然各宜勉之以成名
節今賜卿少物各宜領取並於朝堂坐食食訖好去(開/元)
(年/)
　　　吏部引見縣令勅
唐虞致理命以子男周漢建官間以令宰朕稽古前哲
寤寐全才委之銓衡慎擇銅墨至於上敷朝政下安淳
人親其農桑均其力役使惸嫠者視之猶父母俾匱乏
者頼之以安全然後八使𩔖能六條舉最擢以含香粉
署奬以秋簡霜臺是乃立身効官移忠入仕榮家報國
豈不美歟若狥已冒私擾人敗政有懐潤屋無懼害公
豈唯刑網貽憂抑亦名節墮替葢士君子之不取亦名
教之罪人鴻漸於盤豈不勉哉今卿等將欲赴官朕之
所言提撕之耳所謂聽訟吾猶人也必也使無訟乎况
今之人也與古人不殊今之官也與古官無别則榖璧
銅印其猶昔榮而卓茂魯恭逈然無繼將奬勸之道不
致豈淳朴之風未還撫事君臨載深惕厲今者庶乎卿
等能副此心賞既超倫刑必當法各宜自勉敷我皇猷
無謂葢髙四聰必逹並即於朝堂坐食食訖好去(天寳/十三)
(載五/月)
　唐大詔令集巻一百
欽定四庫全書
　唐大詔令集巻一百一
　　　　　　　　　　　　宋　宋敏求　編
　　政事
　　　官制下
　　　　改太史監為司天臺勅
　　　　加散騎常侍員品詔
　　　　升中書門下品秋詔
　　　　减京畿官貟制
　　　　停河南淮南等道副元帥制
　　　　减京兆尹以下俸錢制
　　　　減刺史縣令録事恭軍詔
　　　　處分别駕令録勅
　　　　復先减官員勅
　　　　賜常叅官錢勅
　　　　置上將軍及増諸衛禄秩詔
　　　　朝臣薨卒給俸料賻贈詔
　　　　罷百官正衙奏事勅
　　　　停河南水陸運使等勅
　　　　停諸道度支營田使勅
　　　　停宰臣監捜詔
　　　　條貫兩省臺官導從詔
　　　　釐革選人勅
　　　　文武官㕘用詔
　　官制下
　　　改太史監為司天臺勅
建設邦都必資懸象分别曹署皆應物宜靈臺二星主
觀察雲物天文正位在太㣲西南今興慶宫上帝庭也
考符之所合置靈臺宜取永寧坊張守珪宅以充司天
臺所司量事修理(乾元元/年二月)
　　　　加散騎常侍員品詔
朕欲左右有人朝夕進善發自中禁刑於四方獻替於可
否之間論思於宻勿之際通天下之志斷天下之疑作而
行之道不逺矣與我共此者唯左右常侍乎散騎之班日
親帷幄切問近對之地文章侍從之臣賢不厭多才不厭
盛寔將助益廣以置官重其任者崇其位勸其善者厚其
禄中書門下省各加置散騎常侍四員其官並為正三品
禄俸之外優給雜料仍委中書門下商量處分必求望寔
以寘周行臣哉鄰哉汝為汝翼慎兹髙選副朕意焉
　　　升中書門下品秩詔
春秋以九命作上公而謂之宰則宰臣者三公之職漢
制中書令出納詔命典樞宻侍中上殿稱制㕘議政事
魏晉以還益重其任職有分於公府事不綜於尚書雖
出納啟沃之謀未專宰相之稱所以委遇斯大品秩非崇
至於國朝寔執其政當左輔右弼之寄總代天理物之
名典領百寮陶鎔景化豈可具瞻之地命數不加固當
進以等威副其位望侍中中書令宜升入正二品門下
中書侍郎厯代清貴所掌要重多用此官叅於樞務以
地則宻以階未峻宜升入正三品式存班制永作典常
其見任官宜依新升官品
　　　减京畿官員制
夫計人而置官度事而賦任因時立制損益在焉吏足
以理人人足以奉吏則官稱其事禄當其秩然後上下
相樂公私不匱昔光武時及魏太和中並减吏員兼郡
邑致理之道此其一隅今連嵗戎旅天下凋瘵京師近
甸煩酷尤重比屋流散念之惻然人寡吏多困於供貢
欲其蘇息不可得也設令亷耻守分以奉科條猶有禄
廪之煩役使之弊而况貪猾縱欲動踰典章作威以虐
下厚歛以豐已者乎古者惟置縣大夫一人牧養百姓
奚必貳佐分掌而後理耶且京畿户口减耗大半職員
如舊何以堪之豈可以重困之人供不急之吏使人不
倦其在變通制事之宜長安萬年各减丞一員尉兩員
昭應减縣丞一員主簿一員尉兩員好畤同官羙原各
减丞一員尉一員其所减官據闕便停如無闕簡擇勒
停應得减官委吏部條件處分
　　　停河南淮南等道副元帥制　　　常衮
勅古者分建戎號以張威武必因事而制亦有時而戢
以天下征伐之重方鎮之大宜有總一則以元老撫和
之乃者國家平定之後復理之始與其休息則以諸侯
訓緝之自河之南至於滄海徃屬難故久勞師徒連城
之鎮累百授鉞之將十數主其經畧委在台臣號令耳
目以之咨禀服柔滅叛罔不肅清今萬里無塵思觧戎
備况分閫之重各任勲賢悉心憂國所統皆理何必更
有所屬適重其煩軍書取决又失要㑹息人罷鎮誠亦
便之河南淮南西山南東等道副元帥宜停其兵馬宜
充東都留守兵馬張延賞宜權知東都留守事常休明
宜充副留守兼東都鎮守兵馬使
　　　減京兆尹以下俸錢制　　　　　常衮
勅輦轂之下封畿之内承前户口五千餘萬京兆禄廪
不過二百石俸錢不過三十貫降至下吏差次可知自
頃艱虞且踰星紀嵗有事邉之役人多盡室之行閭井
蕭然百不存一而府縣之俸十倍平時官髙者因其使名
數處請受位卑者假以職掌恣加優給致令所典之務移
在他曹雖齊等倫頓異豐薄皆是常税之外重歛而供
侵弊則多因循未改减我軍國之用困其疲耗之人豈
計人置官之意度農制禄之法也四方取則其若是乎
比下詔書務於勤恤將求致理切於澄源遂委中書門
下條録奏聞朕躬親括巨細精詳覽其名實之狀深歎
過差之極革其既徃制在惟新爰據髙卑以之均節使
人足以奉職吏足以資家務有不急悉皆除去仍量閒
劇權省官員胥徒厮役亦有蠲减費用既少困窮自安
唯出正租更無徴率其京兆府官及縣官月俸除正斷
外不得輙有増加如判司叅軍丞簿尉等有犯科録事
叅軍及縣令如令長及録事恭軍及少尹有犯坐京尹
畫一之令當在必因勸百之義固非末减各儆於位無
近於刑
　　　誡刺史縣令録事叅軍詔　　　　楊炎
勅㫖弛張刑政興化阜俗使吏息貪汚之跡下無愁怨
之聲者不惟良二千石亦在郡主簿縣大夫親其教訓
舉其綱目條察善惡惠養困窮方伯得以考其殿最故
漢置刺史臨課郡國周制官刑糾繩邦理其義明矣朕
思舉舊典以清時俗頻詔長吏精擇此官如聞近日猶
有奸濫或未習政事素無令聞因依請託尸曠禄位邪
枉附法愞弱廢官人弊於下怨歸於上閭井減耗賄政
日聞豈所謂建明職守共副憂勤者也又别駕秩位頗
崇若郡守廢闕掌同其任舊制補署或匪其才一不稱
職則多傷害自今以後别駕縣令録事恭軍有犯贓私
及暗弱老耄疾患不稱所職户口流散者並委觀察節
度等使與本州刺史計㑹訪察聞奏與替其犯贓私者
便禁身推問具狀聞奏其疾患者准式觧所職老耄暗
弱及無贓私才不稱職者量資考改與員外官餘官准
前後勅處分其刺史不能覺察仰觀察節度使具刺史
名品聞奏如觀察節度管内不能勾當郎官御史出入
訪察聞奏
　　　處分别駕令錄勅(文同上篇/)
　　　復先減官員勅
王者建設庶官允釐九有量户口之衆寡定都邑之盛
衰制其職員約以名數俾吏足成務而下克奉公其有
弛張必在通濟朕頃縁蕃戎棄信深犯封疆興師備邉
資用日費而黎人困弊難更徴求遂權減天下州縣官
員姑務集事皆由朕不明不德以至於斯近聞新授官
人皆已随牒之任扶老携㓜盡室而行俸禄未請歸還
無所嗷嗷道路實疚於懐雖蒸庶之間供應有省而衣
冠之弊流寓無依茍便於時豈憚沿革凡百君子所當
悉知其先減官員並宜仍舊
　　　賜常叅官錢勅
百辟卿士實惟股肱頃屬艱虞損家徇節累經㓂難靡
不困窮洎復上京薦遭歉嵗官俸既薄公田不収外虧
導從之儀内懐凍餒之戚朝列尚爾蒸人何堪軫於深
衷良用愧惻應文武常叅官等宜共賜錢七萬貫委度
支據班秩職事及所損職田多少量等級從今至明年
四月以来随月支給凡厥多士宜悉朕懐(貞元年/)
　　　置上將軍及増諸衛禄秩詔
左右金吾及十六衛等將軍故事皆擇勲賢出鎮方隅
入居侍衛其左右金吾等衛自天寳艱難以後雖衛兵
廢闕而品秩本髙此誠文武勲臣出入遷轉之地宜増
禄秩以示優崇並宜加給料錢及随身幹力粮課等條
件處分以優寵功臣令其充給仍舉故事置武班朝叅
其廊下食等亦宜加給其十六衛各置上將軍一人秩
從二品左右金吾上將軍俸料等並同六軍統軍諸衛
上將軍次於統軍支給将求致理必藉兼才文武遞遷
不令隔限自今内外文武闕官於文武班中才望相當
者叅叙用仍各依本事於本衛量置衛兵所司即條件
聞奏(貞元年/)
　　　朝臣薨卒給俸料賻贈詔
君臣之際義莫重焉每聞薨殂深用惻悼宜厚哀榮之
禮以申終始之恩文武朝臣有薨卒者自今以後其月
俸料宜全給仍更准本官一月俸料以為賻贈若諸司
三品以上官及尚書省四品官仍令有司舉舊令聞奏
弔祭之禮務從優厚用稱朕懐(貞元十/年正月)
　　　罷百官正衙奏事勅
朕勵精庶政博求嘉言比者百官正衙奏事至有移時
者公卿庶寮屬當寒暑為弊亦深在於朕意豈謂優禮
自今勿正衙奏事如陳奏者宜詣延英門請對(貞元元/年)
　　　停河南水陸運使等勅
朕於百執事羣有司方澄源流以責寔効轉運重務專
委使臣每道有院分督其任今陜洛漕引悉歸中都而
尹守職名尚仍舊貫又諸道都團練使足修武備以靖
一方而别置軍額因加吏禄亦既虚設頗為浮費思去
煩以循本期省事以便人其河南水陸轉運陜府轉運
潤州鎮海軍宣州采石軍越州義勝軍洪州南昌軍福
州静海軍等使額並宜停所収使以下俸料一事以上
各委本道充代百姓闕額兩税仍具數聞奏如聞河南
府兩處比来所給皆是置本息利不破工錢勒便添充
兩處食錢雜給不要徴納庶我愛人之心豈止於惜費
立制之意必在於正名(元和/五年)
　　　停諸道度攴營田使勅
事關軍旅並屬節制務繫州縣悉歸亷察二使所領孰
非管轄諸道度支營田承前各别置使自艱虞以後名
制因循方鎮除授之時或有兼帶此職遂令綱目所在
各殊今者務修舊章思一法度去煩就理衆心為宜唯
别勅置營田處置使且令仍舊其忠武鳯翔武寧魏愽
山南山東横海邠寧義成河陽等道度支營田使及淮
南度支近已停省其餘諸道並准此處分(元和十三/年七月)
　　　停宰臣監捜詔
元首股肱君象臣𩔖義深同體理在坦懐夫任則不疑
疑則不任自魏晉以降叅用覇制虚儀捜索因習尚存
朕方推表大信寘人心腹庶使諸侯方岳鼔洽化道夷
貊飛走暢泳性分况吾台宰又何間焉自今以後紫宸
坐朝衆寮既退宰臣復進奏事其監捜宜停(太和年/)
　　　條貫兩省臺官導從勅
勅憲官之職在指佞觸邪不在行李自大侍臣之職在
獻可替否不在道途相髙並列通班合知名分如宜喧
競亦已再三既招人言甚損朝體其省臺與供奉官同
道聽先後而行遇途任祗揖而過其從人各随本官之
後少相僻避勿信衝突又聞近日以来應合有導從官
手力多者街衢之中行李太過自今以後應有合導從
官行李𫝊呼前後不得過三百歩(太和年/)
　　　釐革選人勅
朝廷懸爵賞之科設掄材之政言其藻鑒在乎清通况
當求理之時方切任賢之日將宣至化實頼平衡宜於
取捨之間必叶公忠之論如聞覊棲旅食貧苦選人守
數考而方及選期望一官而時希寸禄注唱纔畢旋又
更移多被逗遛莫遂便穏脂膏之地須因有賄而升遷
避之官即是孤寒所受言斯猥弊乃積嵗年縱有條流
尋亦隳改况今行在方溥渥恩不欲使嘆惋栖遲吁嗟
屈滯歸乎允當倚在有司宜令中書門下切在條流如
選人寔有考課堪理繁劇者臨時注擬可以甄升繫生
民之惨舒在銓衡之慎擇勿令留滯切速指揮仍將朕
意宣示百寮及吏部三銓并選人等各令知悉(中和四/年二月)
　　　文武官叅用詔
文武二柄國家大綱東西兩班官職同體咸匡聖運共
列朝廷品秩相對於髙卑禄俸皆均於厚薄不論前代
只考本朝太宗皇帝以中外臣寮文武叅用或自軍衛
而居臺省亦由衣冠而秉節旄足明於武列文班不合
清濁優劣近代浮薄相尚凌蔑舊章假偃武以修文竟
棄本而逐末雖藍衫魚簡當一見而便許升堂縱拖紫
腰金若非𩔖而無由接席以是顯揚榮辱公别重輕遽
失人心盡隳朝體致其今日寔此之由須議改更漸期
通濟今文武百官自一品以下逐月所有料錢並須均
勻數目多少一般支給兼命使諸道亦依輪次差遣既
就公平必臻交泰叶羣情於天下崇故事於國初凡百
庶官宜體朕意(天祐二/年四月)
　
　
　
　
　
　
　
　
　
　
　唐大詔令集巻一百一
欽定四庫全書
　唐大詔令集巻一百二
　　　　　　　　　　　　宋　宋敏求　編
　　政事
　　　舉薦上
　　　　京官及總管刺史舉人詔
　　　　採訪孝悌儒術等詔
　　　　求訪賢良限来年二月集泰山詔
　　　　薦舉賢良詔
　　　　搜訪才能詔
　　　　河南河北江淮採訪才傑詔
　　　　採訪武勇詔
　　　　訪習天文厯算勅
　　　　訪孝悌德行詔
　　　　京文武三品每年各舉所知詔
　　　　求猛士詔
　　　　訪天下竒才異行制
　　　　博採通經史書學兵法詔
　　　　文武官及朝集使舉堪將帥詔
　　　　諸州舉寔才詔
　　　　捜揚懐才隠逸等勅
　　　　求訪武士詔
　　舉薦上
　　　京官及總管刺史舉人詔
擇善任能救民之要術推賢進士奉上之良規自古哲
王𢎞風闡化設官分職唯才是與然而巖穴幽居草莱
僻陋被褐懐珠無因自逹寔資選衆之舉固藉左右之
容義在捜揚理歸精確是以貢士有適爰致加錫之隆
無益於時必貽貶黜之咎末葉澆偽名寔相乖舉非其
人濫居班秩流品所以未穆庶職於是隳廢朕膺圖馭
宇寧濟兆民思得賢能用清治本招選之道宜革前弊
懲勸之方式加恒典茍有才藝所貴適時潔己登朝無
嫌自進宜令京官五品以上及諸州總管刺史各舉一
人其有志行可録才用未申亦聽自舉其陳藝能當加
顯擢授以不次賞罰之科並依别格所司頒下詳加援
引務在奬納稱朕意焉(武德五/年三月)
　　　採訪孝悌儒術等詔
朕以寡薄嗣守鴻基寔資多士共康庶政虚已側席為
日已久投竿捨築罕值其人自親廵東夏觀省方俗興
言至治夕惕兢懐然則齊趙魏魯禮義自出江淮吳㑹
英髦斯在山川所感古今寧殊載佇風猷寔勞夢想宜
令河北淮南諸州長官所部之内精加採訪其有孝弟
淳篤兼嫺時務儒術該通可為師範文詞秀美才堪著
述明識治體可委字民并志行修立為鄉閭所推者舉
送洛陽官給𫝊乘優禮發遣當随其器能擢以不次若
有老病不堪入朝者具以名聞庶巖穴靡遺俊乂可致
務盡捜揚之道稱朕意焉(貞觀十一/年四月)
　　　求訪賢良限来年二月集泰山詔
朕遐觀前載歴選列辟莫不貴此得人崇兹多士猶股
肱之佐元首譬舟楫之濟巨川若夫搆大厦者採衆材
於山岳善為國者求異人於筦庫是以陶唐有虞揖譲
之聖帝也非元凱不能成茂功商湯姬發革命之明王
也非伊呂無以定禍亂况乎齊桓中人之才器非濬哲
漢武嗣業之主志在驕奢猶頼管仲隰朋之用平津博
陸之輔既為五覇之長亦稱萬代之宗是知得士則昌
失人則亂朕冕旒夙夜虚心政道雖天地効社宗社降
靈區宇晏如俊乂咸事尚恐山林藪澤藏荆隋之寳卜
築屠釣韞蕭張之竒是以躬撫黎庶親觀風俗臨河渭
而佇英傑眺箕潁而懐隠淪亟移日月空勞夢寐而驪
龍莫兆商歌寂寥豈混跡駑駘未逢良樂之顧將毓德
巖穴不追禽向之遊望雲増想其可歎息可令天下諸
州捜揚所部士庶之内或識逹公方學綜今古亷㓗正
直可以經國佐時或孝悌淳篤節義昭顯始終不移可
以敦風勵俗或儒術通明學堪師範或文章秀異才足
著述並宜薦舉具以名聞限来年二月總集泰山庶獨
徃之夫不遺於板築藏器之士方升於廊廟務得竒偉
稱朕意焉(貞觀十五/年六月)
　　　薦舉賢能詔
朕遐想千載旁覽九流詳求布政之方莫若薦賢之典
是以元凱就列仄㣲可以立帝功管隰為臣中人可以
成覇業朕緬懐曩烈虚已英竒斷斷之士必升於廊廟
九九之術不棄於閭閻猶恐在隂弗和獨善難奪永言
髦傑無忘鑒寐是以去夏之中爰動翰墨披霧丹腑疇
咨海内尺木既樹思覩游露之羣雲羅宏舉佇降翔庭
之翼而諸州所舉十有一人朕載懐仄席引入内殿借
以温顔宻訪政道莫能對揚相顧結舌朕仍以其未覩
闕庭能無戰悚令於内省更以墨對雖搆思彌日終不
逹問㫖理既乖違詞亦庸陋豈可飾丹漆於朽質假風
雲於决起者哉宜並放還各從本色其舉主以舉非其
人罪論仍加一等然則今之天下猶古之天下也寧容
仲舒伯起之流偏鍾美於徃代彦和廣基之侣獨絶響
於今辰故其見知也則平津與樂安並進其不用也則
敬通與亭伯同悲淮隂所以興言子長所以貽歎因斯
論之良由俊造難進或固栖遲之節牧宰循常未盡捜
揚之道撫事長息彌増憮然今州縣依前薦舉皆集今
冬竒偉必収浮華勿採無使巴人之調濫吹於簫韶魏
邦之珍沉光於漢水務盡報國之義以副欽賢之懐(貞/觀)
(十年/二月)
　　　捜訪才能詔
髙明之天資星辰以麗象博厚之地藉川岳而成形况
帝王體元立極臨馭萬物字養生靈者乎所以致理之
君逺讒佞近忠良屈已以申人故能成其化為亂之主
親不肖踈賢臣虐下以恣情用能成其亂明君遵彼而
興國暗主行此以亡身是以御朽臨氷銘心自戒宵興
旰食側席思賢庶欲博訪丘園採捜英俊弼我王道臻
於大化焉可令天下諸州明揚側陋所部之内不限吏
人其有服道栖仁澄心礪操出片言而標物範備百行
以綜人師質髙視於琳瑯人不間於曽閔㓗志於丘園
揚名於里閭或甄明政術曉逹公方禀木鐸於孔門受
金科於鄭相竒謀間發明畧可以佐時識鑒精通緯才
堪於幹國或含章傑出命世挺生麗藻遒文馳楚澤而
方駕鈎深覩奥振梁苑以先鳴業擅專門詞成載筆或
辯調春囿談瑩秋天發研㡬於一言起飛電於三寸蓄
斯奔箭未遂揚庭並宜推擇咸同舉薦以禮將送具表
狀聞限以今冬並與考使同赴庶擬焚林之舉咸矯翼
於巖廊尺木之階方振鱗於遊霧翹心俊乂稱朕意焉
(貞觀二十/一年六月)
　　　河南河北江淮採訪才傑詔
朕受命上𤣥嗣膺下武每肅㳟旒冕延想英竒俯振鷺
而企貞臣仰飛鴻而慕良輔雲臺仄席玉管屢移宣室
整衣金壺亟改寂寥靡覿鑒寐興懐比年雖常進舉遂
無英俊猶恐栖巖穴以韜竒樂丘園而晦影宜令河南
河北江淮以南州縣或緯俗之英聲馳管樂或濟時之
器價逸蕭張學宰帝師材堪諫輔者必當位之不次可
明加採訪務盡才傑州縣以禮發遣(顯慶元/年十月)
　　　採訪武勇詔
濟時興國寔佇九功御敵威邉亦資七德朕端拱宣室
思𢎞景化將欲分憂俊乂共逸巖廊而比貢英竒舉非
勇傑豈稱居安慮危之志處存思亂之心如不旌賁逺
近則爪牙何寄宜令京官五品以上及諸州牧守各舉
所知或勇冠三軍翹闗㧞山之力智籌百勝緯地經天
之才藴竒䇿於良平馳功績於衛霍蹤二起於吳白軌
雙李於牧守賞􁅰善而萬衆悦罰片惡而一軍懼如有
此色可精加採訪各以奏聞(顯慶二/年六月)
　　　訪習天文厯筭詔
南正北正司天地之職羲氏和氏統日月之官葢所以
幽贊神明發揮厯象經百王而不易渉千古而無替慎
竈疊跡於前甘石比蹤於後莫不仰稽次舎俯察禨祥
克窮盈縮之端備極隂陽之際朕臨御區㝢多歴嵗年
睠彼清臺罕聞其妙豈人不逮昔將求之未盡雖天道
難知固以不言示教而時君取戒寧可遐棄厥司宜令
諸州及諸司訪觧占天文及厯筭等人務取有景行審
宻者並以禮發遣速送所司勿容隠漏(貞元三/年二月)
　　　訪孝悌德行詔
山東江左人物甚衆雖每充賔薦而未盡英髦或孝悌
通神遐邇推敬或德行光裕邦邑崇仰或學綜九流垂
帷覩奥或文髙六義下筆成章或備曉八音洞該七曜
或射能穿札力可翹闗或丘園秀異志存栖隠或将帥子
孫素稱勇烈委廵撫大使咸加採訪佇申褒奬亦有婆
娑鄉曲負材傲俗為譏議所斥陷於跅弛之流者各宜
選擇具以名聞
　　　京文武三品每年各舉所知詔
京文武職事三品以上官每年各舉所知或材藴廊廟
器均瑚璉體王佐之嘉猷資公輔之宏量或竒謀異筭
决勝千里或投石㧞距力冠三軍或蹇諤忠亮志存匡
弼或繩違糾慝不避權豪或威惠仁明堪居牧守之重
或公正亷直足膺令長之任咸宜捜訪具録封進朕當
詳覽量加奬擢(儀鳳二年/十二月)
　　　求猛士詔
朕君臨宇宙司牧黎元普天之下罔不率服蕞爾吐蕃
僻居遐裔吐谷渾是其隣國遂乃奪其土宇徃者暫遣
偏裨欲復渾王故地義存拯救事匪稱兵輙肆昏迷潛
相掩襲既無備豫頗喪師徒因兹鴟張每思狼顧除兇
伐叛王者所急前嵗將發六軍問其罪戾復以小㓂無
勞大舉按甲息兵庶其改過不思惠養更起回邪敢縱
狂惑專為㓂盜或攻圍鎮戍或驅抄羊馬烽燧頻舉烟
塵不息候隟乘間倐来忽徃比者止令鎮遏未能即事
剪除莫懐寛大之恩遂長包藏之計惡盈禍稔當自覆
滅今欲分命將帥窮其巢穴克清荒服心寄英竒但秦
雍之郊俗稱勁勇汾晉之壌人擅驍雄宜令闗西河東
諸州廣求猛士在京者令中書門下於廟堂選試外州
委使人與州縣相知揀有膂力雄果弓馬灼然者咸宜
甄採即以猛士為名(儀鳯二年/十二月)
　　　訪天下竒才異行制
朕克纉丕業肇膺景命憲章昔典欽若前王永言政途
庶㡬沿革猶恐學校多闕賢俊罕登庠序者風化之本
人倫之先宜令州縣勸導令知禮讓天下有竒才異行
者沉伏不能自逹及官人有能極言時政得失並令本
州具狀封進鄉飲之禮廢日已久宜令諸州每年遵行
鄉飲之禮(唐隆元/年七月)
　　　博採通經史書學兵法詔
才生於代必以經邦官得其人故能理物朕㳟膺大寳
慎擇庶寮延佇時英無忘終食思欲蕭艾咸採葑菲不
遺而商山幽僻渭濵寂寞夫以貴耳賤目殊通方之論
捨近謀逺非應務之術今四方選集羣才輻凑藻斧伐
柯求之不逺其有能明三經通大義者能綜一史知本
末者通三教宗㫖究精微者善六書文字辨聲象者博
雅度曲和六律五音者韜畧孫吳識天時人事者暢於
詞氣聰於受領善敷奏吐納者咸令所司博採明試朕
親擇焉(景雲元年/十二月)
　　　文武官及朝集使舉堪將帥詔
將帥之任軍國斯重禦侮扞城良才是急頃者武臣多
闕戎政莫修聆鼙鼓以載懐筮熊羆而未遇古今一也
何代無人南仲方叔之儔亦在用人而已宜令文武官
及朝集使五品以上各舉堪將帥者一人明􁧑幽仄無
限年位務求寔用以副予懐(先天元年/十二月)
　　　諸州舉實才勅
致化之道必於求賢得人之要在於徴實頃雖屢存賁
帛無輟翹車而駿骨空珍真龍罕覯豈才之難遇將舉
或未精且人匪易知取不求備瑰𤦺失於俗譽韜晦嗟
於後時宜其博詢州里明􁧑幽仄使筦庫無遺邁軸咸舉
其諸州有抱器懐才不求聞逹者命所在長官訪名奏
聞武勇者具言謀畧文學者指陳藝業務求實用以副
予懐(先天二/年六月)
　　　捜揚懐才隠逸等勅
勅立政之本惟賢是切朕祗膺天歴殷監逺圖揚於王
庭生此王國朕之所望久矣豈徴辟為事未極於岩藪
而髙尚絶塵見遺於草澤將何以舉逸而勸賁然来思
且才之或偏猶器不求備故非臧文之智則尚其言収
曲逆之竒則捐其行過而能改仁逺乎哉天下諸州有
懐才隠逸跅弛不調及失職寃人等事並令諸道檢察
使博訪具以名聞副朕飢渇之懐庶廣捜揚之義(先天/二年)
(十一月/四日)
　　　求訪武士詔
武設五兵所以安人禁暴臣稱三傑所以戰勝攻取蜀
乃一方之主尚得孔明齊為九合之君斯由管仲况宇
宙至廣人物至多豈乏英賢無聞韜畧葢用與不用知
與不知今邊境未清統遏須將頃林胡蹔擾栁城非捷
北虜忽驚西軍莫振罪由失律過在無謀曹劌不言寧
知登軾之効淮隂非薦孰膺推轂之勲長想古今是思
擢用恐雖霑簮紱猶晦迹於下流或藴智謀尚沉名於
大澤不加精訪何以甄収其兩京中都及天下諸州官
人百姓有智合孫吳可以運籌决勝有勇齊賁育可以
斬將搴旗或坐鎮行軍足擬萬人之敵或臨戎却㓂堪
為一隊之雄各聽自舉務通其寔仍令州府具以名進
所司速立限期随表赴集朕當親試不次用之其有身
見在諸軍統押者但録所能奏聞未須赴集(開元九/年九月)
　
　
　
　
　
　
　唐大詔令集巻一百二
欽定四庫全書
　唐大詔令集巻一百三
　　　　　　　　　　　　宋　宋敏求　編
　　政事
　　　舉薦下
　　　　詔天下搜賢俊制
　　　　訪至孝友悌詔
　　　　處分舉薦人詔
　　　　令常叅官舉人詔
　　　　捜訪天下賢能勅
　　　　捜訪兵術賢才詔
　　　按察上
　　　　遣使巡行天下詔
　　　　遣十使廵察風俗制
　　　　處分朝集使勅八道
　　舉薦下
　　　詔天下搜賢俊制　　　　　　　賈至
朕聞惟理亂在庶官是以先王旁求俊彦思皇多士以
倡九牧阜成兆人頃者奸臣執權專利冒寵惟正直是
醜惟邪佞是能此壅塞賢路罔蔽天聽使忠臣不得進
其謀才士不得展其用廢三載之黜陟寢九德之推擇
多有老於郎署滯於丘園吏稱無人才不給位朕以薄
質嗣守大寳㓂戎未殄王業維艱兢兢乾乾日慎一日
緬惟堯舜求賢之意周公吐握之義思欲廣進髦乂輔
寧邦家寔頼公卿大夫𢎞我視聽易曰方以𩔖聚語曰
舉爾所知凡宰相王臣宜加捜擇其常叅官及郡縣長
吏上佐等皆從歴試而踐通榮如各知其宻行異能博
學深識才堪濟代術可利人名不彰聞位不充量湮淪
屠釣流落風波者一善可録便宜公舉逺則封表附驛
近則進狀奏聞勿避親讎無限儕伍其有獨負竒才未
逢知巳即仰投匭并所在陳狀自論長官登時與奏夫
兹薦士非止一舉永為恒典有即登聞昔荀桓子立翟
之功士伯受𤓰衍之邑栁下惠賢而不舉臧文仲被竊位
之名春秋書之千載不朽凡百在位可不勉歟宜宣示
中外令知朕意(至德二年/四月八日)
　　　訪至孝友悌詔
至和育物大孝安親古之哲王必由斯道朕徃在春宫
嘗事先后問安靡闕侍膳無忘及同氣天倫聨華棣萼
居嘗共被食必分甘今皇帝奉而行之未嘗失墜每有
銜命而来戒途將發必肅恭拜跪涕泗交連左右侍臣
罔不感動間者旭日抱戴瑞亦自天白狼之瑞接武薦
臻此皆皇帝聖敬之符孝友之感也故能誕敷德教𢎞
乎四海信可以光宅寰宇永綏黎元者矣其天下有至
孝友悌行著鄉閭堪旌表者命縣長官採聽聞奏孝子
順孫樂於𤣥化也(至德二/年正月)
　　　處分舉薦人詔
推薦之道必務於至公賞罰之間亦資於不濫其諸色
舉人等須有處分令薦所知寔佇才能用施政理自宜
慎擇以副虗懐古者効官三嵗考績善惡既著褒貶斯
存舉之得人必受旌能之賞舉之失選亦加懲過之罰
賞罰之典期於勉行凡百具寮宜知朕意(寳應元/年七月)
　　　令常叅官舉人詔
勅知人則哲堯舜猶難𩔖能而舉古今常式自頃中原
多故汔求小康州縣屢空守宰多闕攝官承乏者頗無
舉職之能懐才抱器者或有後時之歎朕所以宵衣不
寐側席未遑思𢎞致理之規冀及大中之道而庶尹卿
士備列朝廷豈無叶賛之心以助旁求之義其内外文
武官如有堪任刺史縣令及出身前資人中堪任判司
丞尉者宜令京常叅官各慎擇所知具狀奏聞及諸州
刺史縣令既藉寮屬宜亦准此古者得人受賞速不踰
時増秩賜金有國通典其或任非稱職舉不當事顧多
附下之心亦無不適之罰其所舉人受官後如政事尤
異清白著聞三兩考後仰本道觀察使聞奏其舉主及
所舉人並量加進改如懦弱不舉及暴政處置乖宜并
冒犯贓私等罪論刑當亦連坐宣示中外知朕意焉(寳/歴)
(元年/九月)
　　　捜訪天下賢能勅
濟國安民兼先得士懐才抱器所切逢時茍獲賢能何
難任使自從近嵗頗乏豐年百姓凋殘四方空竭邕交
防戍卭蜀征行租賦罄於東南衣粮耗於西北欲全國
力須整邉防所恨利於國者或迷之而未行害於人者
或遣之而未去天下有洞諳邉事深㑹兵謀或决勝於
干戈或運籌於帷幄及有苦心吏術深逹政經曽觀已
試之能可致必成之理各仰自見所在長吏先共討論
有可取者發遣赴京量事資送或安貞守道隠遁山林
或勤學知書博通今古並仰所在長吏捜訪聞奏冀有
才者得伸有能者得用凡思報國無若薦賢如得非常
之材必加不次之賞布告天下知朕意焉
　　　捜訪兵術賢才詔
朕每念艱難之本切思拯救之圖治少亂多古猶今也
葢捜揚之未至非爵賞之不行况自鄉里沽虚物情賈
怨朝市有争先之黨山林多獨徃之人彼豈自窮驅而
莫返其有文包經緯道貫儒𤣥貞遁自肥浮名不染豈
無加等之爵以待非常之流今委使臣逺近徴訪必行
備禮以聳羣方且機貴研深用惟體要運當無事固垂
拱而可待時屬多虞非援竒而不振或有材優將畧業
洞兵鈐辨勝負於風雲計短長於主客妙得神𫝊之訣
耻成兒戲之名不俟臨機方期制變或銷聲於屠釣或
屈志於風塵勿媿自媒當期致用至乃旁窺國病動適
時宜深探貨殖之源備得富强之術排於浮議欝彼良
圖又有志擅縱横久潛緇褐材推超異見辱儕流茍全
一藝之工不必萬夫之敵亦有推研歴象校歩星辰言
必効於機先術豈疑於億中是資竒器孰曰異端亦在
勤求佇加殊賞噫功名可慕少壯㡬何在君親則忠孝
相資於國家則安危同切勿甘流落猶狥晏安並委使
臣勝示訪求長吏津置發遣同心體國無使淹延懸賞
俟能必期升擢朕雖踵艱否亦謂憂勤髙祖太宗之在
天固當垂祐社稷生靈之有主夫豈乏賢逹我敷求咨
爾將命勿虚翹矚茍自因循其間儒學優游軍謨𢎞逺
宻陳時務願就制科者已從别勅處分跅弛遺才沉淪
末位不礙文武並須升聞布告天下咸使知悉(光啟五/年五月)
　　按察上
　　　遣使廵行天下詔
昔者明王之御天下也内列公卿允釐庶績外建侯伯
司牧黎元唯其淳化未敷名教或替故有廵狩之典黜
陟幽明存省方俗遐邇遂性情偽無遺時雍之宜率
由此道朕祗膺寳命臨御帝圖禀過庭之義方荷上
𤣥之嘉祉四荒八表無思不服而夙興夕惕勤躬約
巳日慎一日雖休勿休欲萬國歡心兆民有賴推誠
待物近取諸身實謂羣官受拜咸能自勵乃聞連帥
刺舉或乖共治之寄縣司主吏尚多黷貨之罪有一於
此責在朕躬是用中夜憮然昃景輟食宜遣大使分行
四方申諭朕心延問疾苦觀風俗之得失察政刑之苛
弊耆年舊齒孝悌力田義夫節婦之家疾廢惸嫠之室
須有旌賢賑贍聽以倉庫物賜之若有鴻材異等留滯
末班哲人竒士隠淪屠釣宜精加捜訪進以殊禮務盡
使乎之㫖俾若朕親覿焉(貞觀八/年正月)
　　　遣十使廵察風俗制
古之御天下者以大寳為公器以崇髙為外物仰則乾
符順性命之理俛思坤載成厚博之德將以治成至道
保邦静人用清三徴以齊七政能臻夫此者豈一人之
力哉寔頼羣方共康庶績自季葉淪替偭棄公道官匪
其人教無所習懐才修㓗者則依違以自容通方宏偉
者則放蕩以求利由是淳化日削澆風嵗長典章訛弊
甿俗凋殘逶迤陵頺莫能振理朕以薄德丕承寳命夙
夜惟寅憂勞無怠昧旦端冕心被寰瀛日晏罷朝念周
黎庶頃者勵精推擇傍求牧宰冀聞善政惠康乃人虚
已勵勤美化猶怠貪官傲吏屢黷於爰書失職流亡㡬
淪於版籍豈刑賞之柄不叶其中將宵旰之誠未孚於
下永言國本良深軫悼古者天子廵狩省方觀俗而錫
鑾備駕或以為煩故分命輶軒博採謡誦以彰善癉惡
激濁揚清散皇明以燭幽揚仁風以被物寔資令德允
屬通才惟懐永圖式鑒成憲宜於左右臺及内外五品
以上官識理通明立性堅白無所詘撓志在澄清者二
十人分為十道廵察使二周年一替以亷按州部俾其
董正羣吏觀撫兆人議獄緩刑扶危拯滯若能抗詞直
筆不憚權豪仁恕為懐黜陟咸當别加奬擢優以名器
如脂韋茍全籧篨戚施髙下在心顧望依附者將遷削
屛棄肅以憲章咸竭廼心以副朕意(神龍二/年二月)
　　　處分朝集使勅八道　　　　　　蘇頲
勅朝集使等朕自臨萬邦倐已三載何嘗不兢兢業業
勵精政道思欲棄末敦本阜俗安人寰瀛之間日月以
冀所以急於務農不奪人時富而教之庶乎可致夫苛
政甚於猛虎貪人比之强賊頃雖臨遣使臣未能澄正
此弊或刻以害物或擾以妨農或背公向私或全身養
望至使錢榖不入杼軸其空捐瘠相仍流庸莫返且四
方事廣非一人獨化共理之寄非卿而誰卿等至州逓
相朂勵勤恤孤弱勸率耕桑各効清勤無或墮怠(開元/三年)
(二月十/五日)
　　　又
勅朝集使等朕聞御寰瀛者不可以獨化養黎獻者必
存於共理故専一方親百姓能致循良之術必無愁苦
之聲非牧伯之賢疇能於此所以精求臺閣歴選縉紳
當舉百寮之要以先六刺之重虚想准政用成庶績自
去冬入計者則循名責寔詢事考言雖不無等差終未
有殊異得非嵗時或淺風教未洽耶故一切不除各再
臨所典至於敬耆老恤㷀弱止姦盜挫豪强人不忍欺
吏不敢犯田疇墾闢獄圄空虚徭賦必平逋逃自復門
杜請謁庭無滯留若是者迺闗乎職思可以力致至於
弭災眚集休祥尚德義崇禮樂儒風大長道化滂流耕
夫克譲織婦知節草木不夭昆虫咸遂扇彼淳源登兹
夀域若是者亦𢎞之在我仁逺乎哉豈惟禄秩就加以
公卿入拜其或靡副朝奬不恭朕言陟既有之黜故宜
及勉旃俞徃各勤我班瑞之分命(開元六年/二月六日)
　　　又
勅朝集使朕聞天生蒸人溥於四海天有成命孚於萬
邦必内立公卿外建侯伯后非賢罔使賢非后罔事借
耳以廣聽假目以遐覽則諭上㫖通下情庶政諧而羣
萌樂矣由是三考黜陟百官㑹同古昔之訓炳然共
守朕以薄德祇膺寳位受乾坤之顧荷宗廟之靈懍乎
若渉春氷如馭朽索責在司牧所頼分憂曷嘗不想望
賢才馨香至化七年於兹矣咨爾羣岳寔邦之良服勤政
途深佇嘉績豈為吏罕乆與人未信何殊尤異絶寂寥
厥聲恭惟永圖當副虚屬孔子曰茍有用我者三年有
成漢宣曰庶人安田里無愁恨之聲者政平訟理也以
為太守數易則下不安誠哉是論矣今之牧守古之諸
侯寵數特加情寄尤切故躬饗廷内則飲食晏樂幣帛
筐篚入至朕前則敷祍以陳命席而對所冀仁且不逺
言之必行以朕憂勞之心託卿勤䘏之助卿等宜慎厥
始成厥終徃欽哉祗守爾典操一州之統分六條之察
念兹在兹用光我班瑞之命有賞有罰朕無戲言並即
好去(開元七年三/月十一日)
　　　又
勅朕自君臨區域子育黎庶嵗年是慎夙夜惟寅而誠
或不孚政猶未洽所在旱澇屢覩章表因饑饉而為理
竭憂勞以養人非夫二千石孰應斯委下户給之髙户
貸之所須賑恤並先處分至於常賦則著恒典檢據成
損蠲減有條又近日以来中外少事差科調發殆至於
無處馭通融當免於弊不知卿等從州来日百姓間得
以安穏否其閭閻未便勅令有闕具以陳聞副我深寄
時寒渉路並平安好其三両日尋親識後取曹司進止
(開元七年/十月二日)
　　　又
勅朕聞諸禮曰刑禁暴爵舉賢則政均矣好惡著則賢
不肖别矣其道然耶朕以虚薄祗膺景命荷宗社之靈
當億兆之責曷嘗不昃朝晏坐畏天愛人思欲保其和
樂躋於仁夀則與我共理者其惟良二千石乎每計吏
還州與之陛見示其賞罰餞以筐篚亦云命而已矣而
朝集使豫州刺史裴綱分典荆豫為政煩苛頃嵗不登
公議蠲復部人有訴便致科繩縣長為言仍遭留繫御
史推按遽以寔聞虐政弊人一至於此朕夙夜乾惕匪
遑寧居尋遣使存問其諸道有損處已量加賑恤水旱
不時寔朕之過惠養失所分刺之由是用黜綱於嶺裔
儆彼羣岳朕於蒼生若保赤子為之均田邑制廬井必
欲其時和年登逺安邇肅託於牧宰代以躬親故歴難
其官誠經國致理之意也夫德惟善政政在養人故土
煩則草木不長水煩則魚鱉不大必也寛恕貴乎清静
諸刺史都督宜問疾苦拯貧窮杜侵漁察寃獄至於賦
役務從减省深刻為事人何以堪私惠茍行法或將墜
理須折衷用存令式其百姓有穏便者随事條奏將親覽
焉欽爾有官各勤為政如風化允穆課績殊尤當擢之
不次旌乃厥美凡百庶邦敬聽朕命(開元八年二/月十九日)
　　　又
勅朝集使古者覲羣后比萬國黜幽陟明循政思理罔
或廢也朕以虚薄屬當期運受命穹昊司牧黎元何嘗
不中夜求衣分晝忘食欲其日月所燭霜露所墜不獨
親其親不獨子其子五榖豐殖萬物阜安百姓無事與能
共化於兹八年矣而淳流未還至道猶欝豈朕之不德
邪將吏之不賢耶徭賦或繁耶綱維或紊耶故延入階
陛躬問得失悉如卿所對則朕無憂矣書曰非知之難
行之惟難語曰仁逺乎哉我欲仁斯仁至矣卿等宜祗
典厥職克正其身修於國章允兹朝寄因乎風俗示之
訓誘必也道德齊禮以公滅私田里絶愁歎之聲邦家
聞寛厚之化乃及優賞如或依勢作威倚法以削流亡
未至教令不行加以常罰自餘宜依别勅處分勤恤人
隠以副朕懐並仰好去(開元八年三/月十一日)
　　　又
勅朝集使等朕承天丕命子育萬方樹之師長俾敷景
化將以固兹邦本致諸昇平而大道緬然淳風未暢租
賦頗减户口猶虚水旱相仍耕桑莫贍葢朕之不德而
吏之無方永言於兹良増歎息徃嵗河南失稔時屬薦
饑州將貪名不為檢覆致今貧弱萍流外境責在致理
有從貶黜因兹以来率多妄破或式外奏免或捐中加
數至如宻州去秋奏澇管户二萬八千八百不損者兩
户而已無田商賈之流雷同入數自餘州不損户即丁
少得損户即丁多天災流行豈應偏併皆是不度國用
取媚下人曩之刻薄也如彼今之踰濫也如此不副朕
意一至於斯踈怠之愆雖已㑹赦尸曠之跡豈不多慙
當令所司比類澄汰卿等與朕共理寔惟分憂各勉思
政途以匡不逮其百姓間事物去冬赦書已處分訖若
人有疾苦鄉有姦豪不勤農桑不崇學校並宜敦勸以
正風俗逃亡之户必藉招携差科之間務令停减如臺
省處事有不穏便於時者具利害聞奏勿復依随以損
百姓卿等至州之日宜一留意綏我庶人並即好去(開/元)
(十年正月/十一日)
　　　又
勅朝集使等朕臨㝢内子育黎元何嘗不簡易愛人勤
䘏庶政天下至廣不能獨任故樹之方牧資其共理而
淳化未敷至道猶欝庸賦未減户口且虚水旱相仍倉
儲莫贍無聞慈惠之政未息凋弊之流豈朕之不明而
吏之無術言念於此用惻於懐卿等是行勉思厥政百
姓間有鰥寡􁎒獨不能存濟者務令優養游業浮惰不
勤稼穡者特令懲肅敦以學校勸以農桑差科之間務
使平允逃亡之户兼藉招携令其下人使得蘇息諸州
遭澇之處多是政理無方或堤堰不修或溝渠未洩頻
已處分竟無承禀當被租庸是何檢校至州之日各宜
勸勉應合修塞開導宜預施功若不蹔勞何以獲利今
令御史分知訖宜勵所職勿犯常科今考績深者已有
除改資歴淺者更佇良能應還州人已令所司各與賜
物待駕發後三五日别親識並即好去(開元十年二/月二十七日)
　
　
　
　
　
　
　
　
　
　
　
　唐大詔令集巻一百三
欽定四庫全書
　唐大詔令集巻一百四
　　　　　　　　　　　　宋　宋敏求　編
　　政事
　　　按察下
　　　　處分朝集使勅五道
　　　　遣陸象先等依前按察制
　　　　遣王志愔等各巡察本管内制
　　　　置使河南河北道觀察利害詔
　　　　誡勵京畿縣令勅
　　　　遣御史大夫王晙等巡按諸道勅
　　　　遣使黜陟諸道勅
　　　　席建侯等巡行諸道勅
　　　　黜陟楊懋等詔
　　　　察訪刺史縣令詔
　　　　遣諸道黜陟使勅
　　　褒勸
　　　　甄奬陷賊守節官詔
　　　　錄用鄧州歸順官詔
　　按察下
　　　處分朝集使勅五道
勅朝集使等𢎞風善俗寄於良吏求瘼䘏隠職在親人
朕並建藩牧擇其師長欽若古訓俾人用康而敎化或
未洽黎甿或未寧攘竊者時有犯禁逋亡者罕聞復業
豈朕敎諭之道尚闕而牧宰之訓未明歟永念於此不
㤀旰食卿等咸承朝寄分掌外臺共理之道期於康濟
至若率身以正馭衆以仁而下不化者未之有也卿等
還州宜禁侵漁絶浮惰惸獨鰥寡尤資惠育盜賊妖訛
特宜禁斷其征鎮人家每須優賞科斂之事必在均平
頃者水災荐及河朔思無不至憂彼元元發倉廪漕江
淮以賑之蠲租税停征役以安之今屬春陽布和農事
方起慮有乏絶致防農桑雖已遣使安撫或恐事未周
賑如有不支濟者即更量事賑給諸道有損之處亦宜
准此朕不欲一物失所衆情不遂納羣生於仁壽躋大
化於昇平卿等各宜恭守朝章宣布朕意雖萬方有罪
莫㤀在予而三載考績須徵行事安人稱職可不勉歟
並宜好去(開元十六年十/二月二十七日)
　　　又
勅朝集使等朕恭已承天守文繼位布一心於兆庶明
四目於萬方恒恐道或未周物不遂性傍求俊乂共理
黎元於兹羣辟寧不我副方今政要畧有四端衣食本
於農桑禮義興於學校流亡出於不足争訟由於無恥
先王務其三時將以厚生也修其敎化將以惇俗也有
國有家同知此義不患不知患在不行耳且長吏敷化
政敎屢移在官當為國理人各揚其職不當冒榮干進
茍利其身澆俗不可不革淳風不可不長近令刺史
在任四考方遷實欲始終其情黜陟斯繫必若縣得良
宰萬户息肩州有賢牧千里解帶仁政不逺行之則是
皆能勵節朕復何憂且如浮逃客户所在安輯征鎮人
家毎事優賞倉廪惟實役賦惟均鰥寡撫存盜賊禁止
郵驛無弊姦訛不生念兹八事朕常屬想嗟爾庶尹可
不用心卿等還州逓相勸勉遵此王度䘏彼下人敬順
天常無違月令夫星列躔次土分區域休咎之徵惟人
所感善必知主惡亦有由毎至嵗成當加賞罰宜知朕
意並即好去(開元十二年/三月十三日)
　　　又
勅朕臨御天下二十餘載毎思至理實仗羣賢何常不
敷求循良共底於道隼旟熊式光寵有加甘露鳳凰寂
寞無紀豈朕之不徳感致所然抑為庶尹所能已極於
此是用寤寐増歎殷憂永懐更為後圖或未晚也且羣
吏之政繫一人之能泉源既清蓬麻自植為長吏者可
不勉之卿等至州逓相慰誨以副共理之意用光分命
之委且如河南江左爰及山南嵗小不登人亦菜色皆
由好逐朝夕之利而無水旱之儲卒遇凶年莫非艱食
此則致乖慮始人無勸分欲免流庸不可得也夫萌者
宴也豈能自謀政者正也當矯其弊所由長吏可不勉
歟相其物土之宜務以耕桑之本時無妨奪吏不侵漁
既富而敎奚畏不理至若征鎮役重孤弱命窮特須哀
矜以遂仁恕其餘常科所禁自可舉而行之豈煩縷説
方振綱領乃者庚子制書已明理要徐思其意勿謂空
言若風教未𢎞議能葢闕競入朝計兾幸遷除勿曰不
知將自誣也方牧參佐各宜思之朕所待賢能不惜官
秩唯聲實是與唯理治是憑古者刺史入為三公出宰
百里豈有恨也何以汲汲不安於理郡哉誠須勵精以
俟後命並即好去(開元二十一年/閏正月一日)
　　　又
勅朕受命子人義兼君父思致可封之地無㤀終食之
間自有萬邦幾將二紀而刑政或殊風俗尚澆行所望
而未至顧本懐而自失雖朕之不徳在予之過有歸而
卿等共理患已之誠宜剖至如典州當侯伯之尊宰邑敵子
男之寵好進之輩且不務於政成欲速之心獨未思於義取
朕所以敷戒勅以見意増禄秩以勸能何嘗有公方清白
者不昇道理循良者不用若聲績未著黎庶未康牧守
來朝而輒遷參佐踰年而競入此獨為人資地耳豈是責成
之意耶如故一切還州將矯弊也卿等至彼明諭朕意知不
以中外為隔以億兆為憂頃以天下浮逃先有處分所在招
附便入差科輒相容隠亦令糾告如聞長吏不甚存心致令
流庸更滋前弊未革自昔行法即有姦生逃者租庸𩔖多乾
沒長吏明察豈其然乎每年别須申省比類多少以為殿最又
獄訟所寄人命是懸近恐妨農特原輕繫俾加閲實仍多幽
枉都邑尚爾郡縣可知各已貶官用懲主吏自今以後繫囚非
應申覆知証在逺而就中稍重者不得過十日次不得五日
其餘輕科量宜決遣不得因此復加楚毒具申外臺
省長主之至如禮義不興耕桑不勸孤寡不䘏徭
役不均不肅吏人不消盜賊不懲侵暴不絶奸訛
有一於此是誰之過其遊僧幻道誑誘愚人窮其根萌
時須禁絶諸軍征鎮毎遣優矜如聞比來未免辛苦時
其撫恤使得安存今農鳸戒期耕夫在野事非急切不
得追呼卿等至州一一宣示當遣察問勿不用心即宜
好去(開元二十一/年四月一日)
　　　又
勅十道及朝集使等信賞以勸能必罰以懲惡謂之二
柄所以一人朕念彼黎元比遭水旱而賦役不等浮惰
相仍且無緝寧日用凋弊所以重擇長吏兼命使臣寵
數所加亦云不薄智能自効豈未是圖政之殊尤永用
虛佇且郡縣所理黎庶是切善為政者防於未萌均其
有無省其徭役事事有預早為之所雖遭嵗惡固亦人
安況在豐年不能招輯遂使户多虛掛人苦均攤務欲
削除更成詭詐若已逃者未必即得則為姦者因此便
除一啟其端豈勝其弊向若州有明牧縣有良宰而精
心緝理豈若是乎卿等至州縣將朕此意優柔慰勉各
令用心招撫流庸綴居本業使免捕逃之費是為救弊
之先此不存心更知何理且刺史縣令專任不輕自有
非違將何率勵至於親識遊客憑恃威權囑託下寮搖
動獄訟或差遣不當致令損失或處置有乖便至煩擾
兼有不肅諸吏惟知自謹一身姦豪盜賊無所畏懼是
虛荷榮寵徒資祿秩此而可容孰為尸曠並委諸道條
察具狀奏聞今甘澤以時耕桑為重不急之務先已勒
停宜更申明勿妨春事諸處百姓貧空者多雖有壠畝
或無牛力勸率相助令其有秋所繫囚徒速宜決斷無
令寃滯致有妨奪鰥寡惸獨征鎮之家倍須存撫勿有
科喚朕所懸爵秩惟待賢能若政舉一州惠施一縣使
者亷問必以狀聞既能副於朕懐亦當待以不次誠可
復也豈食言哉並宜好去(開元二/十一年)
　　　遣陸象先等依前按察制
黄門古者協和萬邦疇咨四岳柔逺能邇明目達聰以
於變黎人也自朴散醇醨割方曲直失於徳者格之以
禮失於禮者助之以刑故懼文網而畏簡書必振其綱
而又操其柄庶乎政之要也間嵗天下諸州岳牧先充
本道按察誠以今之刺舉昔之連率葢欲為吏之黜陟
審人之愁苦中念作姦犯科獲罪相次棄材或由於拙
匠採葑不遺於下體由是申命有司咸多敘用至於按
察蹔令休罷夫泉有魚矣雖見則不祥林有獸焉而為
之不採與其存而勿用孰若狎以玩之俾乂於時復修
其政銀青光祿大夫益州大都督府長史姚儁處置兵
馬使上柱國兖國公陸象先等早藴宏量深甄大體清
能勵俗仁以敦風必將檢御權豪昭明淑慝宜興化以
樹善佇責成而求當可依前件餘各如故一事以上並
准舊例處分本道所隸之州有偏逺不穏便者仍令所
司量宜分割永為定額訖奏聞主者施行(開元二年閏/二月七日)
　　　遣王志愔等各巡察本管内制
黄門上天降禍大行太上皇厭代升遐俾予一人㷀㷀
在疚攀號荼毒觸向摧隕百辟卿士等上遵遺詔下徇
羣心寰區任殷社稷務重資於聴斷不可蹔缺遂力哀
迷甫從勸請恭惟顧託之㫖思致和平之化雖在荒瘁
敢忘負荷是用泣血撫膺執喪視事夫后王者代天理
物師長者助朕理人天之所以茂育人之所以蕃庶葢
遂其性而安其業也朕毎置旌告善仄席翹賢恐閭閻
有愁苦之聲草澤無明􁧑之主吏或慢法官或非才因
之致理且未為得其何以亷敗政恤寃刑問惸嫠招茂
異寛賦斂節更徭使天下為無為事無事也頃分連率
則曰使臣將求人瘼克宣朕命諸道按察使揚州長史
王志愔廣州都督宋璟蒲州刺史程行諶汴州刺史倪若
水魏州刺史楊茂謙靈州都督强循潤州刺史李濬荆
州刺史任昭理秦州都督張嘉貞洪州都督楊虚受梁州都
督張守潔並邁迹垂憲偉才通識有其直方無所廻避宜令
各廵本管内官人有清介獨立可以標映士林或文理兼優可以
潤益邦政者百姓中有文儒異等道極專門或武力超
倫聲侔敵國者並精訪擇具以名聞其官人有老弱及
久病妨於政理并才用劣下全不稱職者上佐以下委
使人便停務其官𦂳要者便簡清勤人權攝其京官及
畿内州縣委御史大夫及吏部長官准此詳察録奏諸
道僻逺州及嶺南道委使人量差判官分道巡按其天
下囚徒慮有寃滯宜令大理及本巡所在理滯流罪以
下非犯名敎及官典取受并聴減一等收贖即是非理
均事可疑者并杖以下罪並宜放免縁山陵所科夫匠
等有父母年老家無中男以上者容其侍養不須差遣
其河南河北遭蝗虫州十分損二以上者差科雜役量
事矜放百姓間有不穏便事委按察使與本州長官商
度隨事處分奏聞布告遐邇令知朕意主者施行(開元/四年)
(七月/六日)
　　　　遣使河北河南道觀察利害詔
伊昔明王奉若天道所寳惟穀所使惟賢故能稼穡勸
分興利除害朕以薄徳纂承洪緒政期克已誠不動天
頃嵗河南河北諸州蝗虫為患雖當道當遣使驅除瘞埋恐今
仍生育天戒若此朕甚懼焉罪實在予殃豈移嵗但牧
宰之任朝廷所委苟得良材式敷惠訓古有壽張飛逝
中牟不入者斯其效也刺史縣令等當各竭乃心用攘
厥患方考休咎大明黜陟惟爾凡百可不勉歟宜令户
部郎中蔡秦客往河北道試御史崔希喬往河南道觀
察百姓間利害便與州縣等籌度隨事處置還日奏聞
(開元五/年二月)
　　　誡勵京畿縣令勅
諸縣令等親百姓之官莫先於邑宰成一年之事特要
於春時卿列在王畿各知人務宜用心處置以副朕懐
農功不可奪蠶事須勿擾獄市任簡典政宜肅徭賦須
平豪强勿恣凡著賢能必無曠職宜即好去(開元八/年七月)
　　　遣御史大夫王晙等巡按諸道制
苛慝不作人斯無怨寛猛相濟政是以和故周禮以官
刑糺邦理以官敘正羣吏允迪前烈式惟舊章且夫寰
宇至大不可以周覽黎甿至殷不可以獨化熈我庶政
實惟具寮茍非其才難以稱理是以夙夜不遑晏寧開
元之初分道遣使按部糺摘奸犯頗聞懲息以其事久
則煩尋亦從其停廢綿以嵗月浸成寛弛今聞在外官
寮多違憲法牧守則寄任滋重令長則祿秩且優亟聞
侵竊屢有章奏雖賜金為惠未媿張武之心還珠表徳
罕見孟嘗之政豈敦諭之意未孚於就列將貞高之節
有謝於前修永懐於此良用沈歎且政寛而慢法弊則
通弛而張之其可致理御史大夫王晙等並識通政要
位以才達茂其聲實𢎞此憲章宜分命巡按以時糺察
巡内有長吏貪擾獄訟寃抑暗懦尸祿苛虐在官即仰
隨事按舉所犯狀並推鞫准格斷覆訖聞奏仍便覆囚
夫牧宰之職敎道是先録曹之任綱紀斯在其有政理
殊尤清直獨立者咸以名薦餘官有清白著稱及諸色
不善各别為科目同狀奏聞其尋常平狀並不須通俾
夫善取其尤罰無所濫疎而不漏察不為苛必將正其
源流𢎞彼綱目不可總此煩碎擾其吏人應是州縣當
務事非損益者使人更不干預其百姓有不支濟應須
處置有不便於人須釐革者與州縣商量處分訖奏聞
宜體虛佇之懐以光澄清之舉(開元八/年八月)
　　　遣使黜陟諸道勅
三載考績以鑒吏能八使觀風因求人瘼兹事體大致
理之由朕受命昊穹臨御寰夏慮一物有所未安遍萬
户無勞軫念而宇宙之間官吏至多倘有政失其宜即
萬人受弊崔翹等或文學見稱或清白流譽通於理要
秉是公心俾爾澄清式當委任至如黜陟之道國之所
務茍有不當將何勸人頃年使臣例皆通狀其盡善者
以多有請託求選課之資不善者以凡碎見輕貴奏課
之數若此銜命豈副虛懐卿等所到之州宜宣朕意其
百姓間事或有須釐革者宜與所管商量處置回日聞
奏其官吏中貪冒贓私及犯名敎或衰老疾病或無政
理者刺史以下宜停務奏聞其守職公清為政尤異事
堪激勸逺近知者具以名聞其諸道有遭損之人應須
賑給先頻有處分猶慮凋弊豈忘矜恤亦宜審與州縣
商量務令周濟又聞河堤穿決使有漂流諒由州縣寛
疎不時備塞亦便檢行處置勿使更然其天下道學固
已有置者并鄉學者等此並切於生人比來未復若為
敎導各宜敦勸使有成益其征鎮之家或有單貧老弱
不自存濟者宜令所司倍加優賞其浮寄逃户等亦頻
處分頃來招攜未著長䇿又江淮之間有深居山洞多
不屬州縣商量處置一時録奏卿等既當巡按委寄非
輕宜勉爾良圖以副朝選無或致有迴避不竭公忠朕
之責深各宜自効(開元二十/九年十月)
　　　席建侯等巡行諸道勅
勅黜幽陟明所以察風俗求瘼恤隠所以慰黎蒸不有
其人孰可將命禮部尚書席建侯等亮直清節經通大
才多識前言備嫻時政或乆應任使常參八使之列或
夙蘊公忠必副四方之委永懐兆庶用寄澄清建侯巡
河北道鎮巡京畿闗内及河東道隠之巡東畿及河南
道見素巡山南東江南黔中嶺南等道麟巡河西隴西
磧西等道翹巡劍南及山南西道光譽巡淮南及江南
東道其百姓之間及官吏之輩如事或未該須有釐革
者仍委量事處分迴日奏聞其嶺南黔中磧西途路遙
逺若使臣一一自到慮有稽遲各精擇判官准舊例分
往(天寳五/年正月)
　　　黜陟楊懋等詔
朕憂彼黎元寄之牧宰常慮受任非當撫御乖方所以
設舉親之科廣得賢之路爰初詣闕亦既明試以言及
乎從政必欲深考其實懸之賞罰要以始終近日分遣
使臣因之巡察善惡之驗事足可明懲勸之端言斯可
復其楊懋等七人黜陟使並奏請狀宜與改轉其所舉
六品以下付所司准此處分五品以上各賜一上下考
李連等七人既奏善狀至選日各減三兩選仍稍優與
處分所舉主並賜一中上考趙憕等六人俱犯贓私罪
法科斷其舉主各量犯者罪狀輕重貶黜仍宣示中外
咸使聞知(天寳五/年十月)
　　　察訪刺史縣令詔
朕聞効官者必量力而受任致理者亦擇才而簡能況
風化之源本資於長吏升降之義用明於朝典古之建
方國親諸侯葢以撫綏黎人宣布至化則今之令長古
稱子男矜孤恤貧均徭省賦皆是職也朕以薄徳忝膺
寳位屬殘孽猶聚戎軍未戢雖憂國之計且務於濟時
而恤人之心毎深於惠物將求厚俗必在審官至於刺
史治中皆制命所授辨其才術葢在朝廷先令中書門
下精加訪擇務得其良如非理人之才即並量宜改授
且諸縣令員數應多如聞處理之間亷平者少或使司
所奏以功見稱或主司所擬循資而授倘乖任使空忝
親人或有案牘之間曽未嫻於令式征賦之際或委任
於胥徒由是吏轉生姦遂為蠧政人不堪命流而失業
興言及此良用憮然夫易柱以調絃聲之和也革弊而
從善政之體也漢宣帝云與我共理天下者其惟良二
千石乎固知方岳之任足以委黜陟之權矣況諸道節
度皆備職防戎政在理兵豈遑亷問必令郎官御史分
命巡察則乗驛暫往難於委寄諒無益於澄清反有増
於勞擾其天下縣令各仰本州府長官審加詳擇如有
衰髦暗弱或貪財縱暴不嫻時政為害於人並具名録
奏即與改替其才職相當者並依舊奏定以後有不稱
者所由官量加殿黜庶理人之職無或謬焉又入仕之
流本期展用且無事實豈可徒勞今員外之官所在甚
衆既不釐務空効驅馳將適鄉閭復拘職守念其旅寓
良可優矜應州縣見任員外郎官並任其所適計考秩
滿後各與成資仍於本色内減一兩選與留其先縁罪
累貶授者不在此限如員外官中材識幹濟曽經任使
州縣所資者亦任量留每上州不得過五人中州不得
過四人下州不得過三人上縣以上不得過一人古之
任官必寄成政如長吏數易則綱條不恤所以人懐茍
進之心俗靡居常之業比者或聞此弊實謂未便於時
自今以後刺史縣令更不得數有移改善政聞於上則
當議擢遷如道失厥中亦自懲誡黜陟之道固有典章
又比來刺史任皆先奏州縣官屬茍有改作敦勉因情
自今以後除帶使次判官外一切不得奏改官吏到任
之後察有罪累及不稱職具狀奏聞得請然後令所由
與替其刺史非兼節度但有防禦使副使判官委於本
州官中推擇亦不得别奏並委中書門下省著為恒法
庶使官無失位政有常經宣示天下宜知朕意(乾元二/年八月)
(一/日)
　　　遣諸道黜陟使勅
朕聞唐虞聖主之理三載考績黜陟幽明兩漢施敎之
君亦命八使澄清天下朕纂承大業思服訓謨雖王公
卿士内勤夙夜藩岳守將外盡公忠而兵革未寧戎馬
未静紀綱未振法令未敷封圻郡縣賦税不一師旅上
下勞逸不均所以終宵積憂監寐増惕爰命羣士往代
予言行乎四方以聴於理舉其百事以歸於正朕之深
願可不勤副也(建中/)
　　褒勸
　　　甄奬陷賊守節官詔
勅沮勸二柄國之大綱奬善懲違固不可廢頃以賊臣
搆亂京邑震騷惟兹士人奔竄無所有從其誘脅遂染
汙名有守以純誠竟全貞節昨所司奏議但舉刑章奏
累者各已條流守節者並無甄異忠而不報豈朕意焉
應在京百司及京兆府長安萬年兩縣去年十月三日
見任職事官在城陷於賊中潜藏不受逆命並前資官
在城被署官爵頻遭廹脅者始末不出事跡昭著衆所明
知並委御史臺訪察磨勘覈其事實勿容虛濫仍限今
月内具名銜狀聞奏五品以上及常參官已受替者委
中書門下即與處分六品以下各減三選不拘考例聴
集其未得資被替者非時放選仍稍優與處分已喪亡
並與追贈恩加存沒以稱朕懐
　　　　錄用鄧州歸順官詔
勅迫以兇威陷於冦境義不受汙忠誠奮感履重險而
不迴處疾風而愈勁忘軀徇義獻款投誠足以勵彼勤
王激其汙俗去順効逆固先典之攸嘉懋徳賞功在彞
章而不昧咸從序用俾服官常
　
　
　
　
　
　
　
　
　
　
　
　
　唐大詔令集巻一百四
欽定四庫全書
　唐大詔令集巻一百五
　　　　　　　　　　　　宋　宋敏求　編
　　政事
　　　求直
　　　　令羣臣直言詔
　　　　聴百寮進狀廷争勅
　　　　令臺省詳議封事勅
　　　　令百官言事詔
　　　　許刺史言事勅
　　　崇儒
　　　　置學宫備釋奠禮詔
　　　　興學勅
　　　　集學生制
　　　　命張説等兩省侍臣講讀勅
　　　　令明經進士就國子監謁先師勅
　　　　求儒學詔
　　　　選集賢學士勅
　　　　崇太學詔
　　求直
　　　令羣臣直言詔
朕聞堯舜之君自愚而益聖桀紂之暴獨智以添愚故
寓逆順於忠言則殊榮辱於帝道朕登攝宇内字育黔
黎恐一徳之或虧懼小瑕之有累候忠良之獻替想英
俊之徽猷而諫鼓空懸逆耳之言罕進謗木徒設悸心
之論無聞昔惟魏徵毎顯余過自其逝也雖過莫彰豈
可獨非於往時而皆是於兹日故亦庶僚茍順難觸龍
鱗者歟所以虛已外求披迷内省言而不用朕所甘心
用而不言誰之責也自斯以後各悉乃誠若有是非直
言無隠(貞觀二十/年十二月)
　　　聴百寮進狀及廷争勅
勅朕以薄徳祇膺睿圖何曽不虛已淳源勵精至道將
致俗於仁壽思納人於軌訓幸乾坤交泰風雨咸調中
外百寮盡知戒懼夷夏萬姓頗亦小康猶恐人或未安
政有不便乃令外司置匭聴側門進狀封章論事靡所
不達軒陛進規於何不盡曽無逆㫖之罰實有推心之
期豈朕之不誠何人則未諭如聞朝廷之内噂􁀨紛然
進不昌言退多訕議懸書以謗國僑之患鄧析偽言而
辨孔子之誅少正昔為國蠧寧不在兹將求政理固宜
懲絶自今以後制勅有不便於時及除授有不稱於職
或内懐姦忒或外損公私並聴進狀具陳得失五品以
上官仍許其廷争若輕肆口語潜行誹讟委御史大夫
以下嚴加察訪狀涉疑似推勘奏聞(開元三年/十月七日)
　　　令臺省詳議封事詔
為政者宣之使言擇言者稽之於衆切於求道務以從
人將明目而達聰亦審理而去惑經國之體庶無闕焉
文武百官及諸色人等有論時政得失上封事狀者出
後宜令左右僕射尚書及左右丞諸司侍郎御史大夫
中丞等於尚書省詳議可否具聞奏某時上封事除常
參官外及有詞理可觀或幹能堪用者亦宜具言如詳
議官中或見不同者即任别狀聞奏
　　　令百官言事詔
昔予文祖太宗之御天下也功格二儀不私於已化覃
萬事猶問於人外與公卿大夫討論政典内與鴻生碩
老演暢儒風日旰忘勞時稱至理猶復旁求諫諍俯察
謳謠廣延不諱之書載建登聞之鼔於時中朝無闕政
四海無疲人歴代是遵列聖相範朕承天序祇奉睿圖
戰戰兢兢日慎一日於兹十六年矣何嘗不勵精理道
思得忠賢虛已清心日有所惕直詞讜議時或罕聞五
七諫臣其人安在眷懐於此感歎良深頃以任非其人
事多擁弊自今以後諫官所獻封事不限早晚任進狀
來所由門司不得輒有停滯如須側門論事亦任隨狀
面奏即便令引對如有除拜不稱於職詔令不便於時
法禁失宜刑賞未當征求無節寃濫在人並宜極論得
失無所迴避以稱朕意其常朝參六品以上亦宜准此
其擊登聞鼓者委金吾將軍收進不得輒有損傷亦不
須令人遮擁禁止其理匭使但以任投匭人移表狀於
匭中依常進來不須勒留副本并妄有盤問方便止遏
萬邦之事無隔於九重獻替之謀不遺於聴覽也又自
頃軍嚴未解政或隨時多逐權宜未歸理本宜委中書
門下即與諸司長官各舉所司遺闕商量釐革處置作
條件聞奏俾昭宣軌度永備彞倫便俗安人典章式敘
宣示中外咸使知聞
　　　許刺史言事勅
勅列位選能功於守土分憂求瘼諒在親人言念疲黎
載深注意自今以後刺史如有利病可言者不限時節
任自表聞奏不須時節申報節度觀察使
　　崇儒
　　　置學官備釋奠禮詔
六經茂典百王仰則四學崇敎千載垂範是以西膠東
序春誦夏絃説禮敦詩本仁祖義建邦立極咸必由之
自叔世澆訛雅道淪缺綿歴嵗紀儒風莫扇隋季以來
喪亂滋甚睠言篇籍皆為煨燼周孔之敎闕而不修庠
塾之儀冺焉將墮非所以闡揚徽烈敦尚風軌訓民調
俗垂裕後昆朕受命膺期握圖馭宇思𢎞至道翼宣徳
化永言墳典深存講習所以捃摭遺逸招集散亡諸生
胄子特加奬勸然而凋弊之餘湮替日多學徒尚少經
術未隆子衿之歎無忘興寢方今函夏既清干戈漸戢
縉紳之業此則可興宜下四方諸州有明一經以上未
被陞擢者本属舉選具以名聞有司議等加階敘用其
有吏民子弟有識性開敏志希學藝亦具名申送入京
量其差品並即配學明設考課各使厲精琢玉成器庶
其非逺州縣及鄉里並令置學官僚牧宰或不存意普
便頒下早遣修立若夫安上治民莫善於禮出忠入孝
自家刑國揖讓俯仰登降折旋皆有節文咸資端肅㒺
習末業隨時廢絶凡厥生民各宜勉勵又釋菜之禮致
敬先師鼓箧之義以明遜志比多簡畧更宜詳􁁎仲春
釋奠朕将親覧所司具為條式以時宣下(武徳七/年二月)
　　　　興學勅
自古為政莫不以學為先學則仁義禮智信五者俱備
故能為利深博朕今欲敦本息末崇尚儒宗開後生之
耳目行先王之典訓而三敎雖異善歸一揆豈有沙門
事佛靈宇相望朝賢宗儒辟雍頓廢公王以下寧得不
慙朕今親自觀講仍徵集四方胄子兾日就月將並得
成業禮讓既行風敎漸改使期門介士比屋可封横經
庠序皆遵雅俗諸公王子弟並宜率先自相勸勵賜學
官胄子及五品以上各有差(武徳七/年二月)
　　　集學生制
門下朕聞古之敎者家有塾黨有庠術有序國有學葢
立訓之基也故上務之則敦本下由之則成俗豈可使
顓門殆絶或乖其義入室將廢莫知其道乎朕承百王
之末接千嵗之綂虛心問政早朝晏罷勵精求古忘寢
與食思所以奉前聖之典謨矯兹深弊致後生於軌物
遵我大猷去嵗京畿不稔倉廪未實爰命樂羣蹔停謀
藝遂令子音㒺嗣吾道空歸居無濟濟之業行有憧憧
之歎雖日月以兾而嵗時迭往今者甫經嘗麥且周於
黎獻永言釋菜寧缺於生徒毎用惕然良非所謂其國
子監學生等麥熟後並宜追集務盡師資諸州牧宰亦
倍加導誘先勤學敎必使俊造無濫名實有歸庶博士
弟子京邑由斯日就鴻生鉅儒海内為之風化有司可
即詳下稱朕意焉主者施行(景龍四年四/月二十八日)
　　　命張説等兩省侍臣講讀勅
勅先王務本君子知敎化人成俗理國齊家必由於學
矣朕往在儲副旁求儒雅則張説褚無量等為朕侍讀
詩不云乎如切如磋如琢如磨斯之謂也咸能發揮啟
迪執經尊道以微言匡菲徳者朕甚休之自䖍奉聖訓
祇膺大寳兾天下學士靡然向風實獲我心登於近侍
復欲勉聴虛佇論思獻納孔子曰徳之不修學之不講
是吾憂也豈食而不知其㫖耕而不知其耨將何以因
於義求於善補朕之闕誨人㒺倦哉宜令銀青光祿大
夫守中書令上柱國燕國公張説銀青光祿大夫右常
侍崇文館學士兼國子祭酒上柱國舒國公褚無量等
公務之暇於中書與兩省侍臣講讀其有昌言至誠可
體要經逺者仍令銀青光祿大夫行黄門侍郎昭文館
學士上柱國中山郡開國公李乂銀青光祿大夫行中
書侍郎兼知制誥上柱國成安縣開國男蘇頲與左右
起居隨事編錄三兩月進朕將親覽庶施乎海内始自
京師鳳沼擅鴻都之遊中書有稷下之事應須紙筆鋪
設等令中書檢校供擬(先天二年十/一月八日)
　　　　令明經進士就國子監謁先師勅
古有賔獻之禮登於天府揚於王庭重學尊儒興賢造
士故能美風俗成敎化先王之所繇焉朕以寡徳欽若前
政思與大夫羣士復臻於理竟日訪道有時忘食乙夜觀
書分宵不寐晤專經之義篤知學史之文繁永懐覃思
有足尚者不有褒崇孰云奬勸其諸州鄉貢明經進士
見訖宜令引就國子監謁先師學官為之開講質問其
義仍令所司優厚設食兩官及監内得舉人亦准此其
日清質官五品以上及朝集使並往觀禮即為常式易
曰學以聚之問以辨之詩云如切如磋如琢如磨此朕
所望於賢才矣(開元五/年九月)
　　　求儒學詔
朕聞以道得人者謂之儒切問近思者謂之學故以陽
禮敎讓則下不争以隂禮敎親則逺無怨豈無習不利
敎所由生者乎朕所以厚儒林闢書殿討論易象研覈
道源兾淳風大行華胥非逺而承平日久趨競嵗積謂
儒官為冗列視之若遺謂吏職為要津求如不及頃亦
開獻書之路觀揚己之人闕下之奏徒盈席上之珍葢
寡豈𢎞奬之義或有未孚將敦本之人隠而未見天下
官人百姓有精於經史道徳可遵工於著述文質兼美
者宜令本司本州長官指陳藝業錄狀送聞其吏部選
人亦令所由銓擇各以名薦朕當明試用觀其能若行
業可甄待以不次如妄相褒進必加明罰(開元十四/年六月)
　　　選集賢學生勅
古者立大學敎胄子所以延俊造揚王庭雖年穀不登
兵甲或動而俎豆之事未嘗廢焉頃年以來戎車屢駕
天下轉輸公私匱竭帶甲之士所務贏糧鼓篋之徒未
能仰給由是諸生輟講絃誦蔑聞宣父有言是吾憂也
投戈息馬論道尊儒用𢎞庠序之風俾有簞瓢之樂宜
令所司量追集賢學生精加選擇使在館習業仍委度
支准給厨米敦兹儒術庶有大成甲科高懸好學者中
敷求茂異稱朕意焉
　　　崇太學詔
理道同歸師氏為上化人成俗必務於學俊造之士皆
從此途國之貴遊㒺不受業修文行忠信之敎崇祇庸
孝友之徳盡其師道乃謂成人然後揚於王庭考以政
事徵之以理任之以官寘於周行莫匪邦彦樂得賢也
其在兹乎朕志於求理尤重儒術先王設敎敢不底行
頃以戎狄多虞急於經畧太學空設諸生葢寡絃誦之
地寂寥無聲函丈之間殆將不掃上庠及此甚用憫焉
今㝢縣乂寧文武兼備方投戈而講藝俾釋菜以行禮
四科咸進六藝復興神人以和風化浸美日用此道將
無間然其諸道節度觀察都防禦等使朕之腹心久鎮
方面眷其弟子各奉義方修徳立身是資藝業又恐干
戈之後學校尚微僻居逺方無所諮禀山東寡聞質疑
必就於馬融闗西盛名尊儒乃稱於楊震負經來學當
集京師并宰相朝官及神策六軍軍將子弟欲得習學
者自今以後並令補國子學生欲其業重籝金器成琢
玉日新厥徳代不乏賢其中身雖有官欲附學讀書者
亦聴其學官委中書門下即簡擇行業堪為師範者充
學生員數多少所習經業考試等第并所供糧料及學
館破壊要量事修理各委本司作條件聞奏務須詳悉
稱朕意焉
　
　
　
　
　
　
　
　
　
　
　
　
　
　
　
　唐大詔令集巻一百五
欽定四庫全書
　唐大詔令集巻一百六
　　　　　　　　　　　　宋　宋敏求　編
　　政事
　　　制舉
　　　　處分舉人勅
　　　　處分制舉人勅
　　　　孝悌力田舉人不令考試詞䇿勅
　　　　建中元年試制舉人䇿問
　　　　貞元元年賢良方正科䇿問
　　　　又博通墳典科䇿問
　　　　又試洞韜畧科䇿問
　　　　放制科舉人詔
　　　　貞元四年賢良方正䇿問
　　　　元和元年尚書省試制科舉人勅
　　　　才識兼茂科䇿問
　　　　放制舉人勅
　　　　元和三年試制舉人
　　　　長慶二年試制科舉人勅
　　　　䇿問
　　　　放制舉人詔
　　　　除制舉人官勅
　　　　寶厯元年試制舉人勅
　　　　䇿問
　　　　放制舉人詔
　　　　太和二年親試制舉人勅
　　　　䇿問
　　　　放制舉人勅
　　　貢舉
　　　　條流明經進士詔
　　　　令貢舉人勉學詔
　　　　令禮部掌貢舉勅
　　　　處分高道不仕舉人勅
　　　　親試四子舉人勅
　　　　條流習禮經人勅
　　　　釐革新及第進士宴㑹勅
　　制舉
　　　處分舉人勅
勅求賢濟理詢事考言務取由衷以觀深識頃年䇿試
頗成弊風所問既不切於時宜所對亦何闗於政事徒
徵隠僻莫見才明以此擇賢良未得所卿等各膺推薦
副朕虚求宜其悉心各盡所見勿復仍舊空載游詞各
宜就食訖就試(開元/年)
　　　處分制舉人勅
勅君子之道所以正其志全貞吉也逸人之舉所以勵
天下激浮躁也朕欽崇先訓以道化人思致栖真之士
用光咸在之列是以頻降旌帛兾空巖藪虚懐式佇明
發不忘卿等來膺辟命逺至城闕周文多士既叶於旁
求虞舜疇咨亦在於僉議爰命臺省詢於道業或善行
無跡名實難窺或大器晚成春秋尚杪津涯未測掄别
何施事且隔於行藏道遂分於出處其馬尚曽常廣心
賀蘭迪等三人宜待後處分崔從一王元瞻韓宣胡賁
趙𤣥奬等五人年鬢既高稍宜優異各賜緑衣一副物
二十段餘並賜物十段不奪隠淪之志以成高尚之美
並宜坐食食訖好去依前給公乗還都
　　　孝悌力田舉人不令考試詞䇿勅
勅孝悌力田風化之本茍有其實未必求名比來將此
同舉人考試詞䇿便與及第以為常科是開僥倖之門
殊乖敦勸之意自今以後不得更然其有孝悌聞於郡
邑力田推於鄰里兩事兼著狀跡殊尤者委所由長官
特以名薦朕當别有處分更不須隨考試例申送
　　　建中元年試制舉人䇿問
問朕聞古之善為國者未嘗不旁求正士博採直言勤
而行之輔成敎化者也朕臨御日淺政理多闕毎期忠
義切投藥石子大夫戢翼藏器思奮俟時今啟心以沃
予當有犯而無隠朕不自滿假企慕前王上法羲軒下
遵堯舜返已散之淳朴振將頽之紀綱使禮讓興行刑
罰不用而人猶輕犯吏尚徇私為盜者未奔不仁者未
逺豈臣非稷契而致是乎抑君謝禹湯使之然也設何
謀而可以西戎即叙施何化而可以外户不扄五諫安
從三仁孰最周昌比漢高於桀紂劉毅方晉武於桓靈
但見含容兩無猜忌故君不失聖臣不失忠子既其儔
應詳往行四賢優劣佇辨深疑在於朕躬所有不逮條
問之外悉書之必無面從以重不徳(二月十/五日)
　　　貞元元年賢良方正直言極諫科䇿問(試官鮑防/獨孤愐)
皇帝若曰葢聞上古至道之君垂拱無為以臨海内不
理而人化不勞而事成星辰軌道風雨時若邈乎其不
可繼何施而臻此歟三代以來制作滋廣異文質之變
明利害之鄉威之以刑道之以禮敦其俗而彌薄防其
人而益偷豈澆醇必繫於時耶何聖賢間生而莫之振
也朕祇膺累聖之業猥居兆人之上䖍恭克厲如恐失
墜憂濟庶務夕惕晨興永惟前王之典謀是憲則師大
禹以崇儉法高宗以求賢興夏啟之征作周文之罰旌
孝弟舉直言養高年敦本業平均徭税黜陟幽明勵精
孜孜勤亦至矣然而浮靡不革理化不行暴亂不懲奸
犯不息五敎猶鬱七臣未臻鄉黨廢上齒之儀蒸庶無
安土之志賦入日減而私室愈貧亷察日増而吏道愈
濫意者朕不明歟何古今之事同而得失之效異也思
欲剗革前弊創立新規施之於事而易從考之於文而
有據備陳本末將舉而行無或憚煩畧於條對自頃隂
陽舛候祲沴荐興仍嵗旱蝗稼穡不稔上天作孽必有
由然屢降凶災其咎安在傳曰時之不乂厥罰恒𤾉又
曰堯湯水旱數之常也二者乖反其誰云從今人靡葢
藏國無廪蓄朕屢延卿士詢訪謀猷至乃減冗食之徒
罷不急之務既聞嘉話亦已遵行而停廢之餘所費猶
廣候轉輸於江徼則逺不及期將搜粟於闗中則擾而
無獲節軍食則功臣懐怨省吏員則多士靡歸中心浩
然㒺知攸濟子大夫蘊蓄材器通明古今副我虚求森
然就列匡朕之寡昧拯時之艱危畢志直書無有所隠
(九月二/十五日)
　　　博通墳典達於敎化科䇿問
問皇帝若曰朕承祖宗之鴻休獲主神器任大守重懼
不克堪思與士大夫共康理道虚襟以佇側席以求而
羣議紛然所見異指或率古義而不變或趨時㑹而不
經七年於兹矣國制多缺朕甚惡焉今子大夫博習典
墳深明敎化褎然充舉咸造於庭其極思研精思以諭
朕之未寤仲尼敘禮樂刪詩書修春秋廣易道六經之
義所尚各殊豈學者修行理當區别將聖人立意本異
宗源施之於時孰為先後考之於道何者深淺差次等
倫指明歸趣執其本乃能通於變學於古所以行於今
用之敎人則異於是工祝陳樂之器而不知其情生徒
誦禮之文而不究其事欲人無惑其可得耶將革前非
固有良術堯舜率天下以義比屋可封桀紂率天下以
暴比屋可戮然則上之化下㒺或不從而三仁四凶較
然同異有敎無𩔖豈虚言耶作樂移風聞諸昔典夫至
味必淡至音必希文侯列國之賢君猶曰則唯恐寢矧
彼流俗其能化乎將使天地同和災沴不作黎人丕變
奸慝不萌何施何為以至於此王者制禮必同其時故
忠敬質文更變迭救三代之際㒺不由之自秦剗古法
漢雜霸道紛綸干紀王敎不興國家接周隋之餘俗未
淳一處都邑者利巧而無恥躬田畝者朴野而近愚尚
文則彌長其澆風復質則莫救其鄙俗立敎之本將安
所從自古哲王唯此三正互用後之術士乃言五運相
生以漢應火行則周為木徳禮猶尚赤義則頗乖永言
於變莫識厥理九流得失之論歴代興亡之由王鄭言
禮之異同公穀傳經之優劣必精必究用沃虚懐
　　　識洞韜畧堪任將帥科䇿問
皇帝若曰朕遐覽典謨詳求至理三代之制粲然可徵
未嘗不文武並興農戰兼務故能居則足食動則足兵
兵足則暴亂息食足則敎化行興國之本實在於此秦
漢以降王制不修選士廢射御之儀敎人無蒐狩之禮
即戎者不知其稼穡力本者罕習於干戈於是異文武
之人分農戰之道守則乏食征則鮮兵歴兹千年竟莫
能復抑知之者葢寡將行之者惟艱朕念之甚勤思繼
前躅良以軍旅之事役戍靡寧勲庸既多爵秩咸貴俾
服田畝慮興怨咨仰於縣官不可勝計由是版圖頻蹙
阡陌日荒水旱小愆廪餉咸竭欲使軍人悦歸於耒耜
儒者兼達於韜鈐田萊盡耕攻取必勝誘人甚易其術
安施王者之師本於立徳兵家之法方務出奇徳以信
成奇以詐勝理有違反將何適從宋襄成列而敗軍見
嘉魯冊韓信決囊以摧敵取貴漢朝然則喪國亡家豈
霸王之道冒危乗險非仁義之心所宜討論以定褒貶
夫衆寡不敵尅必以謀樂生下齊孫子破楚魏武之勝
袁紹宋高之滅姚泓成敗之由備陳本末古有言曰誅
伐不可偃於天下又曰善為國者不師二端異焉其有
深㫖子房敘次兵法任宏論撰軍書指明異同詳錄名
氏所聞高畧擇善而行
　　　貞元元年放制科舉人詔
朕祇膺祖宗之業猥臨億兆之上任大守重不敢康寧
永懐萬事之統懼有所闕夕惕若厲中夜以興求賢審
官期於致理而政化猶鬱太平未臻思得海内忠良竭
陳匡諫洎經術之士才畧之臣以明敎化以立武事惟
兹三者政之大經慮巖穴之間尚多遺逸故科列條目
廣延異能賢良方正能直言極諫韋執誼等達於理道
甚用嘉之位以旌能宜其秩叙其第三等人委中書門
下即超資與處分第四等人即優處分第五等人即與
處分嗟乎強學以待問進徳以及時昔之孫𢎞猶聞十
上失之正鵠必反諸身凡為多士宜各自勉
　　　貞元四年賢良方正䇿問
皇帝若曰朕聞王者統御寰宇司牧黎元一人之聰不
足以周聴一人之目不足以徧觀敷求賢良用輔聞見
朕以寡徳纂承丕緒託於人上十載於兹雖多難僅寧
而昇平未復永惟前古之理布在方冊憲章典禮可得
而詳考之則易遵行之則難至中夜忘寢莫知所以然
子大夫學覽該通待問斯久歛襟應召朕甚嘉焉各啟
爾心以祛予惑成王致理刑措不用孝文勵精斷獄四
百太宗皇帝蕭勺羣慝削平八隅囹圄空虚又踰前代
一嵗所決二十九人今者官署尚存法令明具封域之
内可謂小康而黔首上僚尚資科禁循源究本其故何
哉豈朕敎之不明將或人之多僻佇敷㫖要當酌其宜
文王建邦經制斯備周公立政禮樂増修然而朝命六
卿揆分百度鄉閭有長林澤有官計以職員動以萬數
農夫不充於緝伍編籍不給於虞衡以是制人義或安
在永言師効良用為疑唐虞設規九載三考俾安其位
將盡其能列授羣司寄之衆務一官不理事有所隳一
吏非人官有所廢罰寧俟於終日賞不待於踰時若官
廢而後求人事廢而後變法政將滯澆其道如何今欲
濟天下於太和致羣生於仁壽勸農務本何術為先敦
學崇儒何禮為切何方可以順風雨何典可以序神祗
成湯遇災何七年而後禱髙祖伐叛何歴載而不賔辨
於古者通於今鑒於事者明於理備陳終始朕親覽焉
(正月/)
　　　元和元年尚書省試制科舉人勅
朕以寡薄獲奉睿圖嚴恭寅畏不敢暇逸永惟萬邦之
廣庶務之殷而燭理未明體道未至思欲復三代之盛
烈覲十聖之耿光是用詳求正言思繼先志子大夫等
藏器斯久賁然而來白駒就維洪鐘待扣膺兹獻納朕
甚嘉之言觀國光宜有廷試本將詢事豈㤀臨軒園邑
有期營奉是切永言誠感未暇躬親爰命公相洎於卿
士親諭朕意延訪嘉謀至於興化之源才識攸重練達
吏理詳明儒術當是三道副朕旁求意或開予靡有所
隠條列所問畢志盡規當酌古而參今使文約而意備
朕將親覽擇善而行並宜坐食訖就試
　　　才識兼茂明於體用科策問
皇帝若曰朕觀古者君人受命兢兢業業敬天順地靡
不思賢能以濟其理求讜直以聞其過故禹拜昌言而
嘉謨㒺伏漢徵極諫而文學稍進匡時濟俗㒺不率繇
厥後相循有名無實而又設以科條増求茂異捨斥已
之至諫尚無用之虚文指切著明罕稱於代兹朕所以
歎息鬱悼思索其真是用發懇惻之誠咨體用之要庶
乎言之可行行之不倦上獲其益下輸其情君臣之間
驩然相與子大夫得不勉思朕言而茂明之我國家光
宅四海年將二百十聖𢎞化萬邦懐仁三王之禮靡不
講六代之樂㒺不舉寖澤於下升中於天周漢以還莫
斯為盛自禍階漏壊兵宿中原生人困竭耗其大半農
戰非古衣食罕儲兹念疲甿遂乖富庶督耕植之業而
人無戀本之心峻𣙜酤之科而人有重斂之困舉何方
而可以復其盛用何道而可以濟其難既往之咎何者
宜懲將來之虞何者當戒昔者主父懲患於晁錯而用
推恩夷吾致霸於齊桓而行寓令精求古人之意用啟
迪哲之懐睿兹洽聞固所詳究又執契之道垂衣之言
委之於下則人用其私專之於上則下無其効元帝優
游於儒學盛業竟衰光武責課於公卿峻政非美二途
取舍未獲所由余心浩然益所疑惑子大夫熟究其㫖
属之於篇興自朕躬無悼後害(四月二/十八日)
　　　放制舉人勅
構大厦者必總於羣材成大川者亦資於百谷故思理
之主求賢㒺遺所以昭宣令圖廣大前緒觀文緝化其
在兹乎朕以寡昧獲奉丕業虚已問政實始於兹考言
求益敢不祇若故命左右輔弼洎有位之臣㑹於中臺
必究其論緘宻以獻省自朕躬果獲賢能副予饑渴才
識兼茂明於體用科人第三次等元稹韋惇第四等獨
孤郁白居易曹景伯韋慶復第四次等崔韶羅讓元修
薛存慶韋珩第五上等蕭俛李蟠沈傳師柴宿達於吏
理可使從政科第五上等陳岵咸以待問之美觀光而
來詢以三道之要復於九變之選得失之間粲然可觀
宜膺徳懋之典或叶言揚之舉其第三次等人委中書
門下優與處分第四等第五上等中書門下即與處分
　　　元和三年試制舉人策問(考官楊於陵鄭/敬李益韋貫之)
皇帝若曰葢聞古之令王體上聖之姿御大寧之時猶
懼理之未至也求賢以致用猶懼動之不中也諮諫以
聞道矧惟寡昧膺受多福思負荷之重警風浪之虞求
賢諮諫是敢怠忽至若窮神知化以盛其徳經緯文武
以大其業考古㑹極通敎化之源明目達聰周眎聴之
表實亦夙夜之所志也子大夫將何道逮而致之乎自
三代已還求理繼作皆意其砥礪而効難彰明莫不欲
還朴厚而澆風常扇莫不欲遵儉約而侈物常貴莫不
欲逺小人而巧諛常進莫不欲近莊士而忠直常疎莫
不欲勉人於義而亷媿常不修莫不欲禁人為非而抵
冒常不息其所繆盭豈無根源爰自近嵗仍敷大澤霜
露所墜沾濡必同滌瑕穢以道人心省徭役以豐物力
蠲田租以厚農室葺國學以振儒風督廢職以補維綱
備衆官以序賢俊庶繼先志臻乎治平而改行者未聞輸
勞者未艾務農者無以免艱食學者無以通微言立事
之績未紀於庶工乏才之歎未輟於終食蠧於法者無
不去而法未修明切於政者無不行而政未光大豈不
變其俗道廣而難濟乎豈不得其門事繁而愈失乎佇
聞嘉猷言無或隠周之受田有經制漢之力田有恒數
今疆畛相接半為豪家流傭無依率是編户本於交易
焉得貪富以卑貧相欲因循是以損多而益寡酌於中
道其術何如取人以行不必文采命官以性不必資考
然則行非造次而備察才非錯綜而遍知不必文采為
輕重而事可進退不必資考為程準而吏有條貫適變
矯枉渴於良規何方可以序六氣來百祥何施可以壽
羣生仁衆姓由於前訓而可據設於當代而易從勿猥
勿并以稱朕意(三月二/十三日)
　　　長慶二年試制科舉人勅　　　　李徳裕
勅古人有言常引一代之人以理一代之務雖雋賢茂
彦不乏於時然亦在敷納以言精核其實若決川瀆以
導其氣叩金石以求其音使抱忠義者必盡其誠知古
今者必宣其慮朕纂承鴻業以撫兆人嘗欲憲三代之
理修列祖之法猶念和氣之未洽休祥之未臻百姓之
未安五兵之未戢故詳延修潔之士庶得聞乎未聞將
以達天地之心究俗化之變研安危之慮探理亂之源
子大夫殫思於六經馳騖於百代得不講求至論以沃朕
心方直者舉朕之闕政術者體時之要慕古逺者卑其
論贍文詞者抑其華言經者折衷於聖人以明教化論
將者先之以仁義無効縱横於戲子大夫當朕之時必
冀思自達且古之翼其君者尚委輅納説荷擔吐奇由
壺闗以上言自南昌而諷刺況文陛之下負扆親臨若
藏器不耀結囊而去顧朕深志復何望焉當體予衷無
懼後害宜坐食訖就試(十月二/十三日)
　　　䇿問(考官白居易/陳岵賈餗)
皇帝若曰葢聞舜禹之有天下也起於側微積徳累勤
多歴年所夫經盛聖之慮豈有遺哉然猶好問察言勤
求賢士葢以承天之任重憂人之志深也況朕長於深
宫涉道日淺奉列聖之洪緒撫萬㝢之黎人夙夜嚴恭
不敢懈怠實懼燭理未究省躬未明所以詳求讜言以
輔不逮子大夫是宜發所蘊蓄沃予虚懐當極意正詞
勿有隠諱昔王政之興必臻於康泰霸道所立猶致於
富强我國家提封溢於三代酌憲兼乎百王無堯湯之
災積祖宗之化而人未蕃庶俗尚凋訛家無葢藏公闕
儲㣥卒乗之數貨幣之資綂而校之莫繼前代豈率土
生植變於古歟將阜時政令失於今歟因以揣摩必窮
利病明徵末失之漸具陳興復之謨且文武兼學以成
身士農迭居以豐業故家給人足可以戀土本末周備
可以應時近古各徇一端不相資用致令從事異心難
以成課民佚無守輕為惰游指明共貫之方訢合二途
之利永言化理期酌厥中施為或差得失斯遠將修睦
勸義則在下難知將任數馭情則人心盡偽思聞㫖要
得合誠明旌别比周之情敷詳忠厚之道知人則哲從
古攸慎九懲恐泥五事難精或望可服人而才非周物
或言皆詣理而行有乖方宜陳取舍之端用彰真偽之
辨至於朝廷之闕四方之弊詳延而至可得直陳退有
後言朕所不取子大夫其勉之
　　　放制舉人詔
朕自郊上𤣥御端門發大號與天下更始思得標明四
科命羣公卿士暨守土之臣詳延下位周於草澤成列
待問副予虚求昧爽臨軒俾究其論正辭良術精義宏
謀繹之旬時深見忠益言刈其楚列而第之賢良方正
能直言極諫第三等人龎嚴第三次等人吕術第四等
人韋署姚中立李經第四次等人崔□崔龜從任畹第
五上等人韋正貫崔知白陳在錫博通墳典達於敎化
第四等人李思立詳明政術可以理人第四次等人崔
郢軍謀宏達堪任將帥第三等人吳思第五等人李商
卿咸以懿學茂識揚於明庭況當短晷之晨頗盡論思
之美璨然高論深沃朕心永言藏罟之規豈忘縶駒之
美寵之命秩允答嘉猷其第三等人第四次等人委中
書門下優與處分其第四等人第四次等人第五上等
人中書門下即與處分(長慶二年/十二月)
　　　除制舉人官勅
昔仲尼之門以四科品第諸生所得十哲今吾徵四海
九州之士而登名者十有五人搜羅簡拔非不勤至以
今況古可謂才難是用詔爵以嘉奬其忠超擢以光明
其道俾岩石之下人思自奮晁董之盛逺以為鄰延登
諫垣式佇匡益儲書結綬皆曰顯途循其袂次亦視科
等服我新命朂哉逺猷可依前件
　　　寳厯元年試制舉人詔
朕聞心術順道天下可一言而興聰明自壅堂上有千
里之逺故唐虞而降則考試觀俗漢魏之際則詔策求
賢朕纉紹丕圖撫臨方夏實懼誠有所偏信鑒有所求
周乃前歳詔六官九卿方岳尹正有位之士逮於庶僚
高懸四科博存羣産將訪衆政之闕酌至論之中子大
夫庭列儼然各應其品是用宵興前殿永日渴求條列
坦明咸本經意固子大夫之所講摩矣當竭誠盡慮無
有蘊藏宜坐食訖就試(二月二/十八日)
　　　䇿問(考官鄭函崔/琯李虞仲)
皇帝若曰朕恭守憲祖中興之運穆宗紹寧之業寅畏
兢翼亦免荒墜諸侯忠上而奉職卿士循法而恪官四
夷内向兆人休息至於屬綂垂文程示後代終有致乂
之意未有理人之術古人云希顔之徒亦顔之流也又
曰舜何人也予何人也予竊不讓欲追蹤乎三代俯視
乎兩漢陶今俗於至道濟亂人於太和子大夫皆蘊器
應薦憤憤悱悱思所以奮者於日久矣當極其慮開予
鬱滯夫禮樂刑政理之具也禮樂非謂威儀升降鏗鏘
拊擊也將務乎阜天時節地財和神人齊風俗也刑政
非謂科條章令繁文申約也將務乎愧心格恥設防銷
微也必有其論何方致之四人混處遷於異物歴代以
降皆所苦患士本於儒而有詭道之行農尚篤固而多
損本之心工繕用物而作雕靡之器商通有無而齎難
得之貨思矯其弊必有其術漢高之基稱蕭曹孝宣之
興稱邴魏朕觀其書粲然盡在我國家之盛其紀年則
曰貞觀開元其輔相則曰房杜姚宋朕觀其書則拔羣
絶類者不能相逺然兩朝之盛四子之能不可誣也將
與元化合徳謨謀而無際歟為史官詞志不能久其事
業歟口食至多而墾闢者墮供億至衆而財官是空官
無闕員而家食者告困徳澤仍臻而鰥弱者未贍必有
其㫖何以辨之無泛無略無游説無隠情以副虚求朕
將親覽
　　　放制舉人詔
朕深居法宫高處宸極常慮天下多務壅於上聞朝廷
大猷闕於中興至於伏陛叩顙造膝犯顔皆驟遷顯榮
寵以優錫猶思物不得茂遂道有所鬱堙是用虚中訪
賢側席前殿緘宻以獻閲自朕躬切磨予違無所回忌
第於上下揚於正朝吾之不宏亦可謂信於海内矣賢
良方正能直言極諫科舉人第三等唐伸韋端符舒元
褒第四等蕭敞楊曽士楊儉來擇趙祝裴憚第四次等
王繇李昌實嚴荆田必崔璜第五上等李滻蕭夷忠馮
球元晦詳閑吏理達於敎化科第五上等韋正貫軍謀
宏逺材任邊將科第三等裴儔第四次等侯雲章咸以
讜言正詞兵符敎本應問如響不窮於衆著之於篇爛
然盡在宜膺中鵠之選用叶靡爵之經其第三等人委
中書門下優與處分第四等第四次等第五上等中書
門下即與處分
　　　太和二年親試制舉人勅
士志於道葢道以致君為先代實生才葢才以濟理為
務不索何以獲其實不言何以知其志故帝堯垂詢衆
之訓殷宗首沃心之術其傳曰嘉言㒺攸伏又曰俊乂
用彰漢魏以還詔䇿時作暨於我唐遵為故事由是善
政惟乂魁能間出朕祇荷大寳勤恤兆人明不燭於幽
昧惠未流於鰥寡御朽兢慮求賢永圖是以詔命有司
㑹羣材列稽疑延問闕政子大夫達學通識儼然來思
操觚濡翰條誨宿滯慰我虚佇必𢎞嘉猷故臨軒命書
䇿以審訪繼燭俟奏其悉乃誠辭各宜坐食食畢就試
(三月二/十九日)
　　　䇿問
問朕聞古先哲王之治也𤣥黙無為端拱司契陶甿心
以居正凝日用於不宰立本以厚下推誠而建中繇是
天人通隂陽和俗躋仁壽物無疵厲噫盛徳之所臻敻
乎其莫可及已三代令王質文遞尚而巧偽滋熾流失
寖多自漢魏以降足徵葢寡朕昧理道祇荷丕構奉若
謨訓不敢荒寧任賢惕厲宵衣旰食詎追三五之遐軌
庶紹祖宗之鴻休而心有所未達信有所未孚由中及
外闕政斯廣是以人不率化氣或堙戹災旱竟嵗播植
愆時國廪罕蓄乏九年之儲吏道多端微三載之績京
師諸夏之本也將以觀理而豪猾時踰檢太學明敎化
之源也期於宣化而生徒多墮業列郡在於頒條而科
禁或未絶百工在於按度而淫巧或未衰俗墮風靡積
訛成蠧其擇官濟理也聴人以言則枝葉難辨御奸以
法則恥格不形其阜財發號也生之寡而食之衆煩於
令而鮮於理思欲救此繆盭致之治平兹心浩然若涉
泉水故前詔有司博徵羣彦佇啟宿懵兾増時雍子大
夫皆識達古今明於康濟造庭待問副朕虚懐必當箴
主之闕辨政之疵明綱條之所紊稽庶富之所急何施
斯革於前弊何澤斯惠於下土何修而理古可近何道
而和氣克充推之本源著於條對至若夷吾輕重之權
孰輔於理嚴尤底定之䇿孰叶於時元凱之考課何先
叔子之克平何務惟此龜鏡擇乎中庸期在洽聞朕將
親覽
　　　放制舉人勅
王者謹天戒酌人言叶時凝資賛理斯為令典也朕以
菲徳祇膺大綂嵗屬凶旱人思底寧庶察弊以勤理因
舉能而詢衆科别條問臨軒致誠載搜尤魁果副虚佇
賢良方正能直言極諫科舉人第三等裴表第三次等
李郃第四等南卓李甘杜牧馬植鄭亞崔璵第四次等
崔讜王式羅郡京崔渠慎田苗惜韋昶崔博第五上等
崔換王賔詳閑吏理達於敎化科舉人第四次等宋昆
軍謀宏逺堪任将帥科舉人第四等鄭冠李栻等皆直躬
遵道博古知微敷其逺猷志在𢎞益實能攻朕闕政究
天人交際之理極皇王通變之義指切精洽粲然可觀
既効才於明世宜旌能於受祿其第三等第三次等人
委中書門下優與處分第四等第四次等第五上等人
中書門下即與處分
　　貢舉
　　　條流明經進士詔
學者立身之本文者經國之資豈可假以虚名必須徵
其實效如聞明經射䇿不讀正經抄撮義條才有所解
進士不尋史傳惟讀舊䇿共相模擬本無實才所司考
試之日曽不揀練因循舊例以分數為限至於不辨章
句未涉文詞者以人數未充皆聴及第其中亦有明經
學業該深者唯許通六經進士文理華贍者意無甲科
銓綜藝能遂無優劣試官又加顔面或容假手更相屬
請莫憚糺繩由是僥倖路開文儒漸廢興亷舉孝因此
失人簡能任賢無方可致自今以後考功試人明經每
經摘試簏十帖得六以上者進士試雜文兩首合文律
者然後並令試䇿日仍嚴加捉搦必才藝灼然合昇高
第者並即依令其明法并書筭貢舉人亦量准此例即
為恒式(永隆二/年八月)
　　　令貢舉人勉學詔
古之學者始入小學見小節大學見大節知父子長幼
之序君臣上下之位然後師逸功倍化人成俗莫不由
之子不云乎逺而有光者飾也近而愈明者學也故道
行於上祿在其中所貴於有成不惟於遲達自頃州里
所荐公卿之緒門人衆矣孰嗣子音國胄顒然未臻吾
道至使鑚仰之地寂寥厥化貴於責實務於求士將去
聖滋逺尚治澆薄為敦儒未𢎞不行勸沮朕承百王之
末居四海之尊惟懐永圖思革前弊何以發後生之智
慮垂先王之法則朕甚懼之敢忘於是天下有業擅專
門學優重席堪師授者所在具以名聞自今以後貢舉
人等宜加勗勉須獲實才如有義疏未詳習讀未遍輒
充舉送以希僥倖所由官亦寘彞憲有司申明條例稱
朕意焉(開元二/年五月)
　　　令禮部掌貢舉勅　　　　　　張九齡
勅每嵗舉人求士之本專典其事寧不重歟頃年以來
惟考功郎中所職位輕事重名實不倫故盡委良吏長
官乂銓猥積且六官之職例體是同況宗伯掌禮宜主
賔荐自今以後毎諸色舉人及齋郎等簡試並於禮部
集既衆務煩雜仍委侍郎專知(開元/年)
　　　處分髙蹈不仕舉人勅　　　　　孫逖
勅古之賢君貴重真隠者將以勵激浮躁敦厚風俗傳
不云乎舉逸人天下之人歸心焉葢謂此者朕緬稽古
訓思𢎞致理以為道之為體先崇於静退政之所急實
仗於賢才是用求諸岩藪假以軺傳虚佇之懐亦云久
矣卿等各因旌賁來赴闕庭誠合盡收以光是舉然孔
門荷蓧惟數七人商山採芝空傳四老今之應辟其數
頗多朕頃縁幸湯粗令探賾或全誠抗跡固辭避於呈
試或含光隠器不耀頴於文詞未測津涯難於處置語
默之際用捨遂殊其弟子春等並别有處分自餘人等
宜各賜物十段用成難進之美以全至高之節宜皆坐
食食訖好去仍依前給公乗還貫其華隂郡李崗等十
六人雖所舉有名或稱疾不到宜令本部取諸色官物
各賜二十段以充藥物之資
　　　親試四子舉人勅
朕聴政之暇常讀道徳經文列莊子等書文約而義精
詞髙而㫖逺可以理國可以保身朕敦崇其敎以左右
人也子大夫能從事於此甚用嘉之夫古今異宜文質
相變若在宥而不理外物而不為行䆳古之化非御今
之道適時之術陳其所宜又禮樂刑政所以經邦圖聖
智仁義所以序人倫使之廢絶未知其㫖道徳經曰絶
學無憂則乖進徳修業之敎列子力命曰汝奚切於物
又遺懲惡勸善之文二㫖孰非何優何劣文子曰金積
折亷壁襲且申其義莊子曰恬與知交相養相徵其言
使一理混同二敎兼舉成不易之則副虚佇之懐(開元/二十)
(九年/九月)
　　　條流習禮經人勅
王者設敎勸學攸先生徒肄業執禮為本故孔子曰不
學禮無以立又曰安上理人莫善於禮然則禮者葢務
學之本立身之端居身之大猷致理之要道屬辭比事
而不裁之以禮則亂疏通知逺而不節之以禮則誣實
百行之本源為五經之户牖雖聖人設敎㒺不㑹通而
學者遵行冝有先後自頃有司定議計功記習不量敎
化淺深義理難易遂使博學者例從冬集習禮經者獨
授散官敦本勸人頗乖指要始務𢎞奬以廣儒風自今
以後明經習禮記及第者亦宜冬集如中經兼習周易
若儀禮者量減一選應諸色人中習三禮者前資及出
身人依科目例白身人依貢舉例毎經問大義三十條
試䇿三道仍主司於朝官學官中簡擇精通經術三五
人聞奏主司與同試問質定通否義䇿全通為上等轉
加超奬大義每經通十五條以上䇿通兩道以上為次
等依資與官如先是員外試官者聴依正員例其習開
元禮人問大義一百條試䇿三道全通者為上等大義
通八十條以上䇿通兩道以上為次等餘一切並准習
三禮例處分其諸館學士願習三禮及開元禮者並聴
仍永為恒式
　　　釐革新及第進士宴㑹勅
勅進士䇿名向來所重由此從官第一出身誠宜行止
端莊宴遊儉約事務率醵動合兢修保他日之令名成
在此之慎静豈宜縱逸惟切追歡近年以來澆風大扇
一春所費萬餘貫錢況在麻衣從何而出力足者樂於
書罰家貧者苦於成名將革弊訛實在中道宜令禮部
切加誡約每年有名宴㑹一春罰錢及舖地等相許毎
人不得一百千其勾當分手不得過五十人其開試開
宴並須在四月内稍有違越必舉朝章仍委御史臺當
加糺察(乾符二/年正月)
　
　
　
　
　
　
　
　唐大詔令集巻一百六
欽定四庫全書
　唐大詔令集巻一百七
　　　　　　　　　　　　宋　宋敏求　編
　　政事
　　　備禦
　　　　閲武詔
　　　　置十二軍詔
　　　　修縁邊障塞詔
　　　　寛繕治器械功程詔
　　　　驪山講武賞慰將士詔
　　　　鎮兵以四年為限詔
　　　　誡勵諸軍州牧將詔
　　　　遣使選擇邊兵詔
　　　　遣榮王琬往隴右巡檢處置勅
　　　　禁諸道將士逃入諸軍制
　　　　禁諸道將校逃亡制
　　　　命郭子儀出師制
　　　　停河中節度并耀徳軍詔
　　　　發兵屯守諸鎮詔
　　　　優奬西北庭將士詔
　　　　還馬燧賞軍士家財詔
　　　　遣胡証巡邊詔
　　　　嶺南用兵徳音
　　偹禦
　　　閲武詔
安人静俗文敎為先禁暴懲凶武畧斯重比以喪亂日
久黎庶凋殘是用務本勸分兾在豐贍而人蠧未盡冦
盜尚繁欲暢兵威湏加練習今農收已畢煞氣方嚴宜
順天時申曜威武可依别勅大集諸軍朕將躬自巡撫
親臨校閲(武徳九/年十月)
　　　置十二軍詔
天生五材司物資其器用武有七徳撥亂所以定功故
黄帝垂衣尚有阪泉之戰放勲光宅猶興丹浦之師禁
暴安人率由兹道創業垂統莫此為先以是周置六軍
毎習蒐狩漢増八校畢選驍勇故能化行九有威震百
蠻姦宄不萌䖍劉息志季葉凌替軍政湮亡行列不修
旌旗舛雜部伍符籍空有調發之名逗撓怯弱竟無討
襲之用遂使夷狄放命盜賊交侵戰争多虞黔黎彌喪
朕受天命撫育萬方爰自我師克成帝業至如超乗之
士莫匪百金彀騎之材豈唯七萃今雖闗塞寧謐荒裔
肅清伊洛猶蕪江湖尚梗役車未息戎馬載馳武備之
方尤宜精練近以各因部校序其統屬改授鉦鼔創造
徽章取象天官定其位號庶使前茅後勁類别區分玉
帳綘宫刑徳允備蹈兹湯火譬彼椒蘭大定戎衣止戈
斯在(武徳二/年七月)
　　　修縁邊障塞詔
城彼朔方周朝盛典繕治河上漢室宏規所以作固京
畿設險邊塞式遏冦虐隔礙華戎自隋氏季年中夏喪
亂黔黎凋盡州城空虛突厥因之侵犯疆場乗間幸釁
深入長驅侵暴滋甚莫能禦制皇運已來東西征伐兵
車屢出未遑北討遂令胡馬再入至于涇渭蹂踐禾稼
駭懼居民喪失既多虧廢生業朕分命師旅挫其鋒鋭
頻獲名王毎夷渠帥然而凶狡不息驅侵未已御以長
算利在修邊其北道諸州所置城寨粗已周遍未能備
悉今約以和通雖云疲寢然蕃情難測更事修葺僉曰
宜之朕以板築之功方資力役畚鍤之用興發且多念
彼劬勞用深怵惕加以普給優復詔書始下旋即科召
有若食言百姓將疑謂予不信但民惟邦本本固邦寧
醜虜凴凌實為民患其城寨鎮城湏有修補審量逺近
詳計功力所在軍民且共營辦所司具為條式務使成
功宣示閭里明知此意(武徳元/年九月)
　　　寛繕治器械功程詔
周氏設官分掌邦事漢家創制先定章程故百工咸理
五材畢舉雖㳂革有時而此途莫爽但欽明之后役自
子來昏亂之朝形盡民力或祁寒隆暑未獲小康或俾
夜作明繼之以燭淫費不已凋喪為期朕祇奉明命撫
臨億兆愛育之心發於寤寐毎咨謀卿士詢訪蒭蕘何
嘗不以節儉為徳憂矜在慮自非田疇□獲軍國資湏
未曽别使一人輒求一物毎有丁匠之所但申戒作之
司令其寛立功程務從閑逸少府僚屬莫不聞知而營
造牟鎧催督非理竭人之力以求已功朝夕左右尚乖
期約逺方勞役何以克堪雖四海之内無餘經始然繕
治器械脩葺城隍及隄防浸決橋梁毁壊既不獲已必
藉人功皆湏慰彼民心緩其日用宜頒告天下以知朕
意(貞觀元/年七月)
　　　驪山講武賞慰將士詔　　　　　蘓頲
門下傳不云乎兵之設久矣所以威不軌而昭文徳聖
人以興亂人以廢皆兵之由也故文事必有武偹耀徳
在於觀兵所以外清蠻貊内輯華夏其經濟之致歟自
有隋失道三靈改卜我唐受命百姓與能四罪而天下
服一戎而天下定航海梯山何不率俾休牛歸馬示不
復用化資羣物刑清百年而制軍為旅先王分職在祀
與戎前史垂訓則未學也孰可棄之往以韋氏搆逆近
又兇魁作禍則我之宗社危如綴旈故斬長蛇截封豨
戮梟獍掃欃槍使武之不修人何克乂朕以薄徳昔奉
聖謨濟邦家之多難畏君父之嚴㫖撫兹億兆若臨泉
谷雖重譯雲歸和親日至遂五兵之不敎慮七徳之未
康今孟冬戒時農事爰隟驪山之下鴻門在望横層阜
以南屬耿長川而北流嚴霜初霣疾風始至以時而命
羣帥得地而臨武臣料其勝負詳其進退以振國威用
蒐軍實故披堅執鋭干戈有容練卒陳師金鼔以節上
應於天也下順於人也三光之靈可接五行之徳斯用
將孫呉不達頗牧同時非熊所期怒蛙知勸布三令詢
九章且閲宣埸之儀若觀莘墟之禮情兼慰賞義𢎞寵
錫惟此畿甸比經水旱總集士馬頗有煩勞曲念元元
更資勤恤其講武使各賜物一百段將軍各八十段中
郎將各六十段郎將及左右軍長史各四十段折衝果
毅各三十段押官六品以下各二十段新豐百姓宜免
來年地繇置頓使賜物一百段縁頓踏踐麥苗給米酬
直主者施行(先天二年缺/月十三日)
　　　鎮兵以四年為限詔
王者制五服綏四方申畫郊畿慎固封守是乃選徒興
役禦備邊疆欽若前載率由兹道朕以薄徳紹膺丕運
奉天明命為人父母永隔綏養鑒寐以之每念征戍良
可矜者其有涉河渡磧冒險乗危多歴年所逺辭親愛
壯齡應募華首未歸睠言勞止期於折衷但磧西諸鎮
道阻且長數有替易難於煩擾其鎮兵宜以四年為限
散支州縣務取富户丁多差遣後量免户内雜科税其
諸軍鎮兵近日逓加年限者各依舊以三年一年為限
仍並不得延留其情願留鎮者即稍加賜物征人願往
聴復令行惟貴勞逸且均公私咸適宣布遐邇識朕意
焉(開元五/年正月)
　　　誡勵諸軍州牧將詔
分命督將保寧封疆且變無知之俗長為不叛之臣必
也仁明在乎備整若脂膏不潤毫髮無私開懐納戎張
袖延狄彼當愛官吏猶父母安國家如天地欲其亡散
庸可得乎若其心不至公所視惟利放縱部曲阿容子
弟此乃求鷹鸇以馴乳使豺狼以掌牧欲其輯寧庸可
得也往年翽在榮府綏通乖方近日張知運在單于徵
調失所遂令東胡擾亂北虜披猖爰遘征伐之勤頗煩
瘡痍之誥言念於此可為深戒今諸番歸降色類非一
在番者則漢官押領入附者或邊陲安置風俗未通言
語不達至於畜養實務綏懐宜令所在軍州牧將等倍
加撫恤申其寃盡其理同疾苦知饑寒公私不得相侵
巨細必令無擾儻處馭多僻威恩不孚龜玉之毁典刑
斯及御史出日仍詔察以聞(開元五/年八月)
　　　遣使選擇邊兵勅
為國之道莫不欲家給人足令行禁止而旅談者苦疆
塲之戍役偶語者傷户口之凋殘且夫懐土重遷人之
常性離邦去里孰無其情或委非其才或政非其要致
令父不保子兄不寧弟井邑有流離之怨道路有吁嗟
之聲静言思之良可嘆息是以晝昃不食夜分不寢庶
息彼弊政就此淳風故發使車以巡郡縣其承前處置
不利於人即宜當處商量隨事釐革其縁邉兵士等或
逺辭鄉壤久事戎旃饑寒而衣食不充疾病而醫藥不
拯邊烽忽警將何以堪宜令使人各視勞苦其有年齒
衰暮或抱疾羸弱即與軍司選擇給糧放還行人之家
(開元十二/年九月)
　　　遣榮王琬往隴右巡按處置勅　　孫逖
勅遏冦防邊在於有備興師訓卒用戒不虞隴右諸軍
地當戎虜尤資振旅以壯邊威宜令隴右節度經略支
度營田大使開府儀同三司兼京兆牧上柱國榮王琬
自往隴右巡案處置庶𢎞廟略因達誠懐宜於闗内及
河東納資飛騎并諸人中間召取健兒三五萬人赴隴
右防捍至秋末無事放還仍於當道軍將内銓擇一人
與所由簡召應給糧賜所司速作條例處分
　　　禁諸道將士逃入諸軍制
勅頃以冦難未平師徒尚聚嗟我有衆勤王積勞各𨽻
戎麾安於所属恩信素給久而益懐親同父子之軍戰
有手足之扞上下相得死生以之爵祿相先慰薦亦厚
或有見利而動不顧所從棄軍畔官改事新將且㩦阻
而至雖納而見疑將欲僥求必乖始望至於任用之際
賞勸之間必以同勞苦之人又服習於事既親又信委
任及之當不使後居其上親廢其舊也況貳於統部撓
我師律棄恩不義犯敎不忠何名節之頓虧亦功勞之
可惜今未息邊患猶張威武實賴干城致命之臣叶心
戮力勤悴於外忠衛王室也所以解衣推食恤其暴露
念東山之不歸歌采薇以勤息未嘗一日而忘於懐休
戚必同終始宜保豈輕於去就而自取累哉如聞諸節
度及團練使下官健多有逃入諸軍亡而不追浸以成
弊議於軍令事則非經念以戎勲恕其既往自今已後
切宜禁絶應有此色諸軍不得輒容差人逓還各付所
統其額内官健有逃死者不湏更填宣示軍州各知朝
㫖
　　　禁諸道將校逃亡制　　　　　　常衮
勅軍興以來十有四載未息戎備尚勞師徒各以名数
𨽻於麾管朕念三軍之勤役率萬姓以供饋躬自節儉
而贍濟之定尺籍伍符厚其資糧扉履掖庭織室俾給
戎衣鈎盾弄田亦調軍食推誠惠養靡不至焉雖感激
忠義勇於赴難而差次官賞固不遺勞誠宜戮力以永
所事如聞諸節度及團練使下官健多有逃入諸軍去
其所從犯我明禁在於國令固合懲姦眷其戎勲尚容
改過自今已後切宜禁止應有此色諸軍不得輒容差
人逓還各付所統其額内官健有逃死者不湏更填宣
示軍州令知朕意
　　　命郭子儀等出師制
自古聖帝明王之臨御也莫不法乾坤之覆載體山川
之受納立徳於太上還淳於至道清静無事保合太和
濟於羣生洽於四海豈垂意兵革勞心戰争也葢有徳
化之所不綏招懐之所未諭不式王命毒流生人故有
除暴禁淫之師安人止戈之武則神農黄帝堯舜禹湯
之所不免也朕君臨萬邦十有三載薄徳内愧中夜以
興至如易簡寛仁㳟黙恬澹素懐所慕終食豈忘然自
承統以來属當多難伊川有盜國之孽朔野有叛君之
將江湖海島伏戎数輩其在右武安能解嚴所以請於
宗廟親授經畧誅詰姦宄摧殄暴强三年之間方内底
定此皆皇天祐我烈祖羣后戴予一人是用集大勲於
國家保萬姓於區夏豈伊寡薄能及此耶毎思偃兵姑
務柔逺將息馬以論道期舞干而修徳而西戎負約間
嵗犯邊朕常棄細過庶𢎞大體疆臣兵吏亟請長驅屢
有誡勅不令掩襲兼約游騎不許擒生或誤得之亦使
還遣固以亭育之義豈隔華夷綏撫之恩寧疎逺邇故
布文告以訓之敘舅甥以睦之彼亦嘗遣聘臣來修舊
好玉帛之禮纔至於上國烽燧之候已及於近郊長其
無厭昧於事大去冬踰我闗隴入我邠岐驅人之馬牛
掠人之士女朕許其通好本在人安乗此不虞翻貽我
詐毎一興念悼於厥心豈朕不叶於親隣豈朕有負於
恩信猶期懲艾未忍討除今大閲甲兵以増扞禦且崇
不戰之道用舉邊備之常所以然者念其載勤欵疏求
繼嘉姻事或由衷義從割愛因之寧逺豈復顧私當罷
四方之師永全二國之好倘更侵冒必示威刑宜令子
儀以上郡北地四塞五原義渠稽胡鮮卑雜種步馬五
萬嚴㑹徇邑充北舊軍抱玉以晉之髙都韓之上黨河
隍義徒汧隴年少凡三萬衆横絶髙壘斜界連營馬璘
以西城前庭車師後部兼廣武之戍下蔡之徭凡三萬
衆據於朝郍遏當路之塞忠臣以盧龍栁城洎右北平
漢東諸鎮江黄申息之師凡三萬衆屯於回申張大軍
援忠誠以武落别校右地竒鋒凡二萬衆出岐陽而北
㑹希譲以三輔太常之徒六郡良家之子自渭而合汴
宋淄青河陽幽薊總四萬衆分别前後魏博成徳昭義
永平總六萬衆大舒左右朕内整禁旅親誓諸將資以
千金之費錫以六牧之馬其戎装戰器軍用邊儲各有
司存素皆精辦咨爾將相文武宣力之臣夫師克在和
善戰不陣各宜保據經界屯據要衝斥堠惟明首尾相
應若能悔過何必勞人如或不恭自當伐罪然後眷求
純一以制諸軍進取之宜俟於後命各敬爾事無黷武
經賞罰之科國有明典宣示中外知朕意焉(大厯九/年四月)
　　　停河中節度并耀徳軍詔
自中原有事海内不康殱厥渠魁人自為戰其死亡者
不可勝紀若非其父兄即其子弟責罰由朕禍非自天
念兹匈匈痛入骨髓明神厭亂元惡就誅四胡既平㒺
不相賀遂欲衣裳為㑹天下偃兵備七徳之武同五星
之色成朕之志實惟良臣闗内河東副元帥朔方河東
節度使司徒兼中書令汾陽郡王子儀邁徳濟時盡忠
憂國篤勤王之義急偃伯之期思拯生人免其湯火善
陳利害屢進封章以艱阻匪寧務於清浄地非要害不
可猶開幕府事無防遏不可更置轅門請停河中節度
并耀徳軍宜依罷兹凶器姑欲息人離散可安瘡痍可
復率是道也仁遠乎哉朕心所嘉期於至理宣示中外
明政體焉(廣徳二/年六月)
　　　發兵屯守諸鎮詔
在昔聖王之御㝢也常修文徳以勝武威故能協和神
人撫寧方夏葢有國之令圖也朕自君臨萬邦於兹三
載明發求理中夜靡遑常懼祖宗之威靈顧惟黎元之
未洽是用君臣之際推人腹心賞罰之道俾無僣濫毎
發一詔施一令㒺不本之以徳義後之以威刑期戢五
兵思𢎞七敎庶乎勝殘去殺之理有恥且格之道而𦕈
身薄徳肺腑未親四方諸侯義信猶阻近聞曹濮數州
加兵籍馬採聴飛語容納奸謀交質往來邀結外援雖
各在封畧言備冦攘而汴郡士庶頗聞驚擾閭井奔散
如避冦讐迨兹春中首理未入朕為人君父不能以誠
明感達股肱之佐不能以慈惠覆育黔黎之類使其骨
肉相出情義不通終宵咎責心用震悼亦以社稷之計
億兆之命防㣲慮逺不得不然至於君臣之道進退之
理雖造次顛沛所未嘗忘也是以分命節制及諸禁軍
於汴宋懐鄭之間使其屯守發令之日嘗言誠非有侵
不令議戰但田里復業農桑及時下無愁怨外絶師旅
偃旗卧鼓朕願斯畢於戯惟天地日月實鑒我心山川
鬼神尚弼予志布告中外咸令知悉(建中/元年)
　　　優奨西北庭將士詔
二庭四鎮統任西夏五十七蕃十姓部落國朝已來相
奉率職自闗隴失守東西阻絶忠義之徒泣血相守慎
固封畧奉遵禮敎皆侯伯守將交修共理之所致也其
將士敘官可超七資(建中/年)
　　　還馬燧賞軍士家財詔
忠臣之事君也願隳家以奉國良將之養士也或均財
以周惠爰自古昔其儔葢鮮故竇嬰陳金於廊廡趙奢
分財於部曲皆受之天府不取私門猶能垂名史冊遺
勞千載而況執上將之旗鼓率先登之士卒將行命賞
罄乃家財上以彰憂國之誠下以竭奉公之効不有褒
美孰旌忠賢河東節度使馬燧誠美夙著宏略載宣克
揚經武之規實重安人之寄属河朔干紀磁邢當冦而
能忠義奮發奉辭問罪出師之際宣布明誠誓將貲産
分給戰士故得三軍之衆相與感激百勝之績於兹競
勸朕當遂其懇誠以成厥美殊常之跡古人所難舉而
行之用明信賞仍班王府之貨式表忠臣之節宜令度
支出錢充給將士馬燧家資並却還仍宣付史館(建中/年)
　　　遣胡証巡邊詔
周禮政官之属掌道王志以巡天下邦國況六郡分統
二庭緜邈居必申儆動當攝懐自頃東夏有虞近郊多
壘沙朔之外剪為冦戎亭鄣烽櫓之嚴遐張塞下使譯
道途之要逺属湟中今妖氛可息思欲肅闗隴之右地
制昆吾於盛秋而慮師無見糧卒有虚藉乏守禦之全
備積愁歎之餘音臨軒永懐宜俾宣導非夫忠良陳達
文武兼資信厚足以得人心恪恭足以奉王事則何以
膺兹選任布我憂勞至於問戍役之勤詳山澤之要稽
軍實之名數計餽餉之盈虚宿弊有未除衆情有未達
兵機虜態一以上聞兾在此行所至循拊宜令左金吾
衛大將軍兼御史大夫胡証充京西京北巡邊使所經
過州鎮與節度防禦使刺史審度商量利害具事實聞
奏
　　　嶺南用兵徳音
朕以寡昧獲承髙祖太宗之丕構六載於兹矣㒺畋遊
是娛㒺聲色是縱㒺刑戮是濫㒺邪佞是惑夙夜怵惕
以憂以勤庶幾乎八表用康兆人以㤗而西戎款附北
狄懐柔獨唯南蠻奸宄不率侵陷交趾突犯郎寧爰及
巂州亦用攘冦勞我士卒興吾甲兵騷動黎元疲力飛
輓每一軫念憫然疚懐顧惟生人罹此愁苦宜布自天
之澤俾垂及物之仁如聞湖南桂州是嶺路係口諸道
兵馬綱運無不經過頓逓供承動多差配凋傷轉甚宜
有特恩潭桂兩道各賜錢三萬貫文以助軍錢充以館
驛息利本錢其江陵江西鄂州三道比於潭桂徭配稍
簡宜令本道觀察使詳其閑劇准此例與置本錢邕州
以西黎舊界内昨因蠻冦平有殺傷宜令本道收拾埋
瘞量設祭酹徐州土風雄勁甲士精强比以制馭乖方
頻致騷擾近者再置使額却領四州勞逸既均人心甚
㤗但聞比因罷節之日或有避罪奔逃雖朝廷頻下詔
書並令一切不問猶恐尚還疑懼未委招㩦結聚山林
終成詿誤況邊方未静深藉人才宜令徐泗團練使選
授召募官健三千人赴邕管防城待嶺外事寧之後即
與替代歸還仍令召滿五百人即差軍將押送其糧料
賞給所司准例處分淮南兩浙海運虜隔舟船訪聞商
徒失業頗甚所用縱捨為弊實深亦有般運貨財委於
水次無人㸔守多至㪚亡嗟怨之聲盈於道路宜令三
道據米石數牒報所在鹽鐵巡院令和雇入海􁔩船分
付所司通計載米數石外輒不得更有隔奪妄稱貯備
其小可短□至江口使司自船有不在更取商人舟船
之限如官吏妄行威福必議痛刑於戲萬方靡安寧忘
於罪已百姓不足敢怠於責躬用伸欽恤之懐式表憂
勤之㫖(咸通五/年五月)
　
　
　
　
　
　
　
　
　
　唐大詔令集巻一百七
欽定四庫全書
　唐大詔令集巻一百八
　　　　　　　　　　　　宋　宋敏求　編
　　政事
　　　營繕
　　　　建玉華宫於宜君縣鳳皇谷詔
　　　　玉華宫成曲赦宜君縣制
　　　　停修金仙玉真兩觀詔
　　　　停修大明宫詔
　　　　大明宫成放免囚徒制
　　　　改明堂為乾元殿詔
　　　　興慶宫成御朝徳音
　　　禁約上
　　　　闗内諸州斷屠酤詔
　　　　闗内諸州斷屠殺詔
　　　　廢潼闗以東縁河諸闗不禁金銀綾綺詔
　　　　寫書御名不闕㸃畫詔
　　　　官人百姓衣服不得逾令式詔
　　　　禁斷大酺廣費勅
　　　　焚珠玉錦繡勅
　　　　禁奢侈服用勅
　　營繕
　　　建玉華宫於宜君縣鳳皇谷詔
朕聞上代無為簷茅而砌土中季革用戺玉而臺瓊燥
濕之致雖同奢儉之情則異朕承皇王之緒執造化之
綱包萬類於心端圖八紘於目際夷夏一軌區宇大同
雖則徳有劣於難名道方參於至有若乃制衣服裳之
后環井羈馬之君强弧制矢之竒運車浮舟之智濟時
為美功亦大焉至若浩浩九齡炎炎七載融山坼地滔
天襄陵生人之艱勞亦極矣彼數徳者功莫高乎吞狄
此兩災者勞又甚乎裁宫今雖菲食卑居有慙於曩哲
安人濟難不恧於前賢然而人皆輕見重聞貴耳賤目
徳雖微也以其古而為著功雖巨也以其今而成小不
以謬哉毎流鑒於前經常披懐而自朂思所以收驕閑
逸巻欲除華而頻年已來憂勞煩結暨於兹嵗風疾彌
時嗟乎濟世之心患攅躬而靡制摩天之力痛沈已而
難移重以景熾流金風湯溽暑邅迴几席旭暮増煩俯
仰巖廊寢興深弊唯兾廊景延涼蕩兹虚惙近因羣下
之志南勞翠微本絶丹青之工纔假林泉之勢峰居隘
乎蚊脚山逕嶮乎焦原雖一已之可娯念百僚之有倦
所以載懐爽塏爰制玉華故遵意於淳朴本無情於壯
麗尺版尺築皆悉折庸寸作寸功故非虛役猶恐遐邇
乖聽方興怨咨非其樂勞人而竭力好峻宇而雕牆但
以養性全生不獨存私存已怡神祈壽良以為國為人
比者屢有征行非無疲頓前嵗問罪遼左去秋巡幸靈
州皆以剪害除兇懐柔服叛豈欲矜轍跡騁遊盤而已
哉今復土木頓興營繕屢動永言及此深念人勞一則
以為慙一則以無愧何則匈奴為患自古弊之十月防
河人血丹於水脈千里轉戰漢骨浩於塞垣當此之疲
人不堪命尚興未央之役猶起甘泉之功今毳幕穹廬
聚為郡縣天山澣海分為苑池去既往之長勞成將來
之永逸避迴一年之力役創此新宫想志士哲人不以
為言也布告黎庶明此意焉(貞觀二十/一年七月)
　　　玉華宫成曲赦宜君縣制
昔周武應天尅瑤臺而靡處漢高作極獲負陽而不居
散服桃林革命先於卜洛既遷枌社創制肇於疏龍朕
御九成有乖斯義以兹撫事尤須改作何者大營仁壽
槩日凌雲煬起乾陽銜珠帯璧比阿房而競爽猶且有
加擬傾宫而騁麗全為具體隋徳云謝其徵在兹朕悼
於懐為日既久故違其侈義顯然令辰加以心懐濟育
事切於肌膚亟犯風霜疾纒於腠理毎至隆曦届候大
火摛芒雖對寒泉如升頭痛之坂或居珍簟若涉炎火
之林由是岳牧憂惶公卿駭懼因累陳丹款請建山宫
歴載深惟切愛百金之費詳思至理宜順萬姓之心朕
往冒兵凶為黔首而忘已今兹清暑豈勞人而取安但
以上奉宗祧下寧兆庶身非已有不可自輕敬思休攝
之方兼履古先之道發明二指創此一宫即澗疏隍凴
岩搆宇土無文繢木不雕鎪矯鋪首以荆扉變綺窓而
甕牖負扆協幽貞之賞垂纊體嘉遁之情振此沖規方
垂帝範今既成之不日賴洽普天宜順發生𢎞兹霈澤
可曲赦宜君縣官及百姓并督作官人丁匠等大辟罪
以下常赦不免者不在赦例其營造監當官人量加品
秩及衞士已上並節級賜物先在宫苑内住移出外者
給復三年(貞觀二十/二年二月)
　　　停修金仙玉真兩觀詔
營建創造必有所因豈欲勞人葢不獲已朕頃居諒闇
㷀疚於懐奉為則天皇后東都建荷澤寺西京建荷恩
寺及金仙玉真公主出家京中造觀報先慈也豈願廣
事營構虛殫力役朕毎卑宫菲食夕惕宵衣惟木從繩
虛心啟沃所欲修營兩觀外議不識朕心書奏頻繁將
為公主所置其造兩觀並停其地便充金仙玉真公主
邑司令竇懐貞檢校所有錢物瓦木一事以付公主邑
司收掌諸處供兩觀用作調度限日送納邑司朕當别
處創造終不勞煩百姓此度修葺公私無損若有干忤
當寘於刑(景雲三/年三月)
　　　停修大明宫詔
卑宫致美愛人之力靈臺罷營重費之廣景彼前烈吾
無間然頃以所居殿院素非𢎞敞時方暑雨頗有鬱蒸
上禀聖慈式遵時令將修别寢順彼高居雖復工徒所
須止於蕃匠補葺所擬無煩外力然以麥秋爰及農務
方勤維夏在辰執役為弊營之則衆物有勞而一已逸
罷之則我躬未泰而萌庶安夫生人樹君將利之也勞
人自奉予所不為其修大明宫宜即停待至閑月方使
畢功宣示百寮使知予意所有先役工匠即優還價直
勿令懸欠仍即放散(先天二/年正月)
　　　大明宫成放免囚徒等制
黄門朕聞養人者謂之司牧非逸於人上事天者謂之帝
王葢御於天下故作為棟宇以避燥濕居於臺榭以順髙
明斯乃奉時而行政也朕以不徳祇膺睿圖寶什家之産
愛兆人之力未嘗興功於土木役思於池籞兾之休艾以
致雍熙自律應長嬴時方大暑溽雲屢起温風且至伏以
太上皇晏居頤衞滌慮清閑迹不往於甘泉心毎期於汾
水朕侍於左右以奉晨夕助𤣥黙之化則虧於聽理當炎
蒸之序又黷以囂煩惕焉載懐敢忘順色然文明創兆先
聖所營即舊不加因時而往千門萬户外雖謂於别宫一
日三朝中自連於複道下所以寜問安之􁃶上所以資習
静之娯實獲我心俾康政理古有服珍裘者則念人之寒
居夏屋者則念人之熱況比嵗阻饑甫田不稔或愚人陷
罪圜土稱寃凡厥庶寮將何以恤兩京及諸州宜令長
官親理寃獄除犯名教及官典犯贓幷縁妖偽以外餘
罪徒以下咸宜放免其有茂才異等抜衆超羣縁無紹
介乆不聞達者咸令自舉朕當親問其應宣撫使名聞
舉人試第四等宜准舊例别加優奬見任人各量與改
轉前資常選人至各依選例與處分其未出身者並授
散官先天以來軍將押官等在臨陣戰亡者令本軍勘
績奏聞其妄説灾祥誑惑閭里並令州縣長官等嚴加
捉搦仍令御史金吾訪察繩紏有能直言極諫補朕之
闕者各封狀進朕將親覽如有可採當加奬擢其皇親
諸親其東宫氶值任員外撿試等官近停今至冬處分
者有家道貧迫情願外任者亦令所司勘績闕量才註
擬其縁坐流人處置有輕重不類者令所司勘㑹奏聞
主者施行(開元二年/六月八日)
　　　改明堂為乾元殿詔
古之操皇綱執大象者何嘗不上稽天道下順人極或
變通以隨時爰損益以成務且衢室創制度堂以筵因
之以禮神是光孝享用之以布政葢稱視明先王所以
厚人倫感天地者也少陽有位上帝斯歆此則神貴於
不黷禮殷於至敬今之明堂俯鄰宫掖此之嚴祀有異
肅恭茍非憲章將何軌物由是禮官博士卿大夫廣參
羣議欽若前古宜存路寢之式用罷辟雍之號可改為
乾元殿毎臨御宜依正殿禮(開元五/年八月)
　　　　興慶宫成御朝徳音
朕昔在藩國此維邸第乾坤未泰隂陽尚䝉則有神物
効靈祥符肇配飛佳氣於在田之際湧瑞池於或躍之
日惟此舊居式加新宇周牆僅板於百堵卑宫不階於
五尺棟梁之用毁撤所餘聊以紀天地之休徵貽子孫
之儉約耳属春令爰始時惟發生萬方來朝千官入賀
既稱觴以獻壽宜施惠以布徳況農祥在候稼穡正興
或幽彼囹圄獨隔陽和之澤或迫於征徭不遂農桑之
務言及於此軫歎良深其徒以下罪且令責保并應當
番兵丁匠等灼然單貧者所由勘㑹並各營農所在訴
訟長官隨事疏理勿使寃滯非軍國所要餘不急之務
一切並停仍加勸課循植農穡其河北水損户既屬春事
慮有乏絶不支濟者宜委使與知縣相知量加賑恤諸
處行人之家及鰥寡惸獨不能自存者州縣長官親加
優撫使得存濟應有差科量事矜放且宣風布化職在
令長有司銓藻之次特宜審擇其才惟徳與刑為政之
要頃無闗於風化多取威於檟楚理人之道其若是乎
愚昧之流或輕抵犯宜加曉諭使識章程其含生之類
不得輒有屠殺天下捕獵亦宜禁斷仍嚴加捉搦百司
各遵時令務𢎞寛大之典使政理無失稱朕意焉(開元/十六)
(年正/月)
　　禁約上
　　　闗内諸州斷屠酤詔
酒醪之用表節制於歡娯芻豢之滋致甘㫖於豐衍然
而沈湎之輩絶業亡資惰窳之氓騁嗜奔慾方今烽燧
尚警兵革未寧年穀不登市肆騰踊趨末者衆浮冗尚
多肴羞麴蘖重増其費去弊之術要在權宜令闗内諸
州官且斷屠酤(武徳二/年二月)
　　　闗内諸州斷屠殺詔
有隋失馭喪亂𢎞多民物凋殘俗化踰侈躭嗜之娯競
逐㫖甘屠宰之家恣行刳殺芻豢之畜靡供肴核之資
胎卵之羣莫逐蕃滋之性傷財墮業職此之由攘敓穿
窬因兹未息禮曰君無故不殺牛大夫無故不殺犬豕
庻民無故不食珍非惟務在仁愛葢亦示之儉約方域
未寧凡須節制凋弊之後宜先長育豈得恣彼貪暴殘
殄庶類之生茍徇目前不為經久之慮導民之理有未
足乎其闗内諸州宜斷屠殺庶六畜滋多而兆民殷贍
詳思厥衷更為條式(武徳三/年四月)
　　　廢潼闗以東縁河諸闗不禁金銀綾綺詔
逺至邇安昔王令典通財鬻貨生民恒業闗梁之設襟
帶要衝義止懲姦無取苛暴近代掊刻禁禦滋彰因山
川之重阻聚珍竒而不出遂使商旅寖廢行李稽留上
失博厚之恩下畜無聊之怨非所以綏安百姓懐輯萬
邦化洽升平克備至治朕君臨區宇情深覆育率土之
内靡隔幽遐欲使公私往來道路無壅貨寳交易中外
匪殊思改前弊以清民俗其潼闗以東縁河諸闗悉宜
停廢其金銀綾綺等雜物依格不得出闗者並不須禁
(武徳九/年八月)
　　　寫書御名不闕㸃畫勅
孔宣設敎正名為首戴聖貽範嫌名不諱比見鈔寫古
典至於朕名或剰其㸃畫或隨便改換恐六籍雅言㑹
意多爽九流通義指事全違誠非立書之本意也自今
已後繕寫舊典文字並宜使成不許隨義改易(顯慶五/年正月)
　　　官人百姓衣服不得逾令式勅
勅采章服飾本朝貴賤升降有殊用崇勸奬如聞在外
官人百姓有不依式令遂於袍衫之内著朱紫青綠等
色短衫襖子或於閭野公然露服貴賤莫辨有蠧彞倫
自今已後衣服上下各依品秩上得通下下不得僣上
仍令所司嚴切禁斷勿使更然(咸亨五/年四月)
　　　禁斷大酺廣費勅
勅禮存率儉書戒無益酌費嗇財為國之本至如賜酺
合宴正欲與人同歡廣為聚斂故非取樂之意況自徇
於奢是不誡也心勞於偽是不經也殷鑒於此良用憮
然自今已後兩京及天下酺宴所作山車旱船結綵樓
閣寳車等無用之物並宜禁斷(先天二/年八月)
　　　焚珠玉錦繡勅
勅朕聞珠玉者饑不可食寒不可衣故漢文云雕文刻
鏤傷農事錦繡纂組害女工農事傷則饑之本女工害
則寒之源又賈生有言曰夫人一日不再食則饑終嵗
不製衣則寒饑寒切體慈母不能保其子君焉得以有
其人哉朕以𦕈身託於王公之上曷嘗不日旰忘食未
明求衣思使反朴還淳家給人足而倉廪未實饑饉相
仍水旱或愆糟糠不厭静思厥故皆朕之咎致有漿酒
藿肉玉食錦衣互相夸尚浸成風俗夫令之所施惟行
不惟反人之化上從好不從言是以古先哲王以身率
下如風之靡何俗不易此事近有處分當以施行朕若
躬服珠玉自玩錦繡而欲公卿節儉黎庶敦朴是使揚
湯止沸涉海無濡不可得也是知文質之風自上而始
朕欲捐金抵玉正本澄源所有服御金銀器物令付有
司令鑄為鋌仍别貯掌以供軍國珠玉之貨無益於
並即焚於殿前用絶争競至誠所感期於動天況於凡
百有違朕命其宫掖之内后妃以下咸服澣濯之衣永
除珠翠之飾當使金土同價風俗大行日用不知克臻
至道布告天下知朕意焉(開元二/年七月)
　　　禁奢侈服用勅
勅雕文刻鏤衣紈履絲習俗相夸殊塗競爽致傷風俗
為弊良深珠玉錦繡既令禁斷准式三品已上飾以玉
四品已上飾以金五品已上飾以銀宜於腰帶及馬銜
鐙酒杯杓依式自外悉鑄為鋌婦人衣服各隨夫子其
已有錦繡衣服聴染為皂成段者官為市取天下更不
得採取珠玉刻鏤器玩造作錦繡珠繩織成帖絹二色
綺綾羅作龍鳳禽獸等異文字及堅欄錦文者違者決
一百受雇工匠降一等科之兩京及諸州舊有官織錦
坊悉停(開元二/年七月)
　
　
　
　
　
　
　
　
　
　
　
　
　
　
　唐大詔令集巻一百八
欽定四庫全書
　唐大詔令集巻一百九
　　　　　　　　　　　　宋　宋敏求　編
　　政事
　　　禁約下
　　　　禁斷錦繡珠玉勅
　　　　禁斷臘月乞寒勅
　　　　禁别宅婦人詔
　　　　禁止街坊輕浮言語勅
　　　　禁殺害馬牛驢肉勅
　　　　禁斷寒食雞子相餉遺詔
　　　　條貫立㦸勅
　　　　禁天文圗䜟詔
　　　　禁大花綾錦等勅
　　　　禁車服第宅踰侈勅
　　　　申禁公私車服踰侈勅
　　　　禁嶺南貨賣男女勅
　　禁約下
　　　禁斷錦繡珠玉勅　　　　　　　蘓頲
勅朕聞召公曰弗作無益害有益孔子曰奢則不遜儉
則固斯乃聖賢之至言矣叔代遷訛僻王驕縱頗榮於
玉杯象箸不務於捐金抵璧好之者君也習之者人也
即用匹帛服長纓之類歟朕爰在幼沖毎期質朴手未
曽持珠玉目未嘗觀錦繡願言其志造次不忘寅奉休
圖勉康政道常想漢文衣綈之徳晉武焚裘之事竟未
能令行禁止敦本棄末朕甚懼之今王侯勲戚下洎厮
養所得者重於逺所求者貴於異至於雕文刻鏤衣紈
履絲習俗相夸殊塗競爽有妨於政無補於時豈朕言
之不明敎之未篤也且一夫一女不耕不織則天下有
受其饑寒者今四方晏如而百姓不足豈不以尚於珠
玉珍於錦繡墾田疇而奪其務出布帛而害其功歟珠
玉錦繡等自今已後切令禁斷如更循舊弊並歸罪長
官仍令御史金吾嚴加捉搦州牧縣宰勸督農桑待至
秋收課其貯積使人知禮節俗登仁壽有司仍為條例
稱朕意焉(開元二年/七月三日)
　　　禁斷臘月乞寒勅　　　　　　　蘓頲
勅臘月乞寒外蕃所出漸漬成俗因循已久至使乗肥
衣輕競矜胡服闐城溢陌深㸃華風朕思革頺弊返於
淳朴書不云乎不作無益害有益功乃成不貴異物賤
用物人乃足況妨於政要取紊禮經習而行之將何以
訓自今已後即宜禁斷(開元二年十/二月七日)
　　　禁别宅婦人詔
别宅安婦先弛禁令往年括獲特已寛容何得不悛尚
多此事國有常憲宜寘於理方畫一於後刑故三令以
先徳俾從輕罰以愧其心今所括獲者見任官徵納四
季禄前資准見任自餘諸色並准九品官祿數納粟婦
女並放出掖庭即令京兆尹李朝隠求疋配嫁之行京
都作戒天下敢更犯者一依常格(開元五/年七月)
　　　禁斷止街坊輕浮言語詔
堯屋可封孔門無倨此由淳風被洽徳敎𢎞之在人職
歸所屬如聞輦轂之下閭閻之内口無擇言行不近禮
則失長幼之序豈止儀刑之缺宜令府縣長官左右金
吾明知訓導捉搦若有犯者隨事科繩(開元五年/十一月)
　　　禁殺害馬牛驢肉勅
勅自古見其生不食其肉資其力必報其功馬牛驢皆
能任重致逺濟人使用先有處分不令宰殺如聞比來
尚未全斷羣牧之内此弊尤多自今已後非祠祭所須
更不得進獻馬牛驢肉其王公以下及今天下諸州并
諸軍宴設及監牧皆不得輒有殺害仍令州縣及監牧
諸軍長官切加禁斷兼委御史隨事糺彈(開元十一/年十一月)
　　　禁斷寒食雞子相餉遺勅
勅天地之徳莫大於生成陽和之時先禁於卵殰比來
流俗間毎至寒食自皆以雞鵞鴨子更相餉遺既行時
令固不合然自今已後永宜禁止朕毎思儉朴深惡浮
華諸色雕鏤等已令變革其公私宴㑹比者多假菓及
樓園之類虛為損耗競務矜誇亦宜禁絶有違者准今
月八日勅
　　　條貫立㦸勅
勅立㦸官中大夫守京兆尹上柱國臨淄縣開國男賜
紫金魚袋元義方朝議大夫守尚書户部侍郎判度支
䕶軍賜紫金魚袋盧坦立㦸雖令式所著似有闕文而
臺閣相承久為定制盧坦元義方如有所見即令上聞
造次而行殊乖審慎宜各罰一月俸料其㦸仍令所司
收納左司郎中陸則勾檢之任發付不精禮部員外郎
崔備工部員外郎元右等或以禮許人或守官假器比
於申請其過尤甚各罰一季俸料縁兵興已來勲賞超
越其所立㦸湏有明文宜令所司准舊制待官階勲至
三品然後申請仍編於格令永為常式(元和六年/十二月)
　　　禁天文圗䜟詔
勅天文著象職在於疇人䜟緯不經蠧深於疑衆葢有
國之禁非私家所藏雖禆竈明徵子産尚推之人事王
彤必驗景略猶寘以典刑況動皆訛謬率是矯誣者乎
故聖人以經籍之義資理化之本側言曲學實紊大猷
去左道之亂政俾彞倫而攸敘四方多故一紀於兹或
有妄庸輒陳休咎假造符命私習星厯共肆窮鄉之辨
相傳委巷之談作偽多端順非而澤熒惑州縣詿誤閭
閻壊紀挟邪莫逾於此其𤣥象器局天文圖書䜟書七
曜厯太乙雷公式等私家並不合輒有自今已後宜令
天下諸州府切加禁斷各委本道觀察節度使與刺史
縣令同為捉搦仍令分明榜示鄉村要路并勒隣伍逓
相為保如先有藏蓄者限勅到十日内齎送官司委本
州刺史等對衆焚毁如限外隠藏有人糾告者其藏隠
人先決杖一百仍禁身聞奏其糾告人先有官及無官
者毎告得一人超資授正員官其不願仕者官給賞錢
五百貫文仍取當處諸色官錢三日内分付訖具狀聞
奏告得兩人以上累酬官賞其州府長史縣令本判官
等不得捉搦委本道使具名彈聞奏當重科貶兩京委
御史臺切加訪察聞奏准前處分咨示方面勲臣洎十
連庶尹㒺不誠亮王室簡于朕心無近宵人慎乃有位
端本静末其誡之哉(大厯三/年正月)
　　　禁大花綾錦等勅
勅王制命市納賈以觀人之好惡布帛精粗不中數廣
狭不中量不鬻於市漢詔亦云纂組文繡害女工也朕
思以恭儉尅已淳朴化人毎尚素𤣥之服庶齊金土之
價而風俗不一踰侈相高浸弊於時其來已久耗日用
之本貪錦繡之奢異彩竒文資其誇競今師旅未戢黎
元不康豈使淫巧之功更虧恒制在外所織造大張軟
錦透背文及􁪹錦竭鑿六破以上錦獨窠文四尺幅及
獨窠吳綾獨窠司馬綾等並宜禁斷其長行髙麗白綾
雜色錦及常行小文字綾錦等任依舊例造其綾錦花
文所織盤龍對鳳麒麟獅子天馬辟邪孔雀仙鶴芝草
萬字雙勝及諸織造差様文字等亦宜禁斷兩都委御
史臺諸州府委本道節度觀察使切加覺察如違犯具
狀聞奏(大厯六/年四月)
　　　禁車服第宅踰侈勅
葢聞儉以足用令出唯行著在前志實為理本朕自臨
四海憫元元之大困日昃㤀食宵興疚懐躬絶文綉之
飾尚愧茅茨之儉亦喻卿士形於詔條如聞積習流弊
餘風未革車服第室相髙以華靡之利資用寳貨固啓
於貪冒之源有司不禁侈俗滋扇是朕之敎導未敷使
兆庶昧於趨尚也其何以足用行令令臻於郅理歟永
念慙歎迨兹申勅自今内外列職位之士其各務素朴
𢎞兹國風有僣差尤甚御史列上主者宣示知朕意焉
　　　申禁公私車服踰侈勅
理道所闗制度最切近者風俗踰侈嵗月滋甚人隳本
業用多費財爰命有司撮舉彞制務從簡朴度可久行
將使尊卑有備刑罰少息其喪𦵏婚嫁吉凶凡物皆有
著定尤聞僣差雖不在條件之物亦委所司准令或勾
當仍切加捉搦不得輒有容縱軍國異容古今通理禁
軍仗衛雜飾及諸道節度等使應縁軍裝服即不在此
限或有留令慢法委御史臺彈奏當坐長吏用清頺風
　　　禁嶺南貨賣男女勅
勅朕自臨御已來常恐一物失所以傷隂陽之和致灾
傷之變而重困吾民故推敎化之源務率先之道減服
御絶玩好茍利於民者無不行阻撓於政者無不改而
郡縣灾疫相繼屢奏流亡慘怛之懐疚於寤寐將何以
臻於富庶哉茍害生民豈憚釐革如聞嶺外諸州居人
與夷獠同俗火耕水耨晝乏暮饑迫於征税則貨賣男
女姦人乗之倍討其利以齒之幼壯定估之髙下窘急
求售號哭踰時為吏者謂南方之俗夙習為常適然不
恠因亦自利遂使居人男女與犀象雜物俱為貨財故
四方鰥寡髙年無以養活豈理之所安法之所許乎縱
有令式廢而不舉為長吏者何以副吾志哉自今已後
無問公私土客一切禁斷勅諸州刺史各於界内設法
鈐制不得容姦依前為市如敢更有假託事由以販賣
為業或虜劫谿洞或典買平民潜出劵書暗過州縣所
在搜獲據贓狀依強盜論縱逢恩赦不在原宥之限仍
仰所在切加把捉如違節級科斷其方鎮及監軍使命
並州府寮吏等自當謹守詔條率身奉法儻有踰犯當
重科繩其白身除準勅常數進送亦準此處分其百姓
兩税定額各據土地所出方圓收納不得堅立色目妄
配亂徵致令艱愁莫相保守如有貧窮不能存濟者欲
以男女庸雇與人貴分口食任於行止當立年限為約
不得將出外界還同交闗各委本道長吏專加糾察仍
先具條流聞奏其餘州縣更有積弊深害百姓而因循
未革者亦具分析聞奏當酌量處分粗安黎庶稱朕意
焉(大中九年/閏四月)
　
　
　唐大詔令集巻一百九
欽定四庫全書
　唐大詔令集巻一百十
　　　　　　　　　　　　宋　宋敏求　編
　　政事
　　　誡諭
　　　　誡表䟽不實詔
　　　　令内外官相存問詔
　　　　令有司勸勉庶人婚聘及時詔
　　　　誡勵氏族婚姻詔
　　　　誡勵風俗勑四道
　　　　誡諭天下詔
　　　　不許羣臣干請詔
　　　　誡勵官寮制
　　　　誡朂内外郡官詔
　　　　令州縣以制勑告示百姓勑
　　　　誡示諸道制
　　　　誡勵風俗詔
　　　　令藩鎮俟詔方得入覲勑
　　　　告諭宗閔徳裕親故更不問罪勑
　　　　誡諭藩鎮詔
　　　休假
　　　　許百官旬節休假不入朝勑
　　誡諭
　　　誡表疏不實詔
前政多僻人不聊生怨讟如讎曾無控告黎民易子而
食郡縣猶有餘粮遂使聚斂無厭窮兵不已忠良屏跡
邪佞當塗以妖怪為禎祥能希㫖為奉法至於亡滅上
莫知之靜言其事可為太息者也朕恭膺寶厯救斯兆
庶思革前弊念兹在兹起軍以來於今期月軍書羽檄
日有百數一言一事靡不覧焉未明求衣中夜不寐恐
一物之失所慮一理之或屈但四方州鎮習俗未懲表
䟽因循尚多虚誕申請盗賊不肯直陳言論疾苦每虧
實録妄引哲王深相佞媚矯託符瑞極筆阿諛亂語細
書動盈數紙非直乖於體用固亦失於事情千里佇於
一言萬幾凑於一日表奏如是稽疑處斷不知此者謂
我何哉宜頒告逺近知朕至意(武徳元/年五月)
　　　令内外官相存問詔
立人之道曰仁與義為國之基徳歸於厚自隋氏馭宇
政刻刑煩上懷猜阻之心下無和暢之志遂使朋友遊
好慶弔不通卿士聮官請問斯絶至乃里閈相接致胡
越之乖艱棘在身忘救恤之義風頽俗弊一至於此化
民以徳豈斯之謂朕纂厯膺期思𢎞至道因兆民之所
賴洽萬國之懽心凡厥庶僚咸使輯睦君臣之際期於
無隱永言前失特宜敦勵自今已後内外官人須相存
問勿致疑阻有遇疾疹遞加診候營救醫療知其増損
不幸物故及遭憂恤隨事慰省以申情好務從篤實各
存周厚朝廷無拘忌之節交遊有久要之歡遵道而行
率禮不越斯則上下交泰品物咸亨惠政所加達於四
方布告天下咸知朕意(武徳九年/十二月)
　　　令有司勸勉庶人婚聘及時詔
昔周公治定制禮垂裕後昆命媒氏之職以㑹男女每
以仲春之月順行時令蕃育之理既𢎞邦家之化斯在
及政教陵遲諸侯力爭官失其守人變其風致使謡俗
有失時之譏鰥寡無自存之術漢魏作教事非師古道
隨世隱義逐時乖重以隋徳淪胥數鍾屯剥五都俱覆
萬方咸蕩暨參墟奮旅救彼艱危區縣削平總斯圖籍
顧瞻禹跡提封尚存乃眷周餘匝地咸盡痛心疾首寤
寐無忘惟上𤣥之大徳曰生蒸民以最靈為貴一經喪
亂多餌豺狼朕夙奉天命為人父母平定甫爾劬勞未
康厚生樂業尚多疎簡永言亭育實切於懷若不申之
以婚姻明之以顧復便恐中饋之禮斯廢絶嗣之釁方
深有懷怨曠之情或致淫奔之辱憲章典故實所以庶
幾宜命有司所在勸勉其庶人男女之無室家者並仰
州縣官人以禮聘娶皆任同類相求不得抑取男年二
十女年十五以上及妻喪達制之後孀居服紀已除並
須申以媒媾命其好合若貧窶之徒將迎匱乏者仰於
其親近及鄉里富有之家裒多益寡使得資送其鰥夫
年六十巳上寡婦年五十已上及婦人雖尚少而有男
女及守志貞潔者並任其情願無勞抑以嫁娶刺史縣
令巳下官人若能使婚姻及時鰥寡數少量准户口増
多以進考第如其勸導乖方失於配偶准户口减少以
附殿失(貞觀元/年正月)
　　　誡勵氏族婚姻詔
氏族之盛實繁於冠冕婚姻之道莫先於仁義自有魏
失御齊氏云亡市朝既遷風俗凌替燕趙右姓多失衣
冠之緒齊韓舊族或乖徳義之風名雖著於州閭身未
免於貧賤自號膏粱之胄不取匹敵之儀問名惟存於
竊貲結褵必歸於富室乃有新官之輩豐財之家暴其
祖宗競結婚姻多納貨財有如販鬻或自貶家門受屈
於姻婭或矜其舊望無禮於舅姑積習成俗迄今未巳
既紊人倫實虧名教朕夙夜兢惕憂勤政道往代蠧害
咸已懲革惟此弊風未能盡變自今已後明加告示使
識嫁娶之序合典禮稱朕意焉
　　　誡勵風俗勑四道
勅建立州縣列樹官司所以導俗宣風懲奸息暴頃以
承平既久中外晏安人懷弛壊之心官無警覺之意遂
使綏宋二州屢奏亂常之黨荆并兩府頻言搆逆之徒
發露雖復數州包藏猶慮未絶此等妖釁尋自伏誅旬
日之間驚害良善誠由按察寛縱禁止不明或使無辜
陷於非命興言及此深用隱惻自今已後所在州縣官
僚各宜用心檢校或惰於農作専事末遊或妄說妖訛
潛懷聚結或棄其井邑逋竄外州或自術醫占誘惑愚
昧諸如此色觸類旁求咸須防糺勿許藏匿又屬當首
夏務在田蠶雖則各解趨時亦資官府敦勸若能肅清
所部人無犯法田疇墾闢家有餘粮所由官人宜加考
第功狀尤異者别加升擢若為政苛濫户口流移盗發
罕能自擒逆謀為外境所告輕者年終貶考甚者非時
解替御史及臺郎出使審加訪察各以狀聞宜宣示諸
州各令所在知悉(文明元年四/月十三日)
　　　又
門下朕克纘丕業誕膺景命憲章昔典欽若前王克巳
勵精緬思至道宵衣旰食勤修庶政夙夜寅畏匪遑底
寧若涉泉水罔知攸濟頃屬殷憂啓運多難興邦禮章
載復品物咸茂思欲致萬姓於仁壽歸六合於昇平永
言政途庶幾沿革猶恐學校多闕賢俊罕登牧宰不存
政理農桑未加勸導樽俎之儀不習冠婚之禮莫修朕
所以當宁興嘆載懷兢惕者矣庠序者風化之本人倫
之先仰州縣勸導令知禮節每年貢明經進士不須限
數貴在得人先聖廟及州縣學即令修理春秋釋菜使
敦講誦之風天下有奇才異行沉伏不能自達及官人
百姓有能諫言時政得失者並令本州責狀封進鄉飲
禮廢為日巳久尊徳尚齒𢎞益極深宜令諸州每年遵
行鄉飲之禮今有勸慕王公卿士務存訓奬子弟成立
則有冠婚婚禮糟粕或存冠禮久為廢闕自今以後並
行冠義責以成人之道使知負荷之難食為人天農為
邦本綏撫萌庶勸課農桑牧宰之政莫過乎此刺史縣
令有課最尤異委亷察使名聞當别加甄擢縣令字人
之本明經為政之先不稍優異無以勸奬縣令考滿考
詞使狀有清字無負犯明經及第每至選時量加優賞
若屬停選並聴赴集真如設教理歸清淨黃老垂範道
在希㣲僧尼道士女冠之流並令修習真寂嚴持誡行
不得假記功徳擾亂閭閻令州縣嚴加檢察私度之色
即宜禁斷諸州縣官有不因選序别犯贓賄非時除授
官等皆依倚形勢恣行侵剥如有此色仰州長官録事
參軍速勘責奏聞訖宜停務時進止仍委吏部兵部速
勘責處分諸州百姓多有逃亡良由州縣長官撫字失
所或住居側近虛作逃在他州横徴隣保逃人田宅因
被賊賣宜令州縣招携復業其逃人田宅不得輒容賣
買其地在依鄉原例納州縣倉不得令租地人代出租
課寺觀廣占田地及水碾磑侵損百姓宜令本州長官
檢括依令式以外及官人百姓將庄田宅舍布施者在
京並令司農即收外州給貧下課户凡此數事或宜區
分繫乎風俗義存奬勸刺史縣令等各申明舊章勉思
撫輯罷彫弊之務歸淳厚之源訓導黎蒸宣我朝化書
不云乎徳惟善政政在養人布告天下咸知朕意(唐隆/元年)
(七月十/九)
　　　又
黃門朕聞天為大者孰先於育物物最靈者莫甚於愛人
故樹之后王以康兆庶朕緬鑒前烈深惟逺圖懼徳之
不修化之未偃寅畏夙夜如臨泉壑然則疇咨命於四
岳黜陟存乎三載既以百姓為心明非一人獨理今之
牧守古稱侯伯賢者任之則循良之迹著不賢者任之
則愁苦之聲作每冀精於所擇委之俞往豈時或頽靡
茍且尚多而吏之殊尤寂寥不嗣靜言政要朕用憮然
間嵗水旱周於郡國倉廪不畜閭閻荐飢加以出攝頗
多冗官増弊至於處置皆憑刺舉當於京官内簡宏才
通識堪致理興化者量授都督刺史等久在藩屏有昇
進狀者量授京官使出入常均永為恒式課最超等必
議昇遷循黙守常必裁貶黜昭昭賞罸不可不慎屬冬
朝禮成春事方起朝集使等俾還所莅欽若朕言官寮
間或幹濟清苦或貪濫侵漁稱職及不稱職並委都督刺史審察
奏聞罔或阿容自貽悔咎諸道雖遣使存問尚切憂勞
牧宰等深體朕懷各宜隱恤交至乏絶者速量事優勞
公私債負停徴至秋州縣差科務減常日昔國僑相鄭
以至和平曹參相齊貴於清淨清淨則不擾不擾則和
平和平則不爭不爭則知恥愛費而與休息除煩而從
簡易自當農者歸隴畆蠶者勤紡績既富而教乃克有
成道徳齊禮不逺斯復庶幾在位𢎞朕此心凡厥遐邇
各令委悉主者施行(開元二年十/月十三日)
　　　　又
勅國家祖武宗文重熙累洽克清寰極大庇生人𤣥徳
獨化與乾元而資始至道無名含帝先而首出自削平
區宇混一車書六合晏然百有餘載則我文武之業有
大造於生靈朕嗣守丕運纂我鴻緒恐不能敷𢎞前烈
光闡睿圖夙夜祗畏若臨泉谷曷嘗不龔然思道寤寐
勤政從人之欲每以百姓為心屈已之勞常矜於一物
失所且夫法久而弊法弊則通制國以立法為先教人
以地著為事自屬清晏人多媮怠國章或弛甿偽實繁
今正朔所及封疆無外雖户口且増租賦不益莫不輕
去鄉邑共為浮惰或豪人成其泉藪或奸吏為之囊槖
逋亡積嵗流蠧自滋雖朕之薄徳罪則在予亦官無其
政吏不守法耳今欲去其末而歸其本閑其邪而正其
徳使法有所立人知向方是用恤窮逸寛逋貸式廣自
新之路俾由莫厚之恩
　　　誡諭天下制
頃屬昊穹降禍雲馭上僊外戚成挾主之謀奸臣起移
國之計皇太子基見危而起補天立極朕方息肩朱邸
拭目清時幸太平之無事期小山之自逸温王以推崇
叔父固禪萬幾基以克奬帝圖進登儲貳此則明有日
月幽有鬼神朕不敢執私而廢公違衆而専意也今君
臣既定天下已安欽奉鴻業思臻至理推心兆人之上
畢至千秋之下猶望始終一徳無有貳心人其視余天
實知我如聞在外尚有浮言睥睨朝廷窺測間隟或云
朕意欲脫屣宸居或云東宮乃主器非長嗚呼無識曽
莫之思昔唐堯帝摯之弟也昇於帝位王季太伯之少
也立為太子能明俊徳光啓邦家比聞中外屢有流言
潛圖廢立止以為中宗之時吾乃一王耳憂危不暇今
基靜禍難安社稷天下利之所謂非常之事不可以常
禮議之(唐隆元/年七月)
　　　不許羣臣干請詔
設官分職本期致理惟賢是任匪私親昵若使才勝其
任望重於時一月累遷固未為速如或代工無取考績
非明十年不調豈應論屈頃者官失其序僥倖路開人
不務徳惟速是視在職無幾已希遷陟又每謁見之時
多請仗下奏事不聞公議惟乞榮班王爵與能豈由干
請朕雖逺慙聖哲多媿大明自臨寰宇斯焉兩載卿士
人材皆所知悉不被昇擢蓋自取之當務責躬何宜往
訴且難進而易退君子格言後已而先人往哲明訓周
文多士虞舜舉才克讓滿朝故稱為理今位參臺省階
列通班惟務趨競餘何足紀朕方欲大革澆浮俾歸淳
俗自今以後謁見之日若更有干冒祈榮者雖地處親
勲才稱俊秀皆當格之清議一從屏黜崇亷恥之節洽
昇平之化(景雲二年/十二月)
　　　誡勵官寮制　　　　　　　　蘇　頲
門下法之所設本以懲非令之必行期於禁止致理為
要何莫由斯至如官典受贓國有常法承前雖有處分
在外多未遵奉且不戒視成為暴不令而罰為虐豈含
容之自久將訓導之未明歟朕情存劃一過欲不貳恐
愚人陷罪莫識隄防姦吏狥私自嬰徽纆永言於此明
發興懷今日已前既往不咎從今巳後有紀必繩朕不
食言爾無荒怠所以勤勤懇懇預戒凡百葢以罰止罰
可不慎哉告示遐邇令知朕意主者施行(先天二年/九月七日)
　　　誡朂内外郡官詔
國之設法本以閑邪茍無所施雖立安用朕以寡昧纂
承丕業夙夜怵惕恐不克勝馭朽徒凛未知攸濟是用
寤寐永歎常思罪己冕旒不欲見其臧否黈纊不欲聞
其是非隱忍含容十載於兹矣不能使令行禁止訟息
刑清家知禮讓之教人知亷恥之節此朕之不徳也河
南府洛陽縣主簿王鈞貪殘其性暴虐其心輕侮我章
程割剥我黎獻處事不遵乎法理黷貨不知其紀極此
而可恕孰不可容且輦轂之下事猶如此想於逺處人
何以堪然而當發生之時屬陽和之月朕情存惡殺不
加殊死宜從杖罪以肅朝端可於朝堂集衆決殺自今
以後内外官有犯贓賄至解免巳上縱使逢恩獲免並
宜勿齒終身御史憲司職當推劾不存糺舉多有顔情
綱紀不施誰任其咎又府縣寮寀上下相䝉犯法公無
檢勘若知而故縱即是職務不舉各自思審何以當官
自今以後所進擬御史皆須歴職清白衆所推者不得
虚相引進僥倖祈榮凡厥朝行宜悉朕意(開元十/年二月)
　　　令州縣以制勑告示百姓勑
勅凡制令宣布皆所以為人如聞州縣承勅多不告示
百姓使閭巷間不知㫖意是何道理宜令所由提撕應
有制勅處分事等令終始勾當使百姓咸知如施行有
違委御史訪察聞奏(開元十六/年六月)
　　　誡示諸道制
勑王者省方諸侯述職以時受計其來久矣自鑾輿南幸
而巴蜀底寧俾予小子受命討難越自河隴及於朔陲
兼北狄兵車億萬同至待收秦中後定河洛狂㓂窮窘
不日剪滅朕以百姓為心敢忘終食中夏未清慮有驚
擾且吏者人之師非吏何以安人良化惠風在於循吏
當用兵振旅之際事充政重之時必去煩苛存乎慈恵
須岳牧令長以鎮撫者也且懲惡勸善激濁揚清尋有
使車黜陟當備知之朕毎命中官使諸山使所至郡縣
妄宣口勅徴求賦斂便即奏聞不可容隠朕以軍政孔
殷朝會未備禮猶闕於筐篚時且急於甲兵卿昭宣國
令以示民庶履新之慶與卿等同之(至徳二年/正月三日)
　　　誡勵風俗詔
昔者卿大夫相與讓於列士庶人相與讓於齒周成王
刑措不用漢文帝恥言人過真理古也朕甚慕焉中代以
還爭端斯起掩抑其言則専弊誘掖其説則侵誣自乏責
實循名不能彰善癉惡故孝宣必有敢告乃下光武不以
詭辭遽行語稱訕上之非律有匿名之禁皆所以防三至
之毁重兩造之明是以爵人於朝則皆勸刑人於市則皆
懼罪有歸而當於事也末代偷巧内荏外剛卿大夫無進
思盡忠之誠多退有後言之謗士庶人無切磋琢磨之益
多銷鑠浸潤之讒進則諛言諂笑以相求退則羣居州處
以相議留中不出之奏葢發其陰私公論不容之談是
生於朋黨擢一官則曰恩皆自我黜一職則曰事出他
門比周之跡已彰尚稱獨介由徑之蹤盡露自謂貞方
居省寺者不能以勤恪莅官而曰務從簡易提綱紀者
不能以凖繩檢下而多宻奏風聞獻章疏者更相是非
備顧問者互有憎愛茍非秦鏡照膽堯羊觸邪時君之
徳安得不惑參斷一謬俗化益訛禍發齒牙言生枝葉
率是道也朕甚憫焉我國家貞觀開元同符三代風俗
歸厚禮讓偕行兵興以來人散久矣姑欲導之以徳不
欲驅之以刑然而信而未孚理有未至曽無恥格益用
凋刓小則綜覈之權見侵於下輩大則樞機之重旁撓
於薄徒尚多因而化之亦既去其尤者而宰臣等懼其
寢染未克澄清備引祖宗之書願垂誡勵之詔遂申告
教頗用殷勤各當自省厥躬與我同底於道凡百多士
宜體朕懷(長慶元/年四月)
　　　令藩鎮俟詔方得入覲勑
方面大臣皆吾股肱心膂思與相見無時暫忘想其戀
闕之心願修朝覲之禮其於忠懇悉亦可知但縁兵革
未停務先安緝或地隣戎㓂須有防虞或鎮重軍雄切
於綏撫臨機處分要合便宜自今以後諸道節度都團
練防禦經畧等使有請朝覲者但先獻表章候得詔㫖
允許即任進發務使行止之際臨時不失事機故此宣
示遍使知悉
　　　告諭宗閔徳裕親故更不問罪勑
朕承天之序燭理未明勞虚襟以求賢勵寛徳以容衆
頃者或臺輔乖弼亮之道而具寮扇朋附之風翕然相
從實斁彞憲致使薰蕕共器賢不肖並馳退跡者成後
時之夫登門者為迎吠之客繆盭之氣堙鬰未和而望
隂陽順時疵癘不作朝廷清肅班列和安自古及今未
嘗有也今既再申朝典一變澆風掃清朋比之徒匡飭
貞亷之俗凡百卿士惟新令猷如聞周行之中尚蓄疑
懼或有委相指目令不自安今斯曠然明喻朕意與宗
閔徳裕或親故及門生故吏等除今日以前黜逺之外
一切不問各安職業勿復為嫌布告中外令其知悉(太/和)
(九年/九月)
　　　誡諭藩鎮詔
我國家天厯自歸君臨無外十七聖滂流𤣥澤積惠生
靈三百年保定鴻基方延運祚其間數纒災否禍起兇
狂纔聞竊命之妖已觸震雷之怒或腹心生變或骨肉
相圖近事可明靈誅不漏葢人祗之共憤乃宗社之儲
休亦賴中外重臣匡時薄徳大恥復雪小康可期須申
告諭之勤用致綏懷之㫖而宗權藩垣所屬倚仗特深
雖章表繼來臣誠可驗而兵戈失戢物論猶疑是生交
搆之端益惑親隣之聴况位崇將相爵極王侯圖功則
國禍可平快志而家寃已雪勸忠貞於部伍莫若率先
鑒成敗於古今當思擇福猶冒屬猷之誡適揺怗亂之
機且患難雖繁封疆有制各圖侵軼自掇悔尤髙潯之
下澤州將攻偽帥周岌之窺臨汝本利危邦翻為致冦
之資葢昧啓讐之釁得土地為他人所有得貨財亦他
人所資勢敵則相傾力均則相忌害莫深於歸怨利莫
厚於圖安况井邑皆空耕桑盡廢歎瘡痍而未復軫哀
痛而難忘且洛邑通都非列藩之所併河陽要地亦諸
夏之必爭若不制自本朝豈可公然竊據節旄寵授須
候王人賦稅均輸合資國用至於封疆隣接續可商議
指撝但將還舊京尤藉近鎮繼聞蒲陜已被攻圍河外
既事於支吾闕中自妨於完輯廻車或阻奉圖逾虧今
者先在息兵各令守境爵位幸非愛惜君臣足保初終
尚或執迷方知誤計若法制不行於一處即征計須狥
於衆情人亦有言理難為黨雖萬方之罪當責朕躬而
九重之威更憑天力縱以黄巢頃盗宮闕曽㑹師徒既
戮元兇須遵後命所以寢興念慮詔示殷勤猶期逺保
宿心不欲便乗衆怒山河著誓當明指日之心聖哲好
生必用舞干之徳佇披深志勉蹈良圖(中和四年/十二月)
　　休假
　　　許百官旬節休假不見朝詔
百工允釐彰乎奉職十日休澣義在優門方貴無為之
風以𢎞多暇之政朕欽崇至道思致和平今寰宇克寧
朝廷無事將欲叶於淳古豈惟臻於小康當與羣寮暢
兹娱樂頃旬遊宴賞已於入朝節假常參未敷後命公
私叶慶千載一時上下同歡自中及外自今以後每至
旬節休假中書門下及百官並不須入朝外官等其日
亦不須衙集(天寶五/年五月)
　
　
　
　
　
　
　
　唐大詔令集巻一百十
欽定四庫全書
　唐大詔令集巻一百十一
　　　　　　　　　　　　宋　宋敏求　編
　　政事
　　　田農
　　　　勸農詔
　　　　温彦博等檢行諸州苗稼詔
　　　　置勸農使安撫户口詔
　　　　聴逃户歸首勑
　　　　勸天下種桑棗制
　　　　廢華州屯田制
　　　賦斂
　　　　簡徭役詔
　　　　禁止迎送營造差科詔
　　　　罷三十六州造船安撫百姓詔
　　　　闗内庸調折變粟米勅
　　　　減徴京畿丁役等制
　　　　制置諸道兩稅使勑
　　　平糴
　　　　置常平監官詔
　　　　命諸道平糴勑
　　　　令御史巡定諸道米價勑
　　田農
　　　勸農詔
有隋道喪區宇分離百姓凋殘弊於兵革田畆荒廢饑
饉荐臻黎元無辜墜於溝壑朕膺圖馭極廓清四海安
輯遺民期於寧濟勸農務本蠲其力役然而邊鄙餘㓂
尚或未除頃年以來戎車屢出所以農功不至倉廪未
登永言念此無忘寤寐今既風雨順節苗稼實繁普天
之下咸同盛茂五十年來未嘗有此萬箱之積指日可
期時惟溽暑方資耕耨廢而不修嵗功將闕宜從優縱
肆力千畆其有公私債負及追徴輸送所至之處宜勿
施行尋常營造工匠等事非急要亦宜停止見在繫囚
事未决斷傍引支證未須追攝百司常務並宜且停内
外官人行署以上量事分番皆盡九月三十日軍機急
速及賊盗之事不在停限州縣牧宰明加勸導咸使戮
力無或失時務從簡靜以稱朕意(武徳六/年六月)
　　　温彦博等檢行諸州苗稼詔
蟲霜為害風雨不時政道未康咎徴斯在朕祗奉明命
撫育黔黎愛愍之至實切懷抱輕徭薄賦務在勸農必
望民殷物阜家給人足而隂陽不和氣候乖舛永言罪
已撫心多愧河北燕趙之際山西并潞所管及蒲虞之
郊豳延以北或春逢亢旱秋遇霖淫或蟊賊蟲災嚴凝
早降有致饑饉慙惕無忘特宜矜恤救其疾苦可令中
書侍郎温彦博尚書右丞魏徴治書侍御史孫伏伽檢
校中書舍人辛詣等分往諸州馳驛檢行其苗稼不熟
之處使知損耗多少户口乏粮之家存問若為支濟必
須子細勘當速以奏聞待使人還京量加賑濟(貞觀元/年九月)
　　　置勸農使安撫户口詔
有國者必以人為本固本者必以食為天先王於是務
其一時前聖所以分其五土勸農之道實在於斯朕撫
圖御厯殆踰一紀旰食宵衣勤乎兆庶故兢兢翼翼不
敢荒寧頃嵗以來雖稍豐稔猶恐地有遺利人多廢業
游食之徒未盡歸生榖之疇未均墾以是軫哀念遣使
臣恤編户之流亡閱大田之衆寡至如百姓逃散良有
所由當天冊神功之時北狄西戎作梗大軍之後必有
凶年水旱相仍逋亡滋甚自此成弊至今患之且違親
越鄉蓋非獲已蹔因規避旋被兼并既冒刑網復捐産
業客且常懼歸又無依積此艱危遂成流轉或依人而
止或傭力自資懐土之思空盈返本之途莫遂朕䖍荷
丕搆子育萬人立徳非㝠而兹弊未革納隍馭朽實切
於心既深在予之責思𢎞自新之令其先是逋逃並容
自首如能服勤隴畆肆力耕耘所在閑田勸其開闢任
遂土宜收税勿令州縣差科征役租庸一皆蠲放若登
時不出或因此更逃習俗或然以為抵法是阻我誠信
是紊我大綱爰及所由須加嚴憲至天下風壤多有不
同地既異宜俗亦殊播固當因利興事不可違人立法
宜令兵部員外郎兼侍御史宇文融兼充勸農事使巡
按郡邑安撫户口所在與官寮及百姓商量乃至賦役
差科於人非便者並量事處分續狀聞奏務令安輯勿
使勞煩當行責罰之科各竭公忠之力所到之處宣示
百姓達我勤人之心(開元十二/年五月)
　　　聽逃户歸首勑
朕臨御天下二十四載何嘗不孜孜問政業業興憂以
一徳心與萬人請命故宗廟降福乾坤致和使匈奴成
父子之鄉犬戎為姻好之國西南邛筰皆曰内臣東北
林胡是稱邊捍何奉天之徳能逺洽於戎夷而安人之
政獨不行於諸夏使黎甿失業户口凋零忍棄枌榆轉
徙他鄉傭假取給浮窳求生言念於兹良深惻隱豈惟
朕徳所未及教有未𢎞歟亦由牧守専城莫能共理令
長為邑多或非才俾猾吏侵漁權豪并奪故貧窶日蹙
逋逃嵗増若不開恩何從遷善天下逃户所在特聴歸
首容至今年十二月三十日内首盡其本貫有産業者
一切令還若先無者具户數聞奏當别有處分其有限
外不首潛匿亡歸靡懷亭育之恩仍蓄逋亡之計即當
分命専使在處捜求散配諸軍以充兵鎮懲其犯命替
彼居人仍各委採訪使及刺史縣令明加曉諭使知朕
意(開元二十/四年正月)
　　　勸天下種桑棗制　　　　　　　常衮
勑詩有豳風陳王業也八月剥棗以助男功蠶月條桑
俾修女事贍人之道必廣於滋殖分地之利非止於耕
耘益之以織紝雜之以菓實則寒有所備儉有所資如
㫖蓄之禦冬豈無衣以卒嵗頃屬多難艱食必資樹藝
以利於人庶俾播種之功用申牧養之化天下百姓宜
勸課種桑棗仍每丁毎年種桑三十樹其寄住寄庄官
䕃官家毎一頃地准一丁例仍委節度觀察州縣長吏
躬親勉率不得擾人務令及時各使知勸一一勉諭訖
具數奏聞
　　　廢華州屯田制　　　　　　　　常衮
勑間者戎旅未息徴求煩重四郊之賦乃至五稅其一
居人蕩析邦廪空虚遂命宰臣大修農政天下郡國散
諸屯轉漕入闗以資均濟兼詔中尉左右内史表屬州
縣閑田分署農官俾其耕鑿南至於華瀕渭而東林麓
洲渚之間榛莽窊邪之處非吾人所占者悉舉籍勸分
載芟載柞稼多豐碩畆獲數鍾嵗既少殷軍儲差贍郡
縣之稅於是十而減七數從其舊殆復厥常今宿麥頗
登秋苗益茂私田加闢公用漸充華州人户土地非廣
其屯田並宜給與貧下百姓自頃闗中乏牛力封圻千
里半是丘荒置屯田已來皆變良沃惠散其利以及困
窮藏之於人孰與不足宣示郡邑宜悉朕懐
　　賦斂
　　　簡徭役詔
詩不云乎民亦勞止汔可小康爰自夫隋氏失馭刑政
板蕩豺狼競起肆行凶虐徴求無度侵奪任已下民困
擾各靡聊生喪亂之餘百不存一上天降鑒爰命朕躬
廓定凶災乂寧區域念此黎庶凋弊日乆新獲安堵衣
食未豐所以每給優復蠲其徭賦不許差科輒有勞擾
義存簡靜使務農桑至如大河南北亂離永久師旅荐
興加之饑饉百姓勞弊此焉特甚江淮之間爰及嶺外
塗路懸阻土曠人稀流寓者多尤宜存恤此等諸處往
隔㓂戎自經開泰嵗月未乆猶恐士民積習不改前弊
州縣官人未稱所委迎送往來尚致勞費其河南河北
江淮以南及荆州大總管内諸州所司宜更班下自今
以後非有別勑不得輒差科徭役及迎送供承庶其安
逸明加檢約稱朕意焉(武徳六/年三月)
　　　禁止迎送營造差科詔
隋末喪亂豺狼競逐率土之衆百不一存干戈未靜農
桑咸廢凋弊之餘饑寒重切永言念此悼於厥心今㓂
賊以平天下無事百姓安堵各務耕織家給人足即事
可期所以新附之民特蠲徭賦欲其休息更無煩擾使
獲安靜自修産業猶恐所在州縣未稱朕懐道路送迎
廨宇營築率意徴求擅相呼召諸如此類悉宜禁斷非
有别勑不得差科不遵詔者重加推罰布告天下咸知
此意(武徳六/六四月)
　　　罷三十六州造船安撫百姓詔
朕以寡昧纂承鴻烈肅扆巖廊之上凝襟華裔之表馭
奔深於日慎儲祉存於勿休勉已勵精詳求大化往為
奉成先志雪恥黎元是以數年之間稱兵遼海雖除凶
戡暴義匪儲身疲人竭財役興於下泛滄流而遐濟踐
危途而逺襲風濤競駭或取淪亡鋒鏑交揮非無隕仆
顧惟菲徳事有乖於七旬在躬延責情致慙於四海湯
年罪已鑒寐斯存漢載富人周廻切念日者翹車聮映
賁帛相耀庖鼎之前猶潛秀異殿陛之下未盡英奇佇
延翰於西雍認殊珍於東序比王師荐發戎務實繁州
縣官寮縁兹生過力役無度財賂公行蠧政傷風莫斯
為甚前令三十六州造船以備東行者即宜並停訖凡
百在位宜極言得失悉心無隱以匡不逮仍分遣按察
大使問人疾苦黜陟官吏兼司元太常伯竇徳𤣥往河
南道並即持節分往其内外官五品已上各舉巖藪幽
素之士廣加詢訪旁求謡俗式企英材允毗闕政必使
八紘之内咸得朕心萬㝢之中同夫親覽宜速頒示率
土知此意焉(龍朔三/年八月)
　　　闗内庸調折變粟米勑
勑闗輔庸調所稅非少既寡蠶桑皆資菽粟常賤糶貴
買損費逾深又江淮等苦變造之勞河路増轉運之弊
毎計其運脚數倍加錢今嵗屬和平庶物穰賤南畆有
十千之穫京師同水火之饒均其餘以減逺費順其便
使農無傷自今已後闗内諸州庸調資課並宜准時價
變粟取米送至京逐要支用其路逺處不可運送者宜
所在收貯便充隨近軍粮其河南北有不通水利宜折
租造絹以代闗中調課所司仍明為條件稱朕意焉(開/元)
(二十五/年二月)
　　　減徴京畿丁役等制　　　　　　常衮
勑天之所命俾朕乂人豈敢怠遑期於康濟勞精極慮
十有四載務從省約以訓天下訪其疾苦屢有蠲除公
私之差僅從盍徹宮衛之備仍罷踐更兼捐服御用資
軍國大去煩弊以休邦畿游食之人悉歸南畆墾田之
數漸復平時神降嘉禾嵗乃大熟震於珍物景福紛委
葢上𤣥烈聖之儲祉也豈寡昧之徳而臻此耶夙夜祗
惕永懐増懼然以令有緩急物有重輕粟輕而易散錢
重而難聚古人所謂糴之至賤與貴其傷一也如聞閭
閻未免告病至乃以數斛易錢一緡雜以他徭難於償
賣輔用所寶念之惻然深可重惜所宜節省其京兆府
諸色番役等訪聞諸司或有徴課比縁時儉資數稍多
物估皆賤不可仍舊其掌閑彍騎三衛及橋堰丁匠如
有司頃徴資並納錢三千米六斗其青苗地頭天下諸
州每畆率錢十五頃以京師煩擾供應頗多茍從權宜
遂倍其數自今以後宜准諸州例徴率朕以帝王之教
人如父母之訓子所以至纎至㣲必躬必親茍或便之
豈憚煩也宣示百姓知朕意焉
　　　制置諸道兩税使勑
兩税法悉總諸稅初極便人但縁約法之時不定物估
粟帛轉賤賦税自加人力不堪國用斯切務須通濟令
其便安欲遣使臣巡行國邑郵驛所届豈免煩勞軺車
遽馳曽未周悉度支鹽鐵泉貨是司各有分巡置於都
㑹爰命帖職周視四方簡而易從庶叶權便政有所弊
事有所宜皆得舉聞副我憂寄其鹽鐵使揚州留後宜
兼充淮南浙西浙東宣歙福建等道兩税使度支山南
西道分巡院官宜兼充劒南東川及山南西道兩使其
峽内五監舊屬鹽鐵使宜割屬度支使便委山南西道
兩税使兼知參貨各奉所職期於悉心
　　平糴
　　　置常平監官詔
朕祗膺靈命撫字氓黎方緝隆平躋之仁壽田畆之賦
一切蠲除錙銖之律悉皆停斷是以特建農圃用督耕
耘思俾濟民既庶且富鍾庾之量冀同水火宜置常平
監官以均天下之貨市肆騰踊則減價而出田嗇豐羡
則増糴而收觸類長之去其太甚庶使公私俱濟家給
人足抑止兼并宣通壅滯(武徳九/年九月)
　　　命諸道平糴制　　　　　　　　常衮
勅四海之内方叶大寧西戎無厭獨阻王命不可忘戰
尚勞事邊朕頃以兵革之後軍國空耗躬率節儉務勸
農桑上𤣥儲休仍嵗大稔益用多愧不知其然雖屬此
人和近於家給而邊穀未實戎備猶虚因其天時思致
豐積將設平糴以之餽軍然以中都所供内府不足租
充常入之數豈濟倍餘之收其在方面藎臣成兹大計
共佐公家之急以資塞下之儲應諸道毎嵗皆有防秋
兵馬其淮南四千人浙西三千人魏博四千人昭義二
千人成徳三千人山南東道三千人荆南二千人湖南
三千人山南西道二千人劍南西川三千人劍南東川
三千人鄂岳一千五百人宣歙三千人福建一千五百
人其嶺南江南浙西浙東等亦各准例恐路逺往來増
費各委本道節度觀察都團練等使毎年取當使諸色
雜錢及廻易利潤贓贖等錢物每人計二十千文每道
各據所配人數都計市輕貨送上都左藏庫貯納充别
勅和糴用並不得尅當軍將士衣糧充數仍以秋收送
畢(大厯九/年五月)
　　　令御史巡定諸道米價勑
河東河北諸道頻年水旱重以兵革農耕多廢粒食未
豐比令使臣分路賑恤冀其全濟得接秋成今諸道糓
價尚未減賤而徐汴管内又遭水潦如聞江淮諸郡所
在豐稔困於甚賤不免傷農州縣長吏茍思自便潛設
條約不令出界雖無嚴牓以避詔條而商旅不通米價
懸異致令水旱之處種食無資昔春秋之時列國異政
分災救患猶載冊書况今朝典大行逺近一統禁錢閉
糴具在赦文州縣因循多不遵奉宜令御史臺揀御史
一人于江南道巡察但毎道毎州界首物價不等米商
不行即是潛有約勒不必更待文牓為驗便具事狀及
本界刺史縣令觀察判官名銜聞奏如河南通商旅之
後淮南諸郡米價漸起展轉運接諸處直至江西湖南
荆襄已來並須約勒依此舉勘聞奏仍各令觀察使審
詳前後赦條與御史相知切加訪察不得容蔽(太和/年)
　
　
　
　
　
　
　
　唐大詔令集巻一百十一
欽定四庫全書
　唐大詔令集巻一百十二
　　　　　　　　　　　　宋　宋敏求　編
　　政事
　　　財利
　　　　用舊錢詔
　　　　禁鑄造銅器詔
　　　　議放私鑄錢詔
　　　　禁京城沽酒勑
　　　　行乾元重寳錢勑
　　　　行重輪錢勑
　　　　令百官議罷新錢詔
　　　　重稜錢减價行用勑
　　　　放邕府金坑勑
　　　　放天下𣙜酒勑
　　　　減塩價勅
　　　　條貫江淮銅鈆勑
　　　　條貫錢貨及禁採銀勑
　　　　停淄青等道糶鹽勑
　　財利
　　　用舊錢詔
泉布之興其来自乆實古今之要重為公私之寳用年
月既深偽濫斯起所以採乾封之號改鑄新錢静而思
之將為未可髙祖掇亂反正爰創軌模太宗立極承天
無所改作今廢舊造新恐乖先㫖其開元泉貨冝依舊
施行為萬代之法乾封新鑄之錢令所司貯納更不須
鑄仍令天下置鑪之處並鑄開元通寳錢(乾封二/年五月)
　　　禁鑄造銅器詔
古者作錢以通有無之鄉以平小大之價以全服用之
物以濟單貧之資錢之所由急也然絲布財穀四者為
大若本賤末貴則人弃本而務賤故有盗鑄者冒嚴刑
而不悔藏鏹者非倍息而不出今天下泉貨益少布幣
頗輕欲使流通焉可得也且銅者餒不可食寒不可衣
也既不堪於器用又不同於寳物唯以鑄錢使其流布
宜令所在布知鑄錢委按察使申明格文禁斷私賣銅
錫仍禁造銅器所有採銅錫鈆官為市取勿抑其價務
利於人(開元十七/年九月)
　　　議放私鑄錢勅　　　　　　　張九齡
勅布帛不可以尺寸為交易菽粟不可以抄勺貿有無
故古之為錢以通貨幣葢人所作非天實生頃者耕織
為資乃稍賤而傷本磨鑄之物却以少而致貴頃雖官
鑄所入無幾約工計本勞費又多公私之間給用不贍
永言其弊豈無變通往者漢文之時已有放錢之令雖
見非於賈誼亦無廢於賢君况古往今来時異事變反
經之義安有定耶終然自拘必無足用且欲不禁私鑄
其理如何公卿百寮詳議可否朕將親覽擇善而從(開/元)
(年/)
　　　禁京城沽酒勅
為政之本期於節用今農功在務廩食未優如聞京城
之中酒價尤貴但以麴蘖之費有損國儲㳺惰之徒益
資廢業其京城内沽酒即宜禁斷麥熟之後任依常式
(乾元元/年二月)
　　　行乾元重寳錢勅
錢貨之興其来巳乆葢代有㳂革時為重輕周興九府
實啟流泉之利漢造五銖亦𢎞改鑄之法必令小大兼
適母子相權事有益於公私理宜循於通變但以兵戈
未息帑藏猶虚卜式獻助軍之誠𢎞羊興富國之筭静
言立法諒在便人御史中丞第五琦奏請改錢以一當
十别為新鑄不廢舊者兾實三官之資用収十倍之利
所謂於人不優從古有經宜聴於諸監别鑄一當十錢
其文曰乾元重寳其開元通寳著亦依舊行用所請採
鑄捉搦處置即條件奏聞(乾元二/年七月)
　　　行重輪錢勑
九府陳規百王不易或輕為重葢取適時以重為輕用
為救弊則有形分龍馬勢冩刀龜子母相㳂變通斯在
今國步猶阻帑藏未充重斂乃人困不堪薄征則軍賦
未足是以頃令改鑄務於濟時自開元行用以來頗亦公
私𢎞益今可於絳州諸鑪加様起鑄更増新郭不變舊
文每以一錢用當五十利豐費約實允事宜其錢以二
十斤成貫自餘錢監並聴依舊享兹厚利足以富國人
安俗阜朕復何憂仍令鑄錢使即勾當起鑄新錢或有
奸濫所由奉法何至寛容仰州縣明示錢様切須捉搦
勿使違越在京官寮比無俸料桂玉之費將何以堪宜
取絳州新錢給冬季俸料即仰所由申請計㑹支給且
艱難之際家國當同頃者急在軍戎所以乆虧禄俸眷
言優恤恒愧於懐今俯及授衣略為賙給庶資時要宜
悉朕懐(乾元二/年八月)
　　　令百官議罷新錢詔
泉府之設其来尚矣或因時改作則制有重輕往以金
革是殷邦儲稍闕屬權臣掌賦變法非良遂使貨物相
㳂穀帛騰踊求之輿誦弊實由斯夫易柱調絃政之要
者今欲仍從舊貫漸罷新錢又慮權行轉資艱急如或
猶循所務未塞其源實恐物價虚騰黎人失業静言體
要用藉良圖且兩漢舊規典章沿革必朝廷㑹議共體
至公葢明君不獨専法當從衆議庶遵行古之道俾廣
無私之論宜令文武百官九品以上並於尚書省議訖
委中書門下詳擇奏聞(乾元三/年三月)
　　　重稜錢減價行用勑
因時立制頃議新錢且欲從權知非經乆如聞官鑪之
外私鑄頗多吞併小錢踰濫成弊抵罪雖衆禁奸未絶
况物價益起人心不安事藉變通期於折衷其重稜五
十價錢宜减作三十文行用其開元舊錢宜與乾元錢
並行用仍令京中及畿縣内依此處分諸州待後進止
(上元元/年九月)
　　　放邕府金坑勅
𠡠朕聞致理之君克勤於徳不貴逺物所寳惟賢故堯
設茅茨禹卑宫室光武捨去寳劒順帝封還大珠朕以
𦕈身獲守丕業仰止前王之徳思齊太素之風未嘗縁
情於服翫措手於珠玉庶乎捐金抵璧返朴還淳邕州
所奉金坑誠為潤國語人於利非朕素懐方以不貪為
寳惟徳其物豈尚兹難得之貨生其可欲之心耶其金
坑宜委康澤差擇清强官専勾當任貧下百姓採斸不
得令酋豪及官吏影占侵擾聞奏當重科貶俾夫俗臻
富夀人識亷隅副朕意也(大厯十四/年七月)
　　　放天下𣙜酒勅
勅朕聞孟子曰國不以利為利以義為利欽若前訓賢
哉是言故務徳崇賢理之先也趨本弃末政之興也禹
貢以財賦周禮入其貨賄皆贍國用無奪人業漢接秦
弊時匱費殷置筭緍之科下𣙜酤之令郡國發奸於下
公卿言利於朝賈誼所以云天下之大殘也朕獲奉宗
廟之祀永惟淳風猶聞江淮之間頃縁兵食未足𣙜酒
収利權以救時雖廣儲畜之資實隳商賈之業方敦禮
莭漸致和平豈財悖而入與百姓争利者耶其轉運使
下先諸道𣙜酒宜停俾利歸於人化臻知恥仍宣示中
外知朕意焉
　　　减鹽價勅
三代立制山澤不禁天地財利與人共之王道寢微强
霸迭興於是設祈望之守興𣙜筦之法以佐兵賦以寛
地征公私之間猶謂兼濟歴代遵用遂為典常自頃冦
難荐興巳三十載服干櫓者農桑其盡居閭里者杼柚
其空革車方殷軍食屢調人多轉死田卒汙莱乃専煑
海之利以為贍國之術度其所入嵗倍田租近者軍費
日増𣙜價日貴至有以穀數斗易鹽一升本末相踰科
條益峻念彼貧匱何能自資五味失和百疾生害以兹
夭斃實用痛傷嗚呼朕丕承列聖之緒遐覽前王之典
既不克静事以息用又不獲弛禁以便人征利滋深疲
甿重困予則不恤其誰省憂應准并峡州𣙜鹽宜令中
書門下及度支商量裁减估價兼釐革利害速具條件
聞奏削去繁刻杜塞姦訛務於利人以稱朕意
　　　條貫江淮銅鈆勅
錢貴物賤傷農害工權其輕重須有通變比者銅鈆無
禁鼓鑄有妨其江淮諸州府収市銅鈆等先已令諸道
知院官勾當縁令𥘉下未盡頒行宜委諸道觀察等使
與知院官切共勾當事畢日仍委鹽鉄使據所得數勘
㑹聞奏(元和/年)
　　　條貫錢貨及禁採銀𠡠
𠡠泉貨之法義在通流若錢有所壅貨當益賤故藏錢
者得乘人之急居貨者必損已之資趨利之徒豈知國
計斯弊未革人將不堪今欲著錢令以出滯藏加鼓鑄
以資流布使商旅知禁農桑獲安義切救人情非欲利
然革之無漸物或相驚已日之孚在乎消息天下商賈
先畜錢者宜委所在長吏分明曉諭令其収市貨物官
中不得輒立程限逼迫商人任其貨易以求便利計周
嵗之後此法遍行朕當别立新規設蓄錢之禁所以先
有告示許其方圓意在他時行法不貸朕志乆定固無
二言又有銀之山必有銅鑛銅者可資於鼓鑄銀者無
益於貧人適開翫好之端豈救饑寒之患况欲加鑄理
須併功得不權其重輕使務専一其天下自五嶺以北
見採銀坑並宜禁斷恐所在坑户不免失業委本州府
長吏勸課令其採銅助官中鑄作仍委鹽鉄使即作法
優賞條流聞奏於戯人之求利厥路固殊斯道炳然言
之不惑凡百有位明悉朕懐
　　　停淄青等道糶鹽勅
兵革初寧方資𣙜筦閭閻重困斯可蠲除如聞淄青鄆
三道往年糶鹽價錢近収七十萬貫資費優贍有餘自
鹽鉄使収管巳来軍府頓絶其利遂使經行陣者有停
粮之怨服隴畆者興加税之嗟犯鹽禁者困鞭撻之刑
理生業者乏鹽醬之具雖縣官受利而郡府益空俾人
獲安寧我莭用其鹽鉄先於淄青兖鄆等道管内置小
鋪糶鹽巡院納𣙜起今年五月一日已後一切並停仍
各委本道約校比年莭度使自収管充軍府逐急用度
及均减管内貧下百姓兩税錢數至年終各具糶鹽所
得錢并均减兩税聞奏(元和/年)
　
　
　
　
　
　
　
　
　
　
　
　
　唐大詔令集巻一百十二
欽定四庫全書
　唐大詔令集巻一百十三
　　　　　　　　　　　　宋　宋敏求　編
　　政事
　　　道釋
　　　　禁正月五月九月屠宰詔
　　　　為殞身戎陣者立寺刹詔
　　　　道士女冠在僧尼之上詔
　　　　僧尼不得受父母拜詔
　　　　釋教在道法之上制
　　　　條流佛道二教制
　　　　禁𦵏舍利骨制
　　　　僧道齊行並進𠡠
　　　　令僧尼道士女冠拜父母𠡠
　　　　斷書經及鑄佛像勅
　　　　禁斷妖訛等勅
　　　　誡勵僧尼勅
　　　　不許私度僧尼及住蘭若勅
　　　　僧尼拜父母勅
　　　　禁三元日屠宰勅
　　　　𤣥元皇帝臨降制
　　　　停京都檢校僧道威儀勅
　　　　令天下寺觀修功徳勅
　　　　條貫僧尼勅
　　　　禁天下寺觀停客制
　　　　禁僧道卜筮制
　　　　修亳州太清宫詔
　　　　條流僧尼勅
　　　　拆寺制
　　　　迎鳯翔真身徳音
　　道釋
　　　禁正月五月九月屠宰詔
釋典微妙净業始於慈悲道教沖虛至徳去其殘殺四
時之禁無伐麛卵三驅之化不取前禽葢欲敦崇仁惠
蕃衍庶物立政經邦咸率兹道朕祗膺靈命撫遂羣生
言念亭育無忘鑒寐殷帝去網庶踵前修齊王舍牛實
符本志自今以後每年正月五月九月凡闗屠宰殺戮
網捕畋獵並宜禁止(武徳二/年正月)
　　　為殞身戎陣者立寺刹詔
至人虚已忘彼我於胷懐釋敎慈心均異同於平等是
知上聖惻隠無隔萬方大悲𢎞濟義猶一子有隋失道
九服沸騰朕親總元戎致兹明罰誓牧登陑曽無寧嵗
其桀犬愚惑嬰此湯羅銜鬚義憤終身握莭各殉所奉
咸有可嘉日往月來逝川斯逺雖復項籍放命封樹紀
於丘墳紀信捐生丹書著於圖象猶恐九泉之下尚淪
鼎鑊八難之間永纒水火愀然疚懐用忘興寢思所以
樹立福田濟其營魄可於建義已来交兵之處為義士
凶徒殞身戎陣者立寺刹焉(貞觀三年/閏十二月)
　　　道士女冠在僧尼之上詔
老君垂範義在於清虚釋迦遺文理存於因果詳其教
也汲引之迹殊途永其宗也𢎞益之風齊致然則大道
之行肇於遂古源出無名之始事髙有外之形邁兩儀
而運行包萬物而亭育故能興邦致泰反朴還淳至如
佛法之興基於西域爰自東漢方被中華神變之理多
方報應之縁匪一洎乎近世崇信滋深人兾當年之福
家懼來生之禍由是滯俗者聞𤣥宗而大笑好異者望
真諦而多歸始波湧於閭里終風靡於朝廷遂使殊方
之典欝為衆妙之先諸華之教翻居一乗之後流遁忘
反於兹累代朕夙夜寅畏緬惟至道思革前弊納諸軌
物况朕之本系起自柱下鼎祚克昌既凴上徳之慶天
下大定亦賴無為之功宜有改張闡兹𤣥化自今已後
齋供行𤣥法至於稱謂道士女冠可在僧尼之前庶敦
本之俗暢於九有尊祖之風貽諸萬葉(貞觀十一/年二月)
　　　僧尼不得受父母拜詔
釋典沖虚有無兼謝正覺凝寂彼我俱亡豈自尊崇然
後為法聖人心主於慈孝父子君臣之際長幼仁義之
序與夫周孔之敎異軫同歸弃禮悖徳朕所不取僧尼
之徒自云離欲先自貴髙父母之親人倫已極整容端
坐受其禮拜自餘尊屬莫不皆然有傷名敎實斁彞典
自今已後僧尼不得受父母及尊者禮拜所司明為法
制即宜禁斷(顕慶二/年二月)
　　　釋教在道法之上制
朕先䝉金口之記又承寳偈之文歴教表於當今本願
摽於曩劫大雲闡奥明王國之楨符方等發揚顯自在
之丕業馭一境而敦化宏五戒以訓人爰開革命之階
方啓惟新之運宜叶隨時之義以申自我之規雖實際
如如理忘於先後翹心懇懇畏展於勤誠自今已後釋
教宜在道法之上緇服處黄冠之前庶得道有識以歸
依極羣生於迴向布告遐邇知朕意焉(天授二/年三月)
　　　條流佛道二教制
佛道二教同歸於善無為究竟皆是一宗比有淺識之
徒競于物我或因懟怨各出醜言僧既排斥老君道士
乃誹謗佛法更相訾毁務在加諸人而無知一至於此
且出家之人須崇業行非聖犯義豈是法門自今僧及
道士敢毁謗佛道者先決杖即令還俗(聖厯元/年正月)
　　　禁𦵏舍利骨制
釋氏垂教本離死生示滅之儀固非正法如聞天中寺
僧徒今年七月十五日下舍利骨素服哭泣不達妙理
輕徇常情恐學者有疑曽不謗毁宜令所管州縣即加
禁斷(聖厯三/年五月)
　　　僧道齊行並進制
朕聞釋及𤣥宗理均跡異拯人救俗教别功齊豈有於
其中間妄生彼我不遵善下之㫖相髙無上之法有殊
聖教頗失道源自今每縁法事集㑹僧尼道士女冠等
宜齊行並進(景雲/二年)
　　　令僧尼道士女冠拜父母勅
勅夫孝者天之經地之義人之行故自天子下至庶人
資於敬愛以事父母所謂冠五帝之表稱百行之先如
或不由其何以訓如聞道士女冠僧尼等有不拜父母
之禮朕用思之茫然罔識且道釋之教葢懲惡而勸善
父子之儀豈縁情而易制安有同人代而離怙恃哉哀
哀父母生我勞瘁故六親有不和之戒十號有報恩之
㫖此又窮源本而啓宗極也今若為子而忘其生傲親
而徇於末日背禮而强名教傷於教則不可行行教
而不廢禮合於禮則無不遂二親之與二教復何異焉
自今已後道士女冠僧尼等並令拜父母喪紀變除亦
依月數庶能正此頺弊用明典則罔虧愛敬之風自叶
真仙之意(開元二年閏/二月三日)
　　　斷書經及鑄佛像勅
佛教者在於清净存乎利益今兩京城内寺宇相望凡
欲歸依足申化敬下人淺近不悟精㣲覩葉希金望𦦨
思水浸以流蕩頗成蠧弊如聞坊巷之内開鋪書經公
然鑄佛口食酒肉手漫羶腥尊敬之道既虧慢神之心遂起
百姓等或縁求福因致飢寒言念愚䝉深用嗟悼殊不
知佛非在外法本居心近取諸身道則不逺溺於積習
實藉申明自今已後州縣坊市等不得輒更鑄佛冩經
典須瞻仰尊容者任就寺禮拜須經典讀誦者勤於寺
贖取如經本少僧為冩供諸州觀並宜准此(開元二/年七月)
　　　禁斷妖訛等勅　　　　　　　　　　蘇頲
勅釋氏汲引本歸正法仁王䕶持先去邪道失其宗㫖
為般若之罪人成其詭怪豈湼槃之信士不存懲革遂
廢津梁眷彼愚䝉將䧟坑穽比有白衣長髪假託彌勒
下生因為妖訛廣集徒侣稱解禪觀妄説災祥或别作
小經詐云佛説或輒畜弟子號為和尚多不婚娶眩惑
閭閻觸類實繁蠧政為甚刺史縣令職在親人拙於撫
馭是生姦宄自今已後宜嚴加捉搦仍令按察使採訪
如州縣不能覺察所由長官並量狀貶降(開元三年十/一月十七日)
　　　誡勵僧尼勅
釋迦設教出自外方漢主中年漸于東土説兹因果廣
樹筌蹄事涉虚𤣥𦕈同河漢故三皇作乂五帝乘時未
䝉方便之門自有雍熈之化朕念彼流俗深迷至真盡
軀命以求縁竭資財而作福未來之勝因莫効見在之
家業以空事等繁風曽無所悔愚人寡識屢䧟刑科近
日僧尼此風尤甚因依講説惑煽閭閻谿壑無厭唯財
是斂津梁自壊其教安施無益於人有蠧於俗或出入
州縣假託威權或巡歴村鄉恣行教化因其聚㑹便有
宿宵左道不常異端斯起自今已後僧尼除講律之外
一切禁斷六時禮懴須依律儀午夜不行宜守俗制如
有犯者先斷還俗仍依法科罪所在州縣不能捉搦并
官吏輒與往還各量事科貶(開元十九/年四月)
　　　不許私度僧尼及住蘭若勑
夫釋氏之教義歸真寂爰置僧徒以奉其法而趨末忘
本去實據華假託方便之門以為利養之府徒蠲賦役
積有奸訛至使浮俗奔馳左道穿鑿言念浄域浸成道
奸非所以叶和至理𢎞振王猷宜有澄清以正風俗朕
先知此弊故預塞其源不度人来向二十載訪聞在外
有三十已下小僧尼宜令所司及府縣括責處分又惟
彼釋道同歸凝寂各有寺觀自合住持或寓跡幽閒或
潜行閭里䧟於非僻有足傷嗟如聞逺就山林别為蘭
若兼亦聚衆公然往来或妄託生縁輒有俗家居止即
宜一切禁斷(開元十九/年七月)
　　　僧尼拜父母勑
道教釋敎其歸一體都忘彼我不自貴髙近者道士女
冠稱君子之禮僧尼企踵勤誠請之義以為佛初滅度
付囑國王猥當負荷願在宣布葢欲崇其教而先於朕
也自今以後僧尼一依道士女冠兼拜其父母宜増修
戒行無違僧律興行至道俾在於兹(開元二十/一年十月)
　　　禁三元日屠宰勑
道家三元誠有科誡朕嘗精意禱亦乆矣而物未䝉福
念不在兹今月十四日十五(日/)是下元齋日都城内應
省屠宰宜令河南尹李適之勾當總與贖取其百司諸
厨日有内科亦責數奏來並百姓間是日並停宰殺漁
獵等兼斷肉食自今以後兩都及天下諸州每年正月
七月十月三元日起十三日至十五日兼宜禁斷(開元/二十)
(二年/十月)
　　　𤣥元皇帝臨降制
大道混成乃先於天地聖人至教用明其宗極故能發
揮妙本𢎞濟生靈使秉志者信徴迷方者知復以此救
物故無弃人其孰當之莫若我烈祖𤣥元皇帝矣朕纉
承寳業重闡𤣥猷自臨御以来罔不夙夜每滌慮凝想
齋心服形禮謁於尊容未明而畢事將三十載矣葢為
天下蒼生以祈多福不謂㣲誠上達睿祖垂鑒頃因假
寐忽夢真容既覺之後昭然以觀瞻奉踰時殊相自然
與夢相恊謂降仙府永鎮人寰告我以無疆之休徳音
在聴表我以非常之慶靈貺有期乃昊穹幽賛宗社儲
祉豈朕虚薄能致兹事若使寢興乃申祗敬宜令所司
即冩真容分使送諸道採訪使令當道州轉送開元觀
安置所在道士女冠道士等皆具威儀法事迎候像到
七日夜設齋行道仍各賜錢用充齋慶之費自今已後
常令講習道經以暢微㫖所置道學須倍加敦勸使有
成益是知真理深逺𢎞之在人不有激揚何以勵俗諸
色人有能明道徳經及莊子列子文子者委所由長官
訪擇具以名聞朕當親試别加甄奬至如道有三寳兹
居一焉欽若至言爰兹宥過天下見禁囚徒其十惡罪
者及造偽頭者并謀殺故殺奸訛宿宵人等特宜免死
配嶺南官人犯贓據情狀輕重事貶降餘一切免且夫
愛人之義長育之務宜存清浄合於簡易至如州縣造
籍之年四圍定户皆據資産以為升降其有小葺園廬
粗致儲蓄多相糺訐便被加等朕情為敦本義在勸農
欲使野絶游人田無曠土安可得也自今已後且三五
年間未須定户其中或有家資破散檢覆非虚不可循
舊差科須量事與降今者真容應見古所未聞福雖始
於邦家慶宜均於士庶其親王公主郡主縣主及内外
文武官等並量賜錢至休假之辰宜以酒食用申慶樂
諸道莭度及將士等亦宜准此其兩京及諸州父老亦
量賜錢同此歡宴其錢以當處官物况伊爾公卿逮乎
黎獻宜勉崇𤣥化共復淳源宣布遐邇使知朕意(開元二十/九年五月)
　　　停京都檢校僧道威儀勑　　　　　孫逖
勅道釋二教必在䕶持須置威儀令自整肅徒衆既廣
統攝尤難更相是非却成煩弊自今已後京都檢校僧
道威儀事宜並停或恐先有猜嫌因此妄相糺訴所由
亦不須為理
　　　令天下寺觀修功徳勅　　　　　　孫逖
勅道釋二門𤣥通衆妙濟時育物皆有明徴是所依凴
豈忘尊奉其天下寺觀並令修功徳用齊三聖之敎以
答百靈之心宜副虚懐各陳至敬
　　　條貫僧尼勅
道釋二教用存善誘至於像設必在尊崇如聞州縣公
私多借寺觀居止因兹䙝凟切宜禁斷務令清肅其寺
觀除三綱并老病不能支持者餘並俾每日二時行道
禮拜如有弛慢並量加科罰又崇敬清净禮避嫌疑其
僧尼道士非本師教主及齋㑹禮謁不得妄託事故輒
有往来非時聚㑹並委所由長官勾當所有犯者准法
處分亦不得因兹攪擾分明告示咸使知悉(寳應元/年八月)
　　　禁天下寺觀停客制　　　　　常衮
勅釋教本以助化道家先於理國懲惡勸善以齊死生
薫然慈仁美利天下所庇者大所益者深故歴代崇尚
而弗易也朕以𤣥元烈祖慶我昌運西方聖人福兹下
土常所盡敬敢忘致誠且至真之體尚於精潔流俗所
尊不宜䙝慢如聞天下寺觀多被軍士及官吏諸客居
止狎而黷之曽不畏忌緇黄屏竄堂居毁撤寢處於象
設之門庖厨於廊廡之下緬然遐想愧歎良深自今已
後切宜禁斷其軍士委州縣長吏與本將商量移於穏
便處安置其官吏諸客等頻有處分自合遵承仰勅到
當時發遣應尊像有損壊處俾隨事脩補其有諸神所
居載在祀典靈跡昭著福及生人者如有毁廢亦宜増
葺且王者以清浄統法聖人以神道設教精意所在感
而遂通非徼福於朕躬期降祥於黎獻申明詔㫖用悉
勞懐
　　　禁僧道卜筮制　　　　　　　　常衮
勅左道疑衆王制無捨妖言蠧時國朝尤禁且緇黄之
教本以少思寡欲也隂陽者流所以教授人時也而有
學非而辨性狎於邪輒窺天道之逺妄騐國家之事仍
又託於卜筮假説災祥豈直閭閻之内恣其誑惑兼亦
衣冠之家多有厭勝將恐寖成其俗以生禍亂之萌時
艱已来禁網疎闊致令此輩尚有矯誣害政之深莫過
於此將歸正道必絶姦源宜令所司舉舊條處分
　　　修亳州太清宮詔
聖人立極教本奉先王者配天義惟尊祖我大聖祖𤣥
元皇帝肇開寳運垂祚有唐致六合於大同躋羣生於
夀域保兹鴻業實賴貽謀如聞亳州太清宮頻經水潦
頗已摧毁永惟誕聖之地敢忘崇本之誠宜令宣武軍
莭度使李程兼充亳州太清宮使仍委漸加修葺以時
致敬稱朕意焉(太/和)
　　　條流僧尼勅
朕齋居法宫詳念至理思欲建皇極端化源大蘇生靈
漸復古道矧伊耗蠧必在澄清而釋氏一宗來自西國
殷周已前何嘗有此唐虞之際寧匪盛時逮至漢明因
夢以言徴𫝊毅猝詞而臆對逺承像教從此流行蕩然
相𫝊垂七百祀黎庶信若空之説衣冠敬方便之門異
同之論雖多俗尚之訛未革遂使風駈成俗雲構滿途
丁壯茍避於征徭孤窮實困於誘奪永言斯弊宜峻科
條自今已後京兆府委功徳使外州府委所在長吏嚴
加捉搦不得度人為僧尼累有明勅切在提舉惟我元
元務在長育擅有髠削亦宜禁斷比來京城及諸州府
三長齋月置講集衆兼戒懴及七月十五日解夏後廵
門家提剥割生人妄稱度脱者並宜禁斷且僧尼本律
科戒甚嚴茍有違犯便勒還俗若有自願還俗者官司
不須制立如聞兩街功徳使近有條約不許僧尼午後
行遊雖曰緇徒無非赤子有妨自遂亦軫予懐從今以
後午後任行其僧尼在城委功徳使其諸州府委本任
長吏試經僧尼並須讀得五百紙文字通流免有舛誤
兼數内念得三百紙則為及格京城勅下後諸州府勅
到後許三箇月温習然後試練如不及格便勒還俗其
有年過五十以上筋力既衰及年齒未至夙嬰痼疾并
瘖聾跛躄不能自存者並不在試經限若有戒律清髙
修持堅苦風塵不雜徒衆共知者亦不在試經限天下
更不得創造寺院普通蘭若等如因破壊即任修葺於
戯理國之本在正風俗故王化首婚姻之道所以序人
倫霸圖著胎養之令所以務生聚况一夫不耕人受其
飢一女不織人受其寒安有廢中夏之人習外夷無生
之法略期疎滌用潔源流俾爾齊甿去末歸本庶富之
漸其在斯乎凡厥司存勉率吾敎各勤檢馭稱朕意焉
(太和/年)
　　　拆寺制
朕聞三代以前未嘗言佛漢魏之後像教寖興是逢季
時𫝊此異俗因縁染習蔓衍滋多以至於蠧耗國風而
漸不覺以至於誘惑人意而衆益迷洎於九有山原兩
京城闕僧徒日廣佛寺日崇勞人力於土木之功奪人
利於金寳之飾移君親於師資之際違配偶於戒律之
間壊法害人無逾此道且一夫不田有罹其餒者一婦
不織有罹其寒者今天下僧尼不可勝數皆待農而食
待蠶而衣寺宇招提莫知紀極皆雲構藻飾僣擬宮居
晉宋齊梁物力凋殘風俗澆詐莫不由是而致也况我
髙祖太宗以武定禍亂以文理華夏執此二柄足以經
邦豈可以區區西方之教與我抗衡哉貞觀開元亦嘗
釐革剗除不盡流衍轉滋朕博覽前言旁求輿議弊之
可革斷在不疑而中外誠臣叶心正意條疏至當宜在
必行懲千古之蠧源成百王之典法濟人利衆予不讓
焉其天下所拆寺四千六百餘所還俗僧尼二十六萬
五十人収充兩税户拆招提蘭若四萬餘所収膏腴上
田數千萬項収奴婢為兩税户十五萬人并隸僧尼屬
主客顯明外國之教勒大秦穆䕶拔二千餘人並令還
俗不雜中華之風於戯前古未行似將有待及今盡去
豈謂無時駈㳺墮不業之徒已踰百萬廢丹雘無用之
屋何啻億千自此清浄訓人慕無為之理易簡齊政成
一俗之功將使六合黔黎同歸皇化尚以革弊之始日
用不知下制明廷宜體予意宣布中外咸使聞知(㑹昌/五年)
(八/月)
　　　迎鳯翔真身徳音
朕以寡徳纉承鴻業十有四年矣頃屬蠻冦猖狂王師
未息朕憂勤在位愛育生靈遂乃尊崇釋教致敬𤣥門
迎請真身葢為萬姓祈福今者觀覩之衆隘塞路岐載
念陛庭寢興在慮嗟我黎人䧟於刑辟况漸當暑毒繫
於縲絏或身積幽寃有傷和氣或門連追擾有妨農務
其京畿及天下州府見禁囚徒除十惡五逆故意殺人
官典犯賘令造毒藥放火持仗開發墳墓外其餘罪無
輕重莭級逓减一等其京城軍鎮限兩日内疏理訖聞
奏天下州府勅到三日内疏理聞奏(咸通十三/年四月)
　
　
　
　
　
　
　
　
　
　
　唐大詔令集巻一百十三
欽定四庫全書
　唐大詔令集巻一百十四
　　　　　　　　　　　　宋　宋敏求　編
　　政事
　　　祥瑞
　　　　諸符瑞申所司詔
　　　　不許奏祥瑞詔
　　　　令諸道不得奏祥瑞詔
　　　醫方(疾病/附)
　　　　諸州置醫學博士勅
　　　　牓示廣濟方勅
　　　　頒廣利方勅
　　　　三衛彍騎疾病給食料勅
　　　收瘞
　　　　收瘞隋末喪亂骸骨詔
　　　　掩暴露骸骨詔
　　　　瘞突厥骸骨詔
　　　　剗削京觀詔
　　　　收𦵏隋朝征遼軍士骸骨詔
　　　　埋瘞暴露骸骨勅
　　　　收𦵏陣亡將士及慰問其家口勅
　　　　收瘞京城骸骨詔
　　　禁錮
　　　　禁錮隋朝弑逆子孫勅
　　　　楊素子孫不得任京官制
　　　雜録
　　　　隋代公卿不預義軍者田宅並勿追収詔
　　　　不許言中興勅
　　　　改丹水為懐水勅
　　　　江王下教
　　祥瑞
　　　諸符瑞申所司詔
自昔帝王受天明命其有二儀感徳百靈錫祉莫不君
臣動色歌頌相趨朕恭承大寳情深夕惕每見表奏符
瑞慙恧増懐且安危在乎人事吉凶繫於政術若時主
昏虐靈貺未能成其美如治道休明咎徴不能致其惡
以此而言未可為恃今後麟鳯龜龍大瑞之類依舊表
奏自外諸瑞宜申所司奏者唯顯瑞物色目及出見處
更不得茍乗虚飾徒致浮詞(貞觀二/年九月)
　　　不許奏祥瑞詔
朕以寡昧纉承丕業永思至理所寳惟賢至如嘉禾神
芝奇禽異獸葢輔化之虚美也所以光武形於詔令春
秋不書祥瑞朕誠薄徳思及前人自今已後所有祥瑞
但令依式申報有司不須聞獻其珍禽奇獸亦宜停進
宣示天下知朕意焉
　　　令諸道不得奏祥瑞詔
朕以菲徳祗膺大寳深求理本將致時雍以慈惠恭儉
為休徴以人和年豐為上瑞夙夜思省無以過之至於
嘉頴連理之祥飛禽走獸之異出自邦國来獻闕庭虚
推功徳非予所尚嵗晏奏陳於清廟元正列薦於上朝
探討古今亦無明據恭惟靈聖豈候薦聞事匪經常允
當釐正庶使溥天之下知予務實之心其諸道應有三
等祥瑞並不得更有聞奏亦不要申牒所司其臘饗太
廟薦獻太清宫并元日受朝奏祥瑞儀注宜停
　　醫方(疾病/附)
　　　諸州置醫學博士勅
勅神農嘗草以療人疾岐伯品藥以輔人命朕銓覽古
方永念黎庶或榮衛内擁或寒暑外攻因而不救良可
歎息今逺路僻州醫術全少下人疾苦將何恃賴宜令
天下諸州各置職事醫學博士一員階品同於録事每
州冩本草及百一集驗方經史同貯其諸州於録事各
省一員中下州先有一員者省訖仰州補勲散官(開元/十一)
(年七/月)
　　　牓示廣濟方勅
朕頃者所撰廣濟方救人疾患愛民育物惠彼黎元特
念僻逺之家未能繕冩閭閻之内或有不知儻醫療失
時因至天横性命之際寧忘惻隠宜命郡縣長官就廣
濟方中逐要者於大板上件録當村坊要路牓示仍委
採訪使勾當無令脱錯(天寳五/年八月)
　　　頒廣利方勅
勅立國之道莫重於愛民育物之心期臻於夀域故安
其性命順其莭宜使六氣不差百疾不作斯亦救人之
要也朕以聴政之暇思及黎元母慮温濕不時壅欝為
癘或僻逺之俗難備於醫方或貧匱之家有虧於藥石
失於救療遂至傷生言念於兹載深憂軫屬春陽在候
寒暑方交閭里之間頗聞疾患每因服餌尤感予𠂻遂
閲方書求其簡要並以曽經試用累驗其功及取單方
務於速効當使疾無不差藥必易求不假逺召醫工可
以立救人命因加纂集以便討尋類例相從勒成五巻
名曰貞元集要廣利方宜付所司即頒下州府閭閻之
内咸使聞知
　　　三衛彍騎疾病給食料勅
育物者所貴於從宜養人者必資於遂性况加疾苦豈
忘哀矜内外廊三衛彍騎等如聞因當上染患者番滿
之後既不勝致還鄉又不容在職掌思彼進退無據何
所依投溝壑是憂豈謀朝夕永言及此深軫於懐自今
已後如有此色宜移就三衛厨給食料將養各委左右
金吾將軍存意檢校所須藥物仍與太常計㑹量事供
擬並差醫人救療其諸門及街鋪職掌人等各委將軍
以當衛諸色殘官等且量事支給其醫藥宜准内外廊
例自餘色當畨人等有疢疾者並准此處分其有身死
者各委所由隨事埋瘞當日牒報本貫令家人親族運
致還鄉(天寳三/年八月)
　　收瘞
　　　收瘞隋末喪亂骸骨詔
自隋室不綱政刑荒廢戍役煩重師旅荐興元元無辜
墮於塗炭轉死溝壑暴骨中原室黨淪亡邑居散逸墳
隴靡託營魂無歸朕受命君臨為民父母率土之内情
均亭毒一物失宜寢興軫慮念兹道殣義先弔恤雖復
令已頒下普遣𦵏埋猶恐吏不存心收瘞未盡宜令州
縣官司所在奉行掩骼埋胔必令周悉使郵亭之次先
復逰魂窀穸之下各安所厝姬文惠化恩及枯骸庶踵
於前此焉非類(武徳/年)
　　　掩暴露骸骨詔
隋運將盡羣凶鼎沸干戈不息饑饉相仍流血成川暴
骸滿野朕往因軍旅周覽川原每所臨視用傷心慮自
祗膺寳命義切哀矜雖道謝姬文而情深掩骼諸色骸
骨暴露者宜令所在官司收斂埋瘞稱朕意焉(貞觀二/年四月)
　　　瘞突厥骸骨詔
突厥種落往逢災癘疾疫饑饉殞喪者多暴骸中野前
後相屬幽魂靡託醪奠無所本官矜悼有懐惻隠宜令
所司於大業長城以南分道巡行但有骸骨之所酒酺
致祭速為埋瘞務令周悉以稱朕意(貞觀四/年九月)
　　　剗削京觀詔
甲兵之設事不獲已義在止戈期於去殺季葉馳競恃
力肆威鋒刃之下恣情剪馘血流漂杵方稱厥意屍若
亂麻自以為武露骸封土多崇京觀徒見安忍之心未
𢎞掩骼之禮静言念此憫歎良深但是諸州有京觀無
問新舊宜悉剗削加土為墳掩蔽枯朽勿令暴露仍以
酒酺致奠焉(貞觀五/年二月)
　　　収𦵏隋朝征遼軍士骸骨勅
詔自隋師渡遼時非天賛從軍士卒骸骨相望遍於原
野良可哀歎掩骸之義仰惟先典其令並収𦵏之(貞觀/十九)
(年四/月)
　　　埋瘞暴露骸骨勅
移風易俗主化之大猷掩骼埋胔時令之通典如聞江
左百姓之間或家遭疾疫因此致死皆棄之中野無復
安𦵏情禮都闕一至於斯習以為常乃成其弊自今已
後宜委郡縣長官嚴加誡約俾其知禁勿使更然其先
未𦵏者即勒本家収𦵏如或無親族及行客身亡者仰
所在鄰封相共埋瘞無令暴露庶叶禮經諸道有此同
者亦宜准此(天寳元/年三月)
　　　収𦵏陣亡將士及慰問其家口勅　賈至
勅自冦戎猾夏干戈不戢涉三載矣而忠臣義士死王
事者何可勝言兹朕痛悼於厥心若挾瘡痏是用枕戈
寢胄親總六師恃神祗之祐凴宗廟之靈亦兾尅清載
造京邑近者諸軍告捷屢摧賊衆天意人事若將叶符
而戰士陣亡多委溝壑已令収瘞猶慮或遺撫存哀殁
朕之所切宜令莭度使與郡縣長官計㑹悉収骸骨埋
𦵏致祭仍勘責姓名續行奏聞將褒贈其官爵優恤其
妻子仍伸本道使者郡縣勿差科其家庶乎幽明慰懐
知王師之不得已也(至徳/二年)
　　　収𦵏京城骸骨詔
凢在生靈合登仁夀自逢艱阻多致傷殘或冦盗為灾
斃於鋒鏑或嵗時不稔道殣相望枯骨轉屍多未埋瘞
朕為人父母良深憫惻將何以示掩骼之禮希塟骨之
仁永念前修豈忘言訓其京城内外應有舊骸骨宜令
京兆府即勾當収拾埋瘞仍令中使與所申計㑹致祭
(寳應/年)
　　禁錮
　　　禁錮隋朝弑逆子孫詔
宇文化及弟智及司馬徳戡裴䖍通孟景元禮楊覽唐
奉義牛方裕元敏薛良馬舉元武達李孝本李孝質張
愷許𢎞仁令狐行達席徳方李覆等大業季年咸居列
職或恩結累世任重一時乃包藏凶慝罔思忠義爰在
江都遂行弑逆罪百閻趙釁深梟獍雖事是前代嵗月
已乆而天下之惡古今同棄宜從重典以勵臣莭其子
及孫並宜禁錮勿令齒叙化及既為魁首僣竊名號一
門之内凶惡尤甚但其弟士及不預逆謀雖云昆季僅
免誅戮委賛皇朝勲庸克著彰善癉惡伸有舊章士及
一房不在此例布告天下咸使聞知(貞觀七/年正月)
　　　楊素子孫不得任京官勅
隋尚書令楊素昔任前朝早荷殊遇稟凶邪之徳懐諂
佞之才惑亂君上離間骨肉搖動冢嫡寧唯掘蠱之禍
誘扇後主卒成請蹯之釁隋室喪亡葢唯多僻究其萌
兆職此之由生為不忠之人死為不義之鬼身雖幸免
子竟族誅斯則奸逆之謀是其庭訓險薄之行遂成門
風刑戮雖加枝𦙍仍在豈可復隨近侍齒列朝行朕接
統百王恭臨四海上嘉賢佐下惡賊臣常欲從容於萬
機之餘褒貶於千載之外况年代未逺耳目所存者乎
其楊素及兄弟子孫已下不得令任京官及侍衛(聖厯/三年)
(五/月)
　　雜録
　　　隋代公卿不預義軍者田宅並勿追収詔
隋政不綱行止無度東西馳騁靡嵗獲寧遂使父子乖
離室家分拆親老絶晨昏之養嬰孫無撫育之恩人懐
戀本之心家有望鄉之歎朕上膺靈命下字黔黎一物
失宜情深軫悼思俾惠澤逮於鰥寡其隋代公卿以下
爰及民庶身往江都家口在此不預義軍者所有田宅
並勿追収若困窮粮食交絶具録名簿速加賑贍(武徳/元年)
(七/月)
　　　不許言中興勅
勅朕承天宰物光宅中區嗣祖宗之丕基承聖善之洪
業嚮明冕扆實奉成規往自永淳至於天授姦臣稱亂
鼎運不安則天大聖皇后思顧託之隆審變通之數忘
已濟物從權御宇四海由其率順萬姓所以咸寧唐周
之號暫殊社稷之祚斯永天寳實固所由於兹朕所以
撫璇璣握金鏡事惟繼體義即纉戎豈若文叔之起舂
陵少康之因陶正中興之號理異於兹宜革前非以歸
事實自今已後更不得言中興其天下大唐中興寺觀
宜改為龍興寺觀諸如此例並即令改(神龍三/年二月)
　　　改丹水為懐水勅
勅不息惡木忍渴盗泉行道之人避惡名也朕嘗覽上
古記稱秦坑趙卒血流丹峪名其水為丹水者方經此
路懐古惻然邑號獲嘉地稱修武前王故事將有所憑
宜改丹水為懐水改丹水府為懐仁府其鄉里名號亦
仰州長官隨事改易(開元十三/年三月)
　　　江王下教
大行皇帝聴斷英明臨下以法將期致理以靖區宇而
奸兇搆禍矯宣遺言不詢羣臣専斷神器寡人義重君
臣毒甚手足乃親率左右䕶軍中尉心腹近臣及諸職
事官等并左右神策六軍使兼諸軍使及將士并飛龍
將士等捜擿伏慝大擒諸賊或血刃當辜或赴井而斃
其頭首劉克明田務澄王嘉憲石定寛等二十八人並
正刑書罔有漏逸此皆宗社威靈文武協力豈伊菲薄
敢貪天功凡百多士中外藩岳致兹刷憤哀慶當同大
行皇帝正柩於太極殿前率依光陵故事有司條上務
盡誠敬其冢宰司空平章事裴度當攝立功將士莭級
各有優賞布告遐邇咸使聞知(寳歴/年)
　
　
　
　
　
　
　
　
　
　
　
　
　
　
　唐大詔令集巻一百十四
欽定四庫全書
　唐大詔令集巻一百十五
　　　　　　　　　　　　宋　宋敏求　編
　　政事
　　　慰撫上
　　　　淮安王神通山東道安撫大使詔
　　　　皇太子等巡京城諸縣詔
　　　　鄼國公軌等益州道安撫大使詔
　　　　張鎮州淮南道安撫詔
　　　　存問并州父老詔
　　　　遣畢構等慰撫諸道詔
　　　　遣楊虚受江東道安撫詔
　　　　遣盧絢等諸道宣慰賑給勅
　　　　宣慰西京逆官勅
　　　　宣慰京城僧道父老勅
　　　　安緝京城百姓勅
　　　　慰諭朔方將士勅
　　　　遣使安撫制
　　　　遣鄭叔清江淮宣慰制
　　　　遣劉晏宣慰諸道勅
　　慰撫
　　　淮安王神通山東道安撫大使詔
隋徳下衰政荒民散九州輻裂四海𤓰分元元無辜困豺狼
之吻悚悚黔首罹兵革之災朕祗膺寳圖救其危墜一
物失所情深納隍今趙魏之人頃承大化海岱之境思
稟朝章然而尚迫冦戎受拘兇暴經途遐阻末由自達
宣風布教必佇循良柔服招携事資明庶右翊衛上將
軍淮安王神通地惟近屬功參運始杖莭建旟乆當重
寄可山東道安撫大使其山東諸道軍事並受節度下
(武徳元/年十月)
　　　皇太子等巡京城諸縣詔
隋末道消運屬陽九盗賊蠭起饑饉薦臻四海之民墜
於塗炭是以上天降鑒爰命朕躬綏静黎元克定元醜
府庫倉廪所在開發流冗之民隨加賑撫言念亭育鍳
寐匪忘然年穀不登民多困乏一物失所有甚納隍宜
加存問救其疾苦可令皇太子建成巡京城側近諸縣
秦王巡京城以東左僕射裵寂巡京城以西詣彼閭閻
見其耆老親省風俗亷察吏民乏絶人量加賑恤有如
寃滯並為申理髙年疾病就致束帛(武徳二年/閏二月)
　　　鄼國公軌等益州道安撫大使詔
朕受天明命撫育萬方康俗齊民無忘鑒寐西蜀僻逺
控馭巴夷厥土沃饒山川遐荒往者隋末喪亂冦盗交
侵流寓之民遂相雜撓逰手墮業其類實繁冦攘矯䖍
因此而作王業伊邇務從草創牧宰庶僚隨事遷易州
縣分併權宜廢置然而王道未洽民瘼猶存静言思之
夙夜軫念澄原正本義在更張可令秦州揔管鄼國公
軌御史大夫滑國公無逸為益州道安撫大使宣揚朝
典進擢亷平貶黜苛暴申理寃滯忠孝貞莭表其門閭
鰥寡孤惸量加贍恤事有便宜並委處分
　　　張鎮州淮南道安撫詔
三楚之地江山遐阻五嶺之表經途遼夐自有隋失馭
盗賊交侵聲教莫邇方隅乆絶朕受圖膺運君臨寰宇
率土之濵情均撫字方今函夏肅乂文軌一同尉侯無
虞要荒率職然而江蠡之𣲖或阻冦戎閩禺之鄉未聞
正朔左武侯將軍黄國公張鎮州大將軍合浦縣公陳
知略二方首族早從歴任思展誠効緝寧州里鎮州可
淮南道行軍揔管知略可嶺南道行軍摠管以安撫之
(武徳四/年八月)
　　　存問并州父老詔
昔隋末喪亂百姓凋殘酷法滛刑役煩賦重農夫釋耒
工女下機徴召百端冦盗蜂起人懐忿怨各不聊生水
火之切未足為喻先朝不忍塗炭思濟黎元朕纂承神
筭奮劒南起與彼境英雄同心叶力不顧軀命以救蒼
生爰自晉陽起兵唱義推鋒接刃櫛風沐雨除凶去暴
以徳行仁天下乂安戎車止息九夷八狄莫不来庭以
至於今二十餘載豈予一人所能致此實賴天地之仁
宗廟之福賢人君子為朕股肱文士盡其才智武夫宣
其勇力朕端拱無為庶幾王道然漢髙悲歌常思豐沛
晉皇吟詠惟在温原此人之情也况並部之地創業之
基與諸父老首立大事引領北望感慕兼深思與父老
一日叙舊懐之在心所不忘也但海内殷曠萬幾事多
省巡四方未遑圖息父老宜約勒鄉黨教導後生親疎
子弟務從忠孝必使風俗敦厚異於他方副朕此心光
示逺近使旌表門閭榮耀鄉里書名竹帛豈不美歟夏
序甚熱想各平安善自怡養動静聞奏故有此勅想見
朕心(貞觀十五/年六月)
　　　遣畢搆等慰撫諸道制
昔者明王之治天下也内有公卿允釐庶績外有侯伯
司牧羣黎猶懼至道不孚淳風或替故有巡狩之典黜
陟幽明行人之官省方察俗用能遐邇清寧情偽無作
於變時雍率其道也朕祗膺嗣徳恭守帝圖上禀過庭
之謀下憑庶士之力竭精思理兩載於兹兾逮小康漸
及至化而區宇遐逺風教未同負扆長懐責深在已近
者姦回究切釁起蕭牆宗社降靈應時殱殄今又恭承
聖訓摠統大猷率彼百官齊兹七政恐倉廪不實禮節
未興吏靡息於貧賤人或及於幽枉永言於此明發疚
心今卜征未習逺邁非宜分命輶軒慰撫黎庶畢構等
操履公清識具明允茂績彰於歴試嘉譽滿於周行宜
膺行李載光原隰所至之處申諭朕心並合屏絶浮華
敦崇仁厚務修孝弟勤事農桑耆老鰥惸媍人家口不
自存者咸加恤問舉以言揚唯賢是急若有良材異等
藏器下僚哲人奇士隠淪屠釣審知才行灼然者各以
名聞凡百牧宰洎乎吏人咸知朕心各敬乃事勤則不
匱仁逺乎哉勉以朂之以副朕意(先天二/年七月)
　　　遣楊虚受江東道安撫勅　　　　蘇頲
勅淮海是稱谿險山川重複水陸殷溱去嵗田収稍乖
豐稔念兹人庶頗致饑乏朕為人父母深用惕然近聞
雨澤應莭秔稻有望目前之困糊口猶切思從蠲省用
救荒弊宜令給事中楊虚受往江東道安撫存問不急
之務一切除减觀察疾苦量宜處置刑獄寃滯委使詳
理百姓間有偉識異才潜藏鱗羽隠淪屠釣棲遲閭閻
官人内有貪致茍得背公徇私循默自守養望充位者
還日各以名聞所至之州具令宣布求瘼恤隠稱朕意
焉應須判官及典凖例馳驛即發遣(開元二年四/月十一日)
　　　遣盧絢等諸道宣慰賑給詔
言念蒼生心必遍於天下自牧多福澤偏潤於京師所
以歴選列城聿求連率豈徒判察將委緝寧朝散大夫
檢校御史中丞闗内宣慰賑給使上柱國盧絢等任寄
已深聲實兼茂咸貫通於理道益純固於公心或華髪
不衰或白圭無玷可以軌儀郡國康濟黎元間嵗以来
數州失稔頗致流冗能勿殷懐而吏或不畏不仁或不
安不便誠須矯過必仗賢能凡此使車不無殷監比事
掣肘務欲摠權小有舉於毫髪大莫振於綱領本令調
察却致煩苛永言所期豈云自弊今既各膺重寄允謂
通才以蠲疾苦之原當叶大中之義若令行一道利及
萬人朕所設官以俟来者朝之優秩必歸令譽言可復
也宜副朕懐(開元二十/二年二月)
　　　宣慰西京逆官勅　　　　　　　賈至
勅西京官吏等逆㓂搆禍暴犯京邑我國家圖必勝之
勞取萬全之功是以避狄而西外飭師旅遂使卿等奔
竄無所力屈狂冦既閑之以師旅又臨之以兵戈或强
逼駈馳或偽置官爵事不獲已皆是脅從朕深悉焉無
懐反側今天既悔禍宗廟垂靈王師東征雷擊電掃逆
徒勦絶闗輔載清卿等代承國恩家𫝊禄位乃祖乃父
為我純臣雖䧟賊中固深憂憤是用惻隠矜憫于懐宜
各自安更勿惶懼朕與人更始豈求録微瑕哉旬日之
間與卿等相見(至徳/三年)
　　　宣慰京城僧道父老勅
勅西京緇黄耆夀百姓頃者逆兵暴至侵逼長安王事
西巡修集兵馬遂使卿等䧟於賊首不得奔逃或骨肉
之間枉罹屠害女子之輩多遭虜掠朕每念此流涕痛
心又比来米鹽匱竭人多餓死道殣相望或賊徒逼脅
駈使事窮力屈盡是脅從朕甚閔焉今已京城再復賊
冦殱滅豈獨宗廟之福社稷之靈京師等兆民懇誠感
達天地之所致也方與卿等雪恥辱布維新大棄疵瑕
𢎞宥罪戾恐未達意或惶恐焉各宜寧居勿懐反側各
令宣諭與卿等不乆相見(至徳/二年)
　　　安緝京城百姓詔
勅京城之人乆䧟凶醜亦既平定莫非王臣比屋可封
唐之人闔境皆戴商之舊復以宗廟之器府庫之資散
在閭閻紊煩綱紀主守者闕以供事竊取者冒其常用
所以遣其檢括必使當實如聞小臣失所遂使流言冦
攘資財驚擾士庶官吏不修其法豪强横有縱暴或得
一官物即破人家産或捕一姦吏則傍累親隣仍有不
逞之徒因兹恐嚇大為侵暴百姓寃苦永言哀念良深
嘆息委京兆尹兼御史大夫李峴勾當諸使檢括一切
宜停妄有欺奪宜即推捕奏聞仍牓坊市務令安緝副
朕之意焉(至徳三/年正月)
　　　慰諭朔方將士勅　　　　　　　賈至
勅朔方將士等自冦逆亂常殆涉三載卿等被堅執鋭
暴露原野東征西伐未嘗暫寧雪霜風雨之間白刃鳴
鏑之下衆勤至矣朕甚憫焉頃者出并陘収趙地還破
同羅逋虜復入河東故郡累有功績王室賴之昨者清
渠之戰師徒不利亦聞卿等傷夷甚多兵者危事一挫
何損但當勉勵以為後圖神祗助善天地厭禍仗順招
逆無憂不平知卿等所在集兵更加訓練便於再舉思
滅殘徒此忠臣義士感激之深也已令江淮轉運布帛
到日議賞非遙今闗中麥秋見將収穫六軍粮備實資
於此逓須相朂勿犯田苗甲杖刀槍已令支送誠宜磨
勵大雪前恥事平之日卿等並封侯金帛珪璋無所愛
惜故令宣慰知朕意焉(至徳/元年)
　　　遣使安撫制
勅厄運者天之時也理亂者人之政也是以軒轅不能
止蚩尤之患帝舜不能無有苖之征葢在於人君修刑
徳以除之也頃者羯賊凶害當争戰之地則肌骨多斃
於鋒鏑在遐僻之方則杼柚其空於征賦離鄉去邑棄
業亡家契濶凍餒飄颻是逼朕毎永念心折涕零是用
嚴奉睿謨㳟行天罰躬被甲胄大率戎夷掃清中原誅
斬蛇豕豈朕薄徳皆建功業葢人心竭莭于本朝而戮
力于冦難也所以給其優復减其賦税省其聚歛息其
征徭賑其匱乏宥其罪戾空其倉廩捨其逋懸養其傷
痍䘏其死事將使百姓永登仁夀猶慮撫字有闕尚疾苦
之未除於是分遣使臣親訪閭里夫人君髙居天位非
可以目遍四海耳周八極必仗賢能以廣視聼頃之使
臣咸未稱職多俯仰經略未盡至公遂令逺人寃不上
逹弊不下去今擇朝端忠貞仁恵之士飲氷乘馹廵撫
四方其有政教煩苛勅令不便妨於耕稼害於𧖟桑徴
損於人無論小大咨爾兆庶必聞原委又有官吏科虐
豪猾侵漁擾於黎甿冒於貨賄上無隠也當悉懲之朕
方以百姓為心蒼生為夀非欲自賢自聖而為理舍暴
恵奸而随人率土之濵宜悉朕意(至徳二十/年二月)
　　　遣鄭叔清往江淮宣慰制　　　　賈至
勅逆旅未平師旅淹嵗軍用匱竭常賦莫充所以税畆
於荆吳校練於淮海從權救弊葢非獲己夫法明則吏
不欺歛均則人不怨輯事無擾繫乎使臣度支員外郎
叔清貞固幹事用莭愛人考志視成可厯斯任宜以本
官兼御史充江淮東西道宣撫使(至徳二年七/月十二日)
　　　遣劉晏宣慰諸道勅
嵗之不易征伐繁興河洛蕭然江外尤劇供上都之國
用給諸道之軍須庶務徴求未遑少息火耕水耨夏葛
冬裘充饋運而屢空壹戎衣而不足農人少而轉困編
户流而卒歸自北之化未淳大東之詞方切君為心也
朕甚痛焉今區宇漸寧凋殘已甚惕然躬已姑務息人
懼惸婺之無告思省方以親問時邁未可日昃増勞載
懐鴻雁之詩用解吾人之愠必資循行以周爰咨諏皇
皇者華以申喻朕志宜令太子賔客兼御史大夫劉晏
往諸道宣慰應百姓有徴科煩重人户逃亡及水旱所
損不能支濟者並與本道莭度使計㑹蠲削安在遂便
處置訖具狀上奏官吏之政在邦必聞知無不為公道
斯在其租庸使刺史縣令錄事參軍有精於政理賦均
役平州縣之間稱為良吏者具名以奏别有甄異如或
殘忍慢法貪汚賍官有害於人不應時務者具狀以聞
仍與本道節度觀察使計㑹舉按四海至廣九重至深
思使下情上通常令上㫖下逹務於審慎朕之意焉
　
　
　
　唐大詔令集巻一百十五
欽定四庫全書
　唐大詔令集巻一百十六
　　　　　　　　　　　　宋　宋敏求　編
　　政事
　　　慰撫中
　　　　李涵河北宣慰制
　　　　李涵再使河北制
　　　　劉晏宣慰河南淮南制
　　　　喻安西北庭諸将制
　　　　宣慰湖南百姓制
　　　　宣慰嶺南制
　　　　奉天遣使宣慰諸道制
　　　　収復京師遣使宣慰制
　　　　安撫淮西歸順將士制
　　　　處分淮西赦
　　　　建中四年伐兩河叛帥慰勞本道百姓勅
　　　　貞元元年慰撫平盧軍先䧟在淮西將士勅
　　　　遣使安撫水灾諸州詔
　　　　令潘孟陽宣慰江淮詔
　　慰撫中
　　　李涵河北宣撫制　　　　　　　　常衮
門下河朔一隅地方千里外捍夷狄内輔成周撫勤王
之師修任土之貢顧其方鎮可謂崇重眷我侯伯是有
勲勞將相國之股肱兆庶君之支體事同休戚寧忘鑒寐思
撫巡而未獲念征鎮而永懐爰命宗臣往申㫖諭銀青
光禄大夫行尚書左丞襄武縣開國公李涵朕之茂親
腹心攸寄純固所以致命文質所以經邦温恭禮譲信
誠易直勵匪躬之節秉憂國之心美其公才嘗所委任
再令宣撫皆合事經既合謙誠之辭兼陳理化之迹慰
我憂心意甚嘉之今秋冬在候徭戍未寧將校有介胄
之勞黎元有賦税之役代予親問諮爾使臣仍兼副相
之榮式重登車之務可兼御史大夫充河北宣慰使本
官勲封並如故
　　　李涵再使河北制
勅書有施命以告四方禮有誦志以巡邦國明王所以
垂拱而天下理者非家至而日見之也實賴腹心耳目
之臣審訓念於中外俾徳澤教化敷於四海情有所達
事適其宜上下交暢則天地和應矣喻我朝㫖寄於宗
英銀青光禄大夫行尚書兵部侍郎襄武縣開國公李
涵志以足言學於古訓安和孝敬慎静尚寛服居大僚
常所親信每受重寄必揚休聲往以幽薊渤碣之間戎
府方州之大俾付正命以親諸侯至於再三秉此純一
盡人臣之節罔或辭難徇國家之利豈憚勤逺信以恊
忠惠以交福周爰咨度不遑啟處邊陲寧晏敬賴親賢
今以侯伯之勲勞師人之戍守顧其功効宜有撫巡髙
選中朝尤承兹僉議加以丞相之副増其原隰之華時
惟𢡟哉無替厥服可兼御史大夫充河北宣慰使餘如
故
　　　劉晏宣慰河南淮南制
勅書曰元后作人父母又曰一夫不獲則日時予之辜
政或不平訟或不理則人受其弊氣生其灾噢咻連聲
愁苦無告州縣長吏莫之省憂念兹疚懐中夜三歎朕
以否徳託於人上永言理道敢不勵精自兵亂一紀事
殷四方耕夫困於軍旅蠶婦疲於餉饋欲求無事豈可
得乎致令户口減耗十無一二而河南淮南又甚諸道
得非蒐乗補卒之數急賦横税之煩致使憂駭匪寧流
庸不復兼亦親人之職少有政術稱者放富役貧多患
不均靡室靡家皆籍其榖無衣無褐亦調其庸雖節制
亷察務令調理而貪官暴法未絶姦原誅求無厭鰥寡
重困永歎遐想過實在予巡撫之寄資於碩徳某官某
相政府之舊道在安人自河之南天下之半底慎財賦
衣食京師乆於倚任多所𢎞濟因其旋南將命攸屬所
至之處宣示詔書撫將校之勤勞問黎元之疾苦事有
未便法或不行委之釐革歸於允當或假其征徭私有
聚斂或託其貢獻公然乾没厚取於人歸怨於上虧損
時化朕甚懼焉宜委某官與節度觀察切加疏理勿令
寃濫以副憂勞其官吏有犯便禁身推問具狀聞奏當
峻刑典以息貪殘
　　　喻安西北庭諸將制　　　　　　常衮
勅天下既定萬里寧一豈王者獨運而臻此耶實賴文
武將守腹心之臣宣力强任捍禦於外也往以蕃戎並
暴縱毒邊表乗釁伺隙連兵累年城門晝閉王師遐阻
遮殺漢使盗取節印恣睢甚横厲逆天理而國朝未暇
襲逺置於度外實五京二庭存亡危急之秋也河西節
度使周鼎安西北庭都䕶曹令忠爾朱某等義烈相感
貫於神明各受方任同奬王室率辛李之將用甘陳之
謀與羗騎校尉王侯君長以下自金河玉闗至於南北
戊午跨流沙至西海蒲類破白山戰事致命出於萬死
賴天之靈以戰則尅不動中國不勞濟師横制數千里
有輔車首尾之應以威以懐張我右掖稜振於絶域烈
切於昔賢微三臣之力則度隍踰隴不復漢有矣每有
使至説令忠等憂國勤王誠徹骨髓朝廷聞之莫不酸
鼻流淚而况於朕心哉遐想盛烈感嘆何已或恐凶醜狡
譎反復離間妄説國難搖動人心今所以疏其事實一
以相報近有流落蕃中十數年者至闕庭知犬戎惡稔
上疑下阻日就殘滅加之疾疫灾及羊馬山谷填委天
亡之時及囚奴自速其禍諸蕃連衡以功進取力屈氣
衰已逃於苦寒之地西北邊患蕩然以清至於九夷南
盡百越玉帛来朝於魏闕苞茅入貢於王祭党項内附
回中大寧天下郡國一其教理王畿征調漸復平時子
儀移鎮於邠郊抱玉進攻於天水士馬百萬當令悉西
方垣翰之寄所宜恊心戮力抗厲威武同赴戎㑹也勉
卒志業以時康功慶流子孫永乆無替髙映勲典豈不
休哉每念戰守之士十年不得解甲白首戎陣忠勞未
報心之惻怛不忘終食要當候大師所指窮荒蕩定懸
爵位以相待傾府庫之所有以答西川賢士大夫㤀身
報國之誠遣詔諭意非一二所能盡也
　　　宣慰湖南百姓制　　　　　　　常衮
勅震澤之南數州之地頃以水潦暴至沱潜潰溢既泛
城郭復瀦原田連嵗大歉元元重困餒殍相望流庸莫
返加之以師旅煩之以賦税哀我矜人何以堪命朕君
臨之道方欝牧養之政未𢎞咎之所降諒在於此雖天
灾流行厥有恒數而夕惕昃厲豈㤀責躬夫振人育物
大易之明文也自漢魏以来外軍之處必遣人巡問以
安集之國朝因其制亦命近臣撫慰俾諭求瘼之意宜
令中散大夫給事中賀若察往湖南宣慰處置其百姓
遭損不能自存者應須振急蠲宜與本道觀察使啇量
處置了聞奏仍賫詔書躬自問恤宣示郡邑令知朕心
　　　宣慰嶺南制
勅理天下者先務於安逺本人情者必令其上達或刑
罰不中徳施未孚則生怨咨是以申喻朕以服嶺之表
方隅之大南盡百越専制萬里擇將置守常亦難之至
於臨遣屢有明誡俾施惠政以恤疲人而長吏議法不
平作威以逞因其猜阻䧟我忠良馮季康何如瑛等南
方右族累代純臣恊其義烈之心積有艱危之効惑於
所譛虐用其刑無狀致辟遂生邉患朕比託人上每勞
日昃天地之生成父母之慈愛聞此濫罰惕然疚懐尋
亦辨明特令昭宣如聞溪洞尚有紛擾哀我士庶勞於
甲兵豈不求安良有以也所以更謀良帥先用舊徳兼
御史大夫徐浩歴典中外長於撫綏素所親信𤣥冬之
首當至彼方必能大布風化永清麾管仍令尚書比部
員外郎莫藏用往嶺南宣慰問以疾苦恤其死喪其季
康等遇害之家躬自存撫切加贍恤務令得所以慰孤
遺其軍州有所給聚申明中㫖已懸示大信但歸附即
同平人豈惟復業安居當亦隨才命職兼至桂州宣慰
應水旱所損或須蠲免宜與觀察使啇量勉膺朝寄以
稱朕懐
　　　奉天遣使宣慰諸道詔
古者天子有巡守之義以考國典以觀人風在時多虞
或所未暇乃命卿士使於四方問人疾苦亷吏善惡茍
因所任則如親臨在安平之時得資勤恤當禍亂之際
得無省憂朕不敏不明肆於人上撫御失道誠信未孚
冦盗煩興阻兵拒命哀我臣庶䧟於匪人顧兹田疇鞠
為茂草不念柔服遂事徂征徴發甲士萬里必至暴露
营壘連年不息冒於鋒刃繼以死傷㷀嫠無依父母廢
養存者積思家之怨殁者倍異鄉之痛又以軍資滋大
公儲不充厚取於人㒺率厥典科條雖設誅斂無常農
工廢弃於生業商賈咨嗟於道路軍儲日益閭閻日空
凋瘵日窮徭賦日甚以財力之有限供求取之無涯暴
吏肆威鞭笞督責罄彼黔首控告何依怨氣上騰咎徴
斯應疫癘荐至水旱相承罪非朕躬誰任其責朕自嗣
位逮及六年連兵不解以逾四稔雖本非獲已義在濟
人而事有重勞敢㤀咎已皆以朕躬寡昧居安㤀危致
冦之由實始於此予則不徳人亦何辜愧恨積哀痛心
疾首昨者改元施令悔往布新將使反側獲安則干戈
自弭賦役差減則衆庶就康還定流亡與之休息猶懼
思慮不周於庶務誠感未達於遐方一理失中一夫不
獲則何以謝天譴致人和俾代予言其在良弼宜令門
下侍郎同中書門下平章事蕭復充山南東西荆南湖
南鄂岳江南江西淮南浙西東嶺南福建等道宣慰安
撫使嗚呼往率厥職敬此朕命慰勉征戍勞徕困窮訪
其所要察其所弊淹滯必達兇(闕/)　　　　　　　　勿
憚幽逺而不被無略細微而不恤洎於編甿比屋咸若
朕之躬親股肱惟良則予有賴其諸道將士並准今年
正月一日制嚴備疆界勿使侵擾仍各令本將速具名
銜等第上奏悉與甄叙其有殊功勁莭越超常倫别條
事迹當與優奨百姓每年兩税定額外自餘徴率一切並
停課勉農桑各令安業冦難既定漸率干戈朕當躬先
簡約庶務莭省兩税之外亦更減除其諸事縁急切交
須處分者即所在節度觀察商議裁度處分務合便宜
其餘利害還日上奏朕當詳省以求厥中宣布逺邇咸
知此意
　　　收復京師遣使宣慰制
朕獲承先顧付以大器懼徳不類貽列聖羞䖍躬惕勵
㒺敢暇逸將欲立法一致和平小信未孚羣心遂阻理
化乖當百度失中君臣之間欝堙不達致冦雖深於罪
已興戎猶昧於省躬期静亂以濟人反勞師而黷武行
者被傷殺之苦居者重齎送之勤四海騷然靡有寧處
京輦之下杼柚亦空環列之中遣戍殆盡略内而勤逺
安居而忘危賊臣誘姦乗間竊發豺狼穢於宫闕士庶
䧟於塗炭作威以毒仇視我人萬姓嗸嗸呼天無告有
殞踣以抗節有脅從以俟命且一夫不獲辜實在予予
以君臨萬邦作人父母既才謝克復育非仁義從而咎
之其心愧悚一食三嘆退含内訟介於梁岷庶乎有瘳
以答譴戒皇天悔禍宗社降靈腹心爪牙奮謨宣力元
惡稔慝脱身遁逃餘黨歸誠率衆来附斂沴氛而闢閶
闔剪鯨鯢以清郊原函夏再寧室家相慶非將相夹輔
王室卿士交修予違軍旅叶心畢命盡敵豈伊寡昧克
復興運戡定大難載感予懐宜令吏部侍郎班宏充上
都宣慰使勞問將士撫綏蒸黎招集流亡安慰反側朕
續當整駕㨂日還京告謝於祖宗請罪於天地䇿勲行
賞以報忠良明宣所懐咸使知悉
　　　　安撫淮西歸順將士勅
勅李希烈首亂淮瀆又侵滎汴兇威之所及㒺不脅從
百姓既罹於網羅將士兼質其家口哀我衆庶厄寃莫
伸雖欲歸降何由自達朕為人父母不克保安遂使忠
良横遭脅汙興言及此憫悼載深自餘脅從一切不問如能去逆
效順因事建功明設科條以示褒勸其有以一州降者
便授刺史封異姓王實封五百户以一縣降者便授縣
令封郡公賜實封二百户以萬人以上降者授刺史封
國公賜食邑三百邑其餘各以功效節級甄升列爵建
官以俟能者朗然明信朕不食言宣示逺人各令知悉
　　　處分淮西赦
勅乃者希烈亂常阻兵竊號汙脅士衆殘虐蒸黎朕志
在好生誠深罪已為人忍恥不忍加兵惟兹一軍代著
忠節果殱元惡不替舊勲詢於衆情請拜戎帥人亦勞
止期於小康屢乖恤下之方重致喪身之禍由朕薄徳
俾人不寧撫此萬邦且愧且悼猶賴將校士旅秉其誠
心邦人不驚軍部無撓以此節効良有可嘉所宜慰安
俾洽寛澤應將士吏人承前所有罪犯無輕重一切釋
放曠然昭洗咸與更新其先受莊宅財物等各以見管
為主將士衣粮并家口粮等一例并准舊例以時給付
不得停減先令優與賞叙亦准元勅處分務令豐厚以
稱朕懐仍如曉諭各令知悉
　　　建中四年伐兩河叛帥勞慰本道百姓勅
勅朕嗣守大業於今五年承祖宗之威烈受明靈之耿
命何嘗不損已求瘼視人如傷思省徭賦以康邦俗納
羣生於夀域躋大化於升平而徳固虚薄志不昭感叛
人未附戎馬方殷在予之責鑒寐多懼自兩河背叛兇
逆相因殺害無辜竊盗城邑搖蕩我邊鄙薦食我黎元
勞我師徒費我征賦累更時嵗未克底寧朕子育萬人
務康暴亂弃其細故待以初誠申之以大信示之以好
惡將兾迷乃知復困則能通亦欲先徳後刑有征無戰
不勞師旅以致和平而包藏乎禍心自相搆釁侮慢朝
㫖偷恤甲兵去順効逆曽無悛志謂天可㒺謂責可逃
緩之則為患益深逼之則違命不順挟藏詐匿詭毒萬
端陷此忠良申雪無路朕為人父母實所痛心豈可忍
此姦回為之覆燾是以大整師旅肅爾天誅載清㝢縣
以息黎庶事不得已而至於斯頃以軍興飛輓相次軍
供之費餽運之勤屢擾農商或擅其利州縣征賦重及
疲人朕心在止戈日兾蠲復先志未就後慮繼之徴責
既加名目猶廣百姓私養無以自贍惟是夙夜不遑晏
寧豈不知耕織之艱難轉輸之勞苦每一念至載深憂
旰儻上𤣥垂祐烈祖降靈凴將帥之謀股肱之力俾我
一戎永清四海則頒賦名目悉停兩税定數亦各減放
以便萬姓咸與昭蘇各委節度觀察刺史縣令所在郡
邑明加曉諭使知予意朕欝於大道逺邇未臻必假人
力以清多難宣布中外咸使聞知
　　　貞元元年八月慰撫平盧軍先䧟在淮西將士勅
勅淮寧軍將士等頃自平盧来越赴國難涉溟海不測
之險滅兇賊作亂之徒其後分鎮淮西防秋壠上奉我
王事乆著勲勞或耆老見存或子弟相繼舉其誠効並
是勲臣頃被李希烈脅從無路申雪永言勲舊實可憫
傷邇者已勅諸軍不加征伐兾能相率歸保功名副我
念舊之心成其自新之節其陷在淮西將士應有親族
在節度觀察使及刺史縣令等切使安存使皆得所如
有在宅店舖奴婢六畜産業等各任如舊不得輒有侵
擾如全家没在淮西更無親族為主者即官為檢校待
當主復即時檢付仍分明布告咸使知之
　　　遣使宣撫水灾州軍
朕以薄徳托於人上勵精庶政思致雍熈而誠不動天
政或多失隂氣作沴暴雨洊臻自江淮而及荆襄歴宋
亳而施河朔其間郡邑逓有水灾城郭多傷公私為害
壊損田舍次及田苖或親戚之漂淪或資産之沉溺為
之父母所不忍聞興言疚懐良深惻憫夙夜祗畏悼於
厥心是用寢不獲安食而㤀味時宜賑恤庶洽幽明宜
令中書舍人奚陟往江陵襄郢隨鄂申光蔡等州左庶
子姚濟梧往陳許宋亳徐泗等州祕書少監雷成往恒
兾徳棣深趙等州京兆少尹韋武往揚楚廬夀徐潤蘇
常湖等州百姓因水不能自存者悉宣慰使以賑給死
者各隨物故所在官為収斂埋瘞其田苗所損委宣撫
使與所在長吏具奏於戯一夫不獲一物失所刑罰不
中賦斂不均皆可以失隂陽之和致水旱之沴其繫囚
及獄訟乆未决者所在長吏即與决之務從寛簡俾無
寃滯貪官暴吏倚法害公特加懲肅用明典憲災傷之
後切在撫綏咨爾方鎮之臣洎予守宰宜悉乃心力以
恤凶災宣布中外咸使知之
　　　令潘孟陽宣慰江淮詔
理天下者先修其國國命之重寄在方鎮共理宜人列
城為政繫乎屬縣然則匹夫之耕匹婦之織積微成著
以供國用永念蒸庶厥惟艱哉頃年以江淮租賦爰及
𣙜税委在藩服使其平均太上皇君臨之初務從省便
遂令使府歸在中朝或恐巡院既多職因交替新制未
立舊目已紊况汴河而東瀕海之右多名都奥壤疆理
接連如或征賦不均徴輸難濟物輕貨重法弊人勞又
聞江淮數道比愆時雨深憂黎庶之不足軍國之闕供
政有所不宜事有所未便宰政有課績官吏有否臧爰
選使臣申我休命宜令度支及諸道鹽鐡轉運副使户
部侍郎兼御史大夫潘孟陽専往宣慰諭安疲甿詢訪
便宜蠲除疾苦安人利國稱朕意焉
　
　唐大詔令集巻一百十六
欽定四庫全書
　唐大詔令集巻一百十七
　　　　　　　　　　　　宋　宋敏求　編
　　政事
　　　慰撫下
　　　　宣慰魏博詔
　　　　宣慰鎮州詔
　　　　宣慰幽州詔
　　　　遣使宣撫諸道詔
　　　　為將漳王事安撫中外勅
　　　　令李踐方充西州宣撫使勅
　　　　遣使宣慰諸道詔
　　　　命李回宣慰幽鎮等道勅
　　　　遣使宣慰安南邕管勅
　　　　遣使宣慰徐宿二州勅
　　　　安恤天下徳音
　　　　宣撫東都官吏勅
　　　　遣使宣慰蘄黄等州勅
　　慰撫下
　　　宣慰魏博詔
奉君親竭忠孝人倫之大端也賢智所以盡心賞功勞
𢡟名節國家之急務也皇王所以致理朕嗣服丕業恭
臨萬邦每念政之未孚化有不暨怵惕惟勵載勤於懐
常以為宵質禀靈皆思嚮善亦在甄明撫導推示至誠
樹績必使其先揚罹患必圖其安緝永言及此終食豈
㤀魏博大藩東夏作屏軍戎勇於見義黎庶懐於有仁
自中原始兵革之虞河朔為用武之地抱才器者或思
忠而盡力申節効者果因事而彰明時將大寧斯獲予
志昨者季安薨謝其子幼童姦邪憑依妄肆威福一境
危慄懼致覆亡比屋凋傷疲於杼柚田興仗義奮發剪
去憸人大安方隅屢獻忠懇達三軍奉上之志激千里
望闕之誠誓遵典彞丕變舊俗忠諫指切感於朕心是
用特授旌旄俾靖封畧言念將士同徳叶謀守正如金
石之堅凌寒挺松柏之操垂令名於不朽示臣節於將
来清風載揚丹欵可鑒嘉尚歎息勞於寢興賞不踰時
式示旌勸其管内百姓等身勞耕稼力竭征徭念切於
懐用當憂憫宜令司封郎中知制誥裴度往魏博宣慰
親諭朕意仍賜錢一百五十萬貫以河隂院諸道合進
内庫綾絹絁等支送充賞給將士及六州縣百姓差科
宜給復一年使之蘇息州縣之中或有殘破偏甚者委
田興逐一便宜處分朕以布澤之時務從人欲好生之
徳期洽衆心魏博管内宜赦見禁囚徒其與叶心立功
大將及判官等委田興具名銜聞奏當有甄昇如有父
母在别加優恤當道從前已来官吏將校等或忠義可
嘉而刑戮濫及如有此色委田興條録聞奏當加贈如
有家口見存宜厚加優卹管内髙年者或天寳遺人夙
霑皇化或孤獨廢疾不能自存田興差官存問仍量給
粟帛管内有清勤奉職為衆所知者田興具事疏奏聞
當加進改如身在丘園行義素著或才兼文武名莭可
稱亦委田興具名聞奏贈太尉季安姻戚舊臣嘗任將
相飾終之典宜示優崇其𦵏事委田興差官勾當禮物
之間務從周厚田懐諫在疚之初政出羣小因致軍府
騷然不寧以其幼年不問保善念功惟恐不及䘏人厚
下惟恐不豐庶乎大治雍熈遂櫜弓矢為仁由已其道
信然樹徳務滋在乎終始凢百多士宜悉朕懐
　　　宣慰鎮州詔
朕聞帝王之宅定四海子育羣生如天無不覆如日無
不燭其發號施令也如風其行慶布惠也如雨故能上
符天道下感人心朕自嗣守寳圖將欲恢宏王略常懼
化有所未至思有所不周乃睠兾方初喪戎帥念乎三
軍之士洎乎四州之人或懐志積誠而思用莫展或災
荒兵役而望恤何階今則昌運一開忠誠著效王承元
首陳章疏願赴闕庭思父兄之名固君臣之義已加殊
奬别委重藩又念成徳軍將士等叶心嚮義丹欵載申
方欲効其器能各宜列於爵秩大將史重歸牛元翼等
已並超授榮寵令更都加厚普示深恩兼以四州貧下
百姓當敷賑贍之惠俾識含育之仁宜令諫議大夫鄭
覃往鎮州宣慰親諭朕意仍共賜錢一百萬貫以内庫
及户部見在疋段支送充賞給將士兼代四州貧下差
科州縣之中有殘破甚者委𢎞正量便宜優䘏務令存
濟朕又以王澤所洽大綱方収宥過釋寃與人休泰其
管内見禁囚徒罪無輕重並宜赦免其大將等雖巳頒
賜官爵或慮有遺並判官等宜委𢎞正具名銜聞奏如
或父母在者别具上聞當加優䘏當道從前巳来官吏
將校等或忠義可嘉而刑戮濫及如有此色亦條録奏
聞當加追贈如子孫見在厚加優䘏仍具奏聞四州之
内有髙年惸獨或承平遺老夙覩皇風或孤獨廢疾不
能自存者差官就問量給粟帛四州之内有奉職清勤
惠及百姓者具事跡聞奏當量加進改如有隠居山谷
退在丘園行義素髙名節可尚或才兼文武卓然可奬
者具名荐聞朕以武俊之勲勞光於彞鼎士真之恭恪
繼被節旄承宗感恩亦克立効永言十代之宥俾錫一
門之榮承宗兄弟並巳授官爵如或未盡霑及亦當具
聞奏其承宗𦵏事亦差官勾當禮物之間務令周厚鳴
呼録其遺忠延乎後嗣旌其衆善被於一方國有羨財
不恡於䘏隠朝有好爵無愛於賞功庶使八表大同五
兵永戢宣示中外宜體朕懐
　　　宣慰幽州詔
昔我𤣥宗明皇帝得姚元崇宋璟使之鋪陳大法以和
神人而又益之以張説蘇頲嘉貞九齡之徒皆能始終
彌縫不失紀律四十年間海内滋殖風俗謹朴君臣和
平人無争端卿大夫無以贓罪鞫人於聖代矣况伺察
乎由是網漏吞舟視盗不謹冦羯乗釁㝅為氛妖天下
持兵垂七十載朕顧𦕈末獲承祖宗分不得見四方無
姑息之臣而九有復昇平之境矣上帝念我賚予忠賢
盡獻提封恢纉舊服使遼陽八州之衆重覩開元之儀
者時予侍中總之力也名藩重位予何愛焉劉總已極
上台仍移重鎮兄弟子姪各授官榮大將賔寮亦宜超
擢百姓等給復一年宜賜軍士錢一百萬貫以内庫錢
充仍令宣慰使給事中薛存慶親諭朝㫖與節度使丞
相𢎞靖計㑹大將判官甄奬未及有父母在者並具名
列上郡縣中有殘破甚者量便宜優䘏平時舊老始見
胡塵重覩朝儀得無悽抃遐想撫其兒稚自此免於兵
鋒言念於兹用加優給管内有髙年惸獨或廢疾不能
自存者委𢎞靖差官就問量給粟帛管内州縣官吏有
奉職清勤惠及百姓委𢎞靖具事聞奏當與量加進改
燕趙之間古多奇士隗臺如在代不乏賢如有隠山谷
退丘園行義素髙名節可尚或才兼文武卓然可奬者
其委𢎞靖具名薦聞於戯古人云安不忘危魏徴對太
宗以守成之不易兹朕小子亦又何知而鎮兾克和幽
燕復古慄慄夙夜不遑荒寧實惟祖宗之休尚賴股肱
之力咨爾輔弼至於方嶽爾當勉於姚宋之功予無㤀
於天寳之戒宣示中外宜體朕懐
　　　遣使宣撫諸道詔
朕纂承寳位司牧黎元夕惕朝乾期於康乂一夫不獲
實疚於懐如聞淮南等道歉旱頗甚比頻救接尚未底
寧言念流庸豈㤀宵旰又慮災荒之際賦斂以興不有
矜寛能無重困故令宣撫俾克慰安令殿中侍御史盧
貞往浙東浙西道殿中侍御史李行修往江南宣歙等
道安撫其淮南管内減放今年夏税錢二十萬貫文浙
西道七萬貫文浙東道二萬貫文宣歙道一十萬貫文
並委宣撫使與所在長吏計議量管内諸道州縣災歉
重輕於上供及留使州内均減作等級蠲放其應令徴
者亦須優容立限與長吏商量度其分具數條奏其四
道管内州縣刑獄並令疎理以絶寃滯如有枉濫官吏
不能奉法貪冒奇慘令百姓由此不安者察訪以聞仍
審以觀察使已下商量據所在事宜利病務於綏葺茍
有利於人者便施行訖聞奏又訪聞江淮諸道富商大
賈并諸寺觀廣占良田多滯積貯坐求善價莫救貧人
致令閭里之間翔貴轉甚夫裒多益寡著在格言周急
勸分亦惟善政應旱歉處州縣有富商大賈及諸寺觀
貯蓄斛㪷委所在官吏切加曉諭速令減價出糶者如
不出糶即令貸借量取利各立文記至秋熟後勒填還
其商賈及寺觀亦宜安住不得因兹妄有攪擾所有斛
斗縱是鹽商亦令准例出糶所放人户徴科逺定分數
書時牓州縣令早知委用安其心
　　　為將漳王事安撫中外勅
朕以菲徳奉兹丕構雖䖍恭修已不敢暇逸而誠亮格
物未能𢎞敷遂使奸兇懐非覬之端藩戚䧟無君之責
外詿宰臣傍連禁吏怵惕自咎中宵靡寧親臨鞫訊改
寘刑典顧惟大義實愧御家猶慮險狡之徒忿怨相冒
遂至誣引或連非辜載懐惕戒宜諭深㫖應縁漳王及
宋申錫被論告事除今月六日已前准勅㫖處分并捕
捉王師文一人餘並一切不問宣示中外用體朕懐
　　　令李踐方充西州宣撫使勅
葢天人之際相應如響祥祲之来各惟厥事乃者兵革
始罷黎庶甫寧而蜀土載罹震驚方務綏輯今又水潦
為沴沉溺實多載省奏章益深軫慮諒以朕澤不逮下
誠無感通五事致咎此方何罪夙夜兢愧憫歎良深宜
令户部郎中李踐方充西川宣撫使應遭水人户委與
本道觀察使計㑹各量税額所漂損多少等第分數蠲
放今年夏秋税錢及租子等如上常平義倉有斛斗處
亦委徳裕遵古開倉賑恤更量加優當使得生聚禁察
苛暴存安老疲以副憂屬稱朕意焉
　　　遣使宣慰諸道詔
大河而南幅􁆟千里楚澤之北綿亘數州近以水復暴
至隄防潰溢既壊廬舍復損田苗言念黎元罹此災沴
或生業蕩盡或農収索然困餒凋殘豈能自濟是用憂
灼疚於中懐今故遣使臣詳問疾害紓其墊溺之苦申
以勞徕之方勉諭師徒安存孤老將我惠澤兾蘇疲人
宜令給事中盧𢎞宣往許鄭滑鄆曹濮等道宣慰於戯
朕自君臨勵精求理常恐一物失所毎以萬物為心誠
無感通時有災害夙夜愧悼不知所以宣示藩方喻兹
詔命使寛其徭役禁其侵漁多方葺綏俾速完復布告
甿庶知朕意焉
　　　命李回宣慰幽鎮魏等道勅
勅成徳魏博皆出甲兵俯臨賊境秋氣巳至攻取是時
元逵𢎞敬制勝伐謀必有成筭固須命使逺訪嘉猷又
回鶻雖巳遁逃尚存餘燼今朔風始勁寒草具腓猶未
革梟音敢懐狼顧迫於飢窘侵擾邊城仲武乆欲蕩除
俾無噍類成其志業壯彼威聲亦在使臣往諭朕意各
宜奮勵早建殊功解甲勞旋免及祁寒之候止戈除患
庶臻仁夀之期咨爾帥臣副予委遇宜令刑部侍郎兼
御史中丞李回充幽州鎮魏等道宣慰使(㑹昌/三年)
　　　遣使宣慰安南邕管勅
勅四海九州莫非吾之赤子念兹逺俗尤用軫懐如聞
日南自郭細為亂之後溪洞頻有不安郎寧去嵗已来
屢為南蠻侵軼逺思裔俗載想疲黎有枉莫伸無辜受
戮者多矣想思朝廷之弔問若大旱之望膏澤也是用
特詔執事聿求使臣内外通班文武多士爰擇敏達副
吾選求銀青光禄大夫檢校太子賔客兼右千牛衛大
將軍侍御史上柱國宋涯早列和門夙通軍志公忠有
素文武是經信義彰美於禁營政績茂宣於汧隴吾所
求者爾其人乎昔司馬相如奉漢廷之命通西南夷路
飛檄曉諭不勞師征夜郎牂牁等皆生梗之俗猶能永
奉漢法於今稱之而况安南邕管皆吾藩方雖逺朝廷
咸遵法理爾其將我憫憐之意深訪疾苦之源貧者撫
之富者利之老者安之少者懐之盡爾公亷究兹利病
因宜制變臨事合權能安逺方克致寧謐豈無崇秩以
奬勤勞俾増石室之榮以盛軺車之貴無憚遐役佇立
厥功可守本官兼御史中丞充安南邕管等道宣慰使
(大中十一/年四月)
　　　遣使宣慰徐宿二州勅
勅徐宿二州將士百姓等去嵗徐州戍卒専擅迴戈殺
戮都頭剽奪器仗當時逺近言論朝廷便欲誅鋤朕以
好生為心懐土可恕不令究詰但任歸還將及本州又
自疑阻復興悖亂遽恣猖狂因辱亷使監軍害我小使
大將邀求符節専撓城池朕再三招懐丁寧慰諭啟自
新之路垂宥過之言奸計逾堅慢辭彌犯塗炭百姓虐
毒四封近年已来劇賊無比爰思止殺乃命興戎稽緩
靈誅殆將周嵗然則兇黨之外平人甚多皆被脅從遭
其駈使每聞勝捷倍所歎傷今既底寧専令宣撫申綏
柔之令委使臣除弊利人蠲税節用軍士衣賜俾其計
量種麥是時已令給䘏仍遣臨時裁度唯務便安皆負
周才以展良術軍人百姓罹此横禍災數致然勉於營
生安兹樂土其餘事件並在徳音指揮使臣専臨重此
頒述今遣左散騎常侍劉異兵部郎中薛崇宣慰想宜
知悉(咸通十/年十月)
　　　安恤天下徳音
自累年巳来四方多故雖巳寧謐尚切防虞居安不㤀
於慮危有備可期於無患况海隅封畧猶集戎兵天下
租庸半資軍食而又徐泗戰争之地瘡痍僅平江淮灾
沴之鄉流亡未占遂使物力凋耗人情艱危言念蒸黎
良深憫惻朕臨寳位十有四年憂勤無一日之安怵惕
居兆人之上紹先王之遺訓守列聖之丕圖所以未明
求衣分夜方寢静思致理㒺敢怠荒顧臣寮而委以腹
心視寰宇而同於掌握管絃娯樂不勞於萬幾稼穯艱
難每臨於千畆今又物惟豐茂嵗獲順成宜𢎞覆燾之
恩用作生靈之福應諸道州府軍人百姓委所在長吏
各承詔㫖切務慰安瘡痛僅平者尤在撫綏流亡未占
者倚深招諭物力凋耗之處速致安全人情艱危之時
無更侵擾逺年逋欠且緩倂徴近日歸還勿更加税勸
農重榖以備饑荒訓卒練兵用防冦盗但躬行儉約政
不煩苛省宴樂則務贍軍須絶餉遺則盡資公用漸使
疲羸蘇息帑藏充盈減朕之憂勤寛朕之怵惕雖臣子
之分必竭其忠誠而君父之心寧忘其誡勵我有爵賞
以訓有勞我有憲令以懲不一凡在方鎮岳牧邑宰僚
佐各揚爾職克副予懐(咸通十四/年六月)
　　　宣撫東都官吏勅
勅東都留守王渢河南尹劉充章及分司御史官僚皇
城將吏府縣官僧道耆夀百姓等朕端居上京黙念東
洛常恐宗廟不得嚴肅宮闕或至蕭條省寺荒涼井鄽
凋耗府縣有疲羸之苦郊原貽蝗旱之灾雖鑾輅翠華
未期巡幸而臨軒負扆常注憂勤昨者草冦憑凌王師
討伐勤勞車甲綿歴星霜巡環於十二郡間塗炭於數
千里内方聞剪滅又致猖狂王仙芝等縱脅生靈聫攻
縣邑纔収陽翟又破郡城不日復䧟汝州兼擄郡守監
軍使兇黨既盛人心易搖尋聞洛邑震驚都城紛擾舊
相䕶几筵迴避羣官絜妻子奔逃工商失業以無依黎
庶捨家而竟出朕每聞奏報彌切驚憂心如納隍手若
馭索便罷重陽内宴以示焦怛之懐而宗社降靈神祗
助順尋聞冦盗不敢侵踰吹燎火以南旋却洪波於北
注今則官兵漸集王室頓安公卿可以還舊居閭巷足
得復生業况聞秋田大稔物價稍低雖蹔履於艱危必
終成於康濟今差左諫議大夫揚授工部員外郎李巢
専往宣慰凡居長吏官僚等切在條理安存必令減節
征徭均平賦税無使虐吏重困疲人諸道師徒多已屯
集累勅有司官吏不令供餽闕遺亦委使臣勞諭將卒
専俟凱旋之日當行慶賜之恩(乾符三/年九月)
　　　遣使宣慰蘄黄等州勅
君后惻隠之心必先於濟物朝廷發生之澤本務於弔
人納隍雖軫於四維滅燎尚延於數月朕每念愁毒良
増震嗟王仙芝尚君長等跡自椎埋結成嘯聚呼澤而
豺狼相應掠地而雞犬無遺是以所冦州城便為荆棘
黔首盡逃於山谷遺骸欲遍於丘墟皆由時平不務於
搆兵嵗乆遂至於忘戰以至望風喪敗迎刃殱夷縣道
皆空人靈胥怨嘆兇徒之未服念赤子之無辜葢朕誠
信未能感昭慰曉莫能通達須漸資於完復俾稍慰於
流離爰命腹心往詢疾苦今故遣國子司業李夷遇將
我惠渥䘏彼荒殘拯塗炭之沈淪解瘡痍之呻痛應汝
隨申安蘄黄等州凡經王仙芝尚君長所攻刼處悉加
撫育遍問存亡其有已歸復人户仰所在州縣各酌量
遭罹重輕減放租税其今年並至来年春季内所有差
役並宜放免其田苗如經軍馬踐踏兼人户有戰陣死
亡者全與放免其有衣冠士族亂兵横罹殺戮者仰於
屬省錢内量給衣衾搆櫝速與𦵏送並為設祭慰其營
魂衆暴骨遺骸委在城郭郊野無親故収認者宜作大
塚以瘞之將校常主牙旗新曽加戰折股斷臂解脛陷
胷進不念身誓思報國亡殁者當與褒贈見在者終身
不停衣粮仍令本州縣官吏遇難不撓臨危向公枉陷
兵鋒合嘉名節仰所在録名奏聞當與追贈其有道路
郵館之所𫝊逓警急之時或驛吏驚奔賊徒焚爇仰宣
慰使量所在物力重為經營兾備追風免妨乗馹其衣
冠將吏軍人百姓遭焚刼甚者委州縣審細檢勘以義
倉斛㪷賑救且令粗濟飢危所在府庫囷倉亦有不經
刼盗或恐奸吏乾没隠欺切仰勘驗虚實分析申奏其
有留州留使錢物皆是十月已秋賦之初須仗循良漸
自収斂節其横費酌彼軍須講於耕戰之餘用濟公私
之急其須添器械更峻城隍猶防烏合之徒重有鯨衝
之勢推我隠憂之意俾觀急病之能况十室之中必有
忠信數郡之内漸復人烟所宜牙佩韋弦重張琴瑟全
由良吏善撫疲人應有緩急之間便宜所切州縣之利
病奏請之未行仰宣慰使與所在刺史縣令細詳事由
逐件聞奏兼期知我萬機之重俟黎元而共安九重之
深願風俗而同泰委是將命以布朕心(乾符四/年九月)
　
　
　唐大詔令集卷一百十七
欽定四庫全書
　唐大詔令集巻一百十八
　　　　　　　　　　　　宋　宋敏求　編
　　政事
　　　招諭
　　　　遣裵敦復往江東招討海賊勅
　　　　諭西京逆官勅
　　　　招諭僕固懐恩詔
　　　　招諭金商鄧州界逃亡官徤制
　　　　諭涇州將士詔
　　　　諭梁崇義詔
　　　　招諭朱滔詔
　　　　招諭河中李懐光詔
　　　　詔諭河中勅
　　　　招諭淮西將吏詔
　　　　授王武俊司徒李抱真司空制
　　　　討李希烈不許諸軍侵抄詔
　　　　招諭討劉闢詔
　　　　招諭劍南諸州詔
　　　　招諭蔡州詔
　　　　討王承宗招諭勅
　　　　討鎮州禁侵掠詔
　　　　招諭王庭凑詔
　　　　令鎮州行營兵馬各守疆界詔
　　招諭
　　　遣裵敦復往江東招討海賊勅
勅近聞江東少有冦盜多因詿誤或被脅從輒聚雈蒲
遂為草竊固當自斃豈足在懐猶慮郡縣遐逺江山阻
濶百姓之間妄有驚擾河南尹裵敦復頻更委任夙著
髙名必能慰諭甿俗肅清姦宄安人禁暴實佇良圖宜
攝御史大夫仍持節即往江南東道宣撫百姓并招諭
海賊仍便處置迴日奏聞
　　　喻西京逆官勅　　　　　　　　賈至
勅西京應被逆賊安禄山脅從官張通儒田乾真鄧李
陽安神威及諸官吏等咸聴朕命我國家統天立極奄
有四海百四十載於兹矣緝唐虞之舊政恢周漢之鴻
業蠻夷戎狄㒺不敬從山川鬼神㒺不祗肅鳥獸魚鱉
㒺不寧阜五聖之徳洽於人心上皇戡内難為昇中推
精誠以御下和平致理垂五十載而禄山賤䜿大逆負
恩以羶臊犬羊之士受節制熊羆之寄潜圖悖亂誘誑
奚羯盜我府庫竊我朱紫偷我甲兵假我威力而錫與
我將士駈役我邊人脅惑三軍舉兵向闕載籍已来惡
逆兇悖未有如禄山之甚也夫國家屯厄自古有焉夏
有夷羿之灾而少康克復周有大戎之難而宣王中興
漢有猾莽之釁而光武底定葢厄運數時也亦天將稔
兇族之惡延國祚之意哉朕今親摠六師次於岐下使
郭子儀領朔方精騎三萬歩卒五千並回紇兵二萬人
使王思禮領安西北庭河隴馬步五萬合其勢東収長
安馮翊平陽河東絳郡一麾已拔不勞血刃又令劉正
臣領平盧精兵連奚契丹南収范陽又令李光弼程千
里領馬歩七萬出太行収河洛人百其勇華夷一心指
期克日掃蕩區宇卿等或累葉崇勲或清時良吏乃祖
乃父忠貞本朝一朝蒼黄遇脅狂冦想皆被詿誤應非
本心退為兵刃所臨遁有妻孥之累□俛受死逼迫畏
威權從賊命遂失臣節便復惶恐歸順無由朕深察之
可以言恕且為不善於昭明之中者人得而誅之為不
善於幽暗之中者鬼得而誅之天道固然神不可㒺自
昔作亂首禍孰有不誅夷滅戮者哉卿等宜審鑒是非
自圖成敗翻然改過轉禍為福或率徒侣歸順或以一
身来投官軍皆捨其罪如能轉殺逆黨兼以兵降當加
厚錫非止免戾爾無反側朕不食言今故使人持詔往
諭去就之計即宜報来無殺使臣以厚爾過若須逹表
疏亦别遣行人朕必全之却令報去春秋有反經之義
吉凶之勢在於斯須(至徳二/年)
　　　招諭僕固懐恩詔
佐命之臣自天所授納於將相委以腹心休戚實同始
終無易太保兼中書令靈州大都督府長史單于鎮北
副大都䕶充朔方節度闗内支度營田鹽池押諸藩部
落副大使知節度事六城水運使兼河中副元帥上柱
國大寧郡王懐恩朕之元輔上帝賚予道備五才能包
三傑長䇿制敵精誠感神夙奉先朝志平多難授旗朔
野扈蹕岐山前駈啟行所指皆尅収闗河之襟帶復都
邑之衣冠以義斷恩毁家殉國躬擐甲胃駈馳十年遇
戰則酣逢堅必脆摠統戎旅通和夷狄決䇿東向殱厥
渠魁掃清袄氛芟薙道梗海隅萬里一舉蕩平遂欲息
馬投戈坐而論道當朝大政並以咨之聴載賡之歌為
千古之式移軍汾上方欲凱旋疑隟之端搆於羣小浮
言初起且以强大自嫌邪説又生或謂功髙不賞以兹
淹恤因有沈猜撫之若驚喻之未解朕以白日旌信明
神鑒心若有負功臣是大欺天下為人君者豈有此乎
尋聞聚族而謀知欲垂櫜入覲其子瑒猶懐反仄更有
遷延少年輕佻操履非正私庭跋扈違背君親朔方義
師心如父子怒其懐貳遂共梟懸凶子既誅大軍方擾
蒼黄奔竄逺在邊州察其深衷本無他志葢縁憂懼漸
及於斯眷念之心無㤀鑒寐况勲書盟府像列雲臺録
功念勞豈以小而累大君臣之義情實如初厚禄榮班
固宜仍舊但以河北諸將自竭義誠朔方三軍巳有管
屬不可更置統領復為莭制其先任靈州大都督府長
史單于鎮北副大都䕶及河北副元帥朔方莭度使宜
並停其太保兼中書令上柱國大寧郡王並如故但當
詣闕更亦不疑再三言提庶早牽復欲令方寸懸示萬
邦爾無我虞朕言不爽乆勞於外必無成功収之桑榆
殊未為晚甘言之誘王者不為危而悔之何嗟及矣切
令宣示逺副朕懐
　　　招諭金商鄧州界逃亡官健制
勅軍興十年征戍未息禦侮之士服勞干戈各著戎勲
豈忘臣節或統隸之處失於撫循致令離遏軍麾播遷
山谷言念於此憮然傷懐金商及鄧州界逃亡官健等
往以數州之間道路氛梗哀我將校屬當冦虞戰守之
功始終可録誠宜自愛共保令名豈賞罰所加或非適
中而資粮不給由此無聊遽至流亡因相結聚竄身重
險求活草中迫以困窮焉能自固既非義取又懼刑章
豈不懐歸良有以也且君示人以信必有推誠臣事上
以忠莫如遷善儻翻然相率斂袵而来自合弃瑕况其
無過朕當捨而不問咸與惟新智者見於未萌古人重
其改往逓相朂勉早決良圖仍委刺史縣令自齎詔書
親至山谷分明諭㫖一一招携所有懐附切加慰納問
其所欲各使便安若願歸田農當恤生業如請入軍伍
亦聴食粮務令悦從以洽朝化宣示將士知朕意焉
　　　諭涇州將士詔　　　　　　　　楊炎
告涇州將士等朕自臨㝢縣體道未𢎞施政未洽頃以
原州在西郊内地宻邇王畿而夷狄往来於焉畜牧戎
心既啟邊事益勞所以議築其城將為乆計不能逺徴
夫役遂使近借軍人故命賫四十日粮擬令事畢即放
朕卒然改易軍使不及與將校商量而狂謬之流扇動
生變遂令爾一州士衆狼狽失圖在予闕詢謀之義俾
爾陷反側之黨而事不得已至於用兵既有攻圍頗有
傷殺哀我將士忽為冦讎静言思之孰甚兹痛是以夙
夜軫念思宥其辜况爾等服勞王家積有年嵗肅宗因
爾以正天下代宗因爾以安封域備歴艱險莫非誠効
朕方倚爾為股肱之衛視爾如父子之軍豈謂事起蒼
黄變善成惡今重圍已令諸道悉㑹欲引涇水以灌州
城念爾一城之人亾命相守城陷就戮豈可求生朕是
用隠然疚心益加憫悼况吐蕃和使見在闕下回紇可
汗来受冊命積年外患今既底寧伊爾小失理宜容貸
今既遣命官特赦爾罪自聞喜之下一無所問爾欲求
之戎狄予不汝違欲散入諸軍亦惟爾志衣粮之不備
者並令資給道路之不達者亦令導送亡者勿得追捕
来者厚加禮接朕方責巳悔往示大信於天下終不㒺
爾將士而為誘詐予言不信天實棄予嗚呼朕子育黎
元因其得所而令爾一州士衆進不獲盡忠於國退不
獲自保其家圍守之中敗亡是懼將何昭宣大號撫柔
夷夏朕之自咎天監於𠂻爾尚聴予之言無惑兹訓(建/中)
(元/年)
　　　諭梁崇義詔　　　　　　　　　楊炎
勅朕聞君臣之分義固金石將相之職任同安危在昔
哲王㒺不注意體合股肱則付之以大位道暌終始則
載之以丹書所以保親諸侯𢎞樹一徳者也朕自纂統
於兹三載兢兢業業日慎一日任夫難任安夫難安實
賴公侯藩輔作鎮於外將帥戎士盡瘁勤王兾忠賢之
同徳躋億兆於仁夀思達寤寐動推至誠大開胷懐彰
示天下雖奸邪不逞搆造異端離間往来反白作黒下
動危疑之勢上陳似是之言焚其表章前後數四未嘗
不寘以極法竄於窮荒庶夫讒諛杜口謠妄巻跡中外
上下俱臻太和豈止同體之不疑萬方之知我而已金
紫光禄大夫檢校刑部尚書㐮州刺史山南東道莭度
使梁崇義往以邦家不寧襄漢未静奮自諸將累建戎
勲忠謀僉一保大安衆授鉞南紀表正江山勤輯士人
克謹侯度惠化周洽俗阜風移踰二十年績用光備内
修貢職首課方州朕夙茂勲徳用崇爵命而忠規益勵
亟請来朝期啟乃心以成吾事尋以郭昔鄭茂勲鄭和
叔等奸謀參㑹庸狡妄作朕雖聴斷無惑寘以嚴科猶
聞疑貳不安外求援助是何顛沛以舉謂我齷齪而今
憮然懐想深用歎惜夫禹湯前古之聖后也一夫不獲
有納隍之懼齊桓霸者之中人也舉讎棄怨致九合之
功朕上而為君子有萬國涉道日淺誠明未敷使心腹
耳目之臣負義懐忠之士坐相猜阻交質往来搆此異
端頓虧大節頃亦頻遣將命諭達至情近得章奏猶云
隔在恩外言之有犯豈為是乎終用咎悔永思更始今
予命爾檢校户部尚書同中書門下平章事餘並如故
兼賜以鐡劵􁏫其勲庸期於永終與國無極是表至公
之舉用昭勿貳之懐嗚呼其敬之哉無再聴邪説無外
蓄私心唯臣道是固惟圖章是守天命可畏敬順予言
其管内諸將三軍官健乆勤征鎮咸著忠勞數年巳来
未更叙録比類諸道實合甄収其大將委中書門下即
條件進擬自餘委本使一月内具名聞奏仍令殿中侍
御史張著與使孟逰仙同往宣諭布告軍府令悉朕懐
　　　招諭朱滔詔
朱滔受任薊門累著誠績委遇既重禄秩亦崇臣節中
虧自貽伊阻洎賊泚搆亂僣竊上京弟兄之親在法無
舍朕以罪不相及情有可原待以如初之誠廣其自新
之路執迷不復固敗是求蹙喪而歸既困方悟累獻欵
疏深陳懇誠省之惻然良用憫歎雖將相嫉惡之志固
所難容以君上懐柔之情未忍拒絶且善莫大於改過
徳莫盛於好生宜令武俊抱真開示大信深加曉諭若
誠心益固善跡先彰朕當掩釁録勲與之昭雪宣告衆
庶咸使知聞
　　　招諭河中李懐光詔
李懐光往因職任頗著幹能朕嗣位之初首加拔擢託
為心膂授以旌旄頃嵗河朔不寧令往征討任兼將相
恩極寵荣及朱泚狂猖誘奸作亂擾動京邑逼迫奉天
懐光率領全軍奔赴國難兇逆逃遁宗社再寧保安朕
躬實有所賴委元帥河中之權兼太尉中書令之秩廣
増實封賞及宗親人臣之盛莫與為比豈朕報懐光不
崇京邑未収嫌釁已搆被朱泚潜使奸人説誘又受張
佋等惑亂之紿曽不覺知自生疑阻遂與元惡通和往
来朕志在推誠事皆掩覆禮遇轉厚委任益隆都不悛
心稔惡日甚勅書慰問將士懐光並不令宣三軍咸欲
収城懐光並不令出自云已共朱泚定約並不能更事
國家兼朱泚所遣来人見宣慰勅使公言迫脅無復君
臣朕以眇身獲承鴻業務全大計遷幸山南蒼黄之間
猶歴危險賴朔方等將士保守忠義恥陷惡名不謀同
辭誓守臣節懐光知將士之意不可改移徑往河中偷
安朝夕據其罪跡情實難原然以奉天解圍嘗著勲烈
昨又遣男璀等謝罪懇請束身歸朝朕憫其改過之誠
念其赴難之効以功贖罪務在優容令給事中兼御史
大夫孔巢父齎先授懐光太子太保勅牒往河中宣慰
訖三日内便與懐光同赴上都所在保䕶不得邀截驚
動違者按以軍令仍許懐光將百人已下隨身防援如
欲便令家口同行亦聴懐光若到闕庭必保全終始厚
加恩寵待之如初仍賜實封五百户子孫承襲代代無
絶信如皦日朕不食言朔方軍素推忠義國家每有危
難未嘗不立大功子儀再収京城皆是此軍之力昨又
逺從河北来赴奉天逆賊畏威望風奔遁眷言殊績朕
豈暫㤀其軍將士人竭忠至誠叶心戮力横遭迫脅無
路自申每一念之痛心自咎昔者君臣阻隔只為懐光
一人今懐光自請入朝猶捨其罪况諸將並是功臣各
宜坦然更勿憂慮所有官爵實封并賜名定難功臣一
切如故仍准元勅超五資與改轉
　　　招諭河中勅
勅朔方及諸軍應在河中絳州朝邑將士等並以義烈
繼代勲業冠時艱虞巳来常濟國難肅宗代宗再復京
邑皆是朔方將士之功去嵗朕在奉天兇黨攻逼解圍
赴急亦賴此軍故嘗深念爪牙情均骨肉濟朕危厄感
之豈㤀頃以懐光背恩自生猜阻熒惑將士汙脅忠良
朕頻降詔深惻於衷今王師四臨即至尅捷將士百姓
欵附甚多或弃其鄉園或損其家族脱身効節良有可
嘉時宜撫綏以奬誠効應令淮西及界内及鄭汴等州
將士歸順者委所在節度防禦等使収管切加存恤優
給資粮仍具名銜奏聞當與甄叙并給遣衣賜其百姓
從賊界歸者亦委所在觀察使刺史量以本道本州錢
物賑給令得存濟如情願便住者即配死户田産使營
生業若欲赴諸州縣者隨其所之當時給文牒發遣止
遏所至之處准備優當率土之濵莫非王臣雖陥冦中
諒非獲已効順即是平人務於招綏副朕所恤
　　　招諭淮西將吏勅
勅朕臨御已来連兵不息自經播越方歴險難耳聞鼙
鼓之聲目覩殺傷之苦由是覺悟悔於興師既省已以
知非欲人之遷(此下有/闕文)即據界首及行营軍額分配定
數逐便支送仍委本道統節度防禦都團練使即條録功
第名銜聞奏並與甄叙其行营將士仍各放歸本道明
加宣諭令悉朕懐
　　　授王武俊司徒李抱真司空制
勅三公之職論道經邦序五行之和任百事之理歴代
崇重不常厥官天祚皇家茂生才傑比義齊烈同寅恊
恭以徳允台階之望以勲當井賦之錫聿膺並命式
副具瞻開府儀同三司檢校司空同中書門下平章事
使持節恒州諸軍事守恒州刺史成徳恒兾深趙等州
節度觀察處置等使琅琊郡王王武俊秉心沈宻臨事
果斷忠而能力勇且有仁奮發之初渠魁即戮危疑之
際大節克彰開府儀同三司檢校尚書左僕射同中書
門下平章事潞州大都督府長史充昭武軍澤潞磁邢
等州節度觀察處置度支營田使上柱國符陽郡王李
抱真質重氣和内精外朗智窮變化守必以恒克著明
誠動有攸利經猷屢告規益𢎞多皆戮力盡瘁志匡王
室陳師鞠旅同討不庭仗大義而萬衆叶心體至公而
千里同契合軍於呼吸之頃決䇿於指麾之間並轡載
馳執俘親鼓兇徒殄殪河右廓清國家無北顧之虞姦
慝沮南侵之計時乃厥功茂焉敷五教以阜人均九土
以居衆俾爾更踐徧受洪休仍加真食以貽後嗣武俊
可檢校司徒同中書門下平章事實封五百户餘並如
故抱真可檢校司空同中書門下平章事賜實封五百
户餘並如故嗚呼古人有言唯治亂在庶官矧惟輔臣
與國同體明聴朕命爾其欽承朕嗣位不明經費尚力
可以静暴慢謂刑可以懲姦邪徳之不修亂是用長士
馬疲耗蒸黎流離罪在朕躬誰任其咎自去嵗遭變再
經播遷厯山川之險難知軍旅之勞苦惟省前過悔憤盈
懐追往事而不及庶後圖之可補以九廟為重屈身以
百姓為心而不専私欲茍可以保安社稷休息甲兵宏濟
蒼生蠲省徭賦含垢忍恥予無難焉而不憚再三曉諭
皆被懐光隠匿兼亦妄有加減朕之誠懐竟未宣布夙
夜自愧寢食不安今時屬嚴凝例頒衣賜豈以懐光一
人拒命遂令將士並不霑恩朕於功臣義存終始其朔
方及諸軍應行營河中絳州朝邑將士等令眷冬衣賜
並准三月二十一日制緣赴奉天解圍功等第給賞錢
物等宜令所司並許科别收貯待道通流即當時支遣
其歸順者給其將士等先賜實封一切准元勅並配州
給牒馬燧渾瑊逐分送付令其差人赴彼領受仍明加
宣諭招撫務令忠義之士各悉朕意
　　　討李希烈不許諸軍侵抄詔　　　陸贄
勅李希烈阻兵淮右虐害蒸人朕哀憫無辜横遭脅制
若興師行討即玉石俱焚所以頻下詔書再三開諭曽
無悛革但益凴凌忠勇之徒皆思奮擊朕悔於征伐務
在含容豈以一夫無良遂令萬姓罹禍安人忍恥是朕
素懐今東作方興麥秋在近儻行侵掠深害農功一方
之人實足矜愍應與淮西接界州縣各委本道都督節
度防禦團練等使申明前勅嚴設隄防務使農人遂其
耕穫賊若不先侵軼但自保守封疆勿令越境暴犯田
苗及其侵抄務宣朝化以洽逺人仍於所在界首明加
招諭咸令知悉
　　　招諭討劉闢詔
劒南西川疆界素定藩鎮守備各有區分頃因元臣薨
謝隣境不睦劉闢乃因虚搆隙以忿報讎遂勞三軍兼
害百姓朕志在含垢道務安人遣使宣諭委以旄鉞如
聞道路壅塞未息干戈輕肆攻圍擬圖吞併為臣之體
義在勝殘命將興師葢非獲己宜令山南西道節度使
嚴礪領當道士馬與劒南東川節度使李康犄角應接
仍令神䇿行營節度使髙崇文領馬步五千人為左軍
左右神䇿京西行營兵馬使李元奕領馬步二千人為
攻軍並相續繼發仍仰髙崇文等各差人先與嚴礪計
㑹齊進朕以三蜀之人本無過犯征鎮將士各著勲勞
迫於威制不能自拔各宜分明曉諭令悉朕懐如劉闢
稟奉朝經抽兵却歸本鎮朕務存誠信必當委待如初
其効順之誠臨陣歸欵髙位重賞當不食言如尚執迷
自貽覆滅法既無赦令在必行宜一乃心恭守所職其
置頓粮料等仍委度支使差官勾當無令缺失
　　　招諭劔南諸州詔
朕聞皇祖𤣥元之誡曰兵者凶器也不得已而用之恭
惟聖謨常所祗服故雖文告有所不至誠信有所未孚
姑務安人必能忍恥朕之此志亦可明徴近者德宗皇
帝舉柔服之規授宰衡之任𢎞我廟勝遂康巴庸故得
南詔入貢西戎寢患成績始究元臣喪亡劉闢乗此變
故坐邀符節朕以枉成命者雖乖於理體從權便者所
兾於輯寧竟違卿士之謨遂允僥求之志朕之於闢恩
亦𢎞矣曽不知負牛羊之力飽則逾凶畜梟獍之心馴
之益悖誑惑士伍圍迫梓州誘陷戎臣塞絶劒路師徒
所至燒掠無遺干紀之辜擢髮難數朕為人司牧宥彼
黎元如闢之罪非朕敢捨是用叶羣率之謀除百姓之
害永清妖孽底定一方伐罪弔人於是乎在其逆賊劉
闢在身官爵宜並削除今王師鼓行尋濟天險梓潼城
守巳解攻圍壓卵注螢坐㸔撲滅其西川將士如有乗
此聲勢翻然改圖梟斬兇魁以效誠節必當特加爵秩
髙位重賞朕無愛焉其餘將吏等俾能去逆効順以所
領歸降者超三資授官以一身降者亦與改轉長行官
健歸順者並與叙録仍加賞給其西川管内刺史等當
其阻亂孰克静柯雖章表未通而哀誠可見今能歸欵
亦仍舊職如或乘機立効因事建功並特加酬賞務極
優厚夫皇王之道弔伐所加義在除殘情非樂戰故脅
從㒺理必誡於徂征焚溺是哀俾興於傒怨禁暴止亂
其在兹乎况有跡䧟兇徒心非黨惡歸我無路遂至淪
胥言念斯流尤深軫惻所以明喻將帥罪止渠魁其餘
染汙一切勿問布告遐邇宜悉朕懐
　　　招諭蔡州詔
勅朕嗣膺寳位於兹十年每推至誠以御方夏庶以仁
化臻於太和宵衣旰食意屬於此今淮西一道未達朝
經擅自繼襲肆行冦掠將士等迫於受制非是本心遂
令此軍若墜淵谷朕每念此為之興懐思去三面之羅
庶遵兩限之義故擇慈惠之長授之鄰封俾申朝㫖敷
我大信山南東道節度管内支度營田觀察處置等使
金紫光禄大夫檢校司空使持節襄州諸軍事兼襄州
刺史御史大夫上柱國鄭國公食邑三千户嚴綬信能
及物寛以服人道融謙光志尚柔克一登揆務三命齊
壇戎機吏術靡不更練必能招懐不類敷我國恩宜授
兼申光蔡等州招撫使仍與鄰道將帥等即同糺率共
申曉諭其淮西將士官吏等如有歸國仰量其髙下便
授職任仍具聞奏即起授官爵縱舊有罪犯一無所問
呉元濟如束身歸朝亦當棄瑕録用其百姓有歸投者
任便給粮食仍與田宅務加存䘏使其安堵待事平之
後淮西將士宜共賜錢二百萬貫百姓給復三年詔書
所不該者委嚴綬量其所宜條件聞奏庶盡綏懐之義
以申生育之恩若尚敢執迷不能遷善至於問罪自有
常刑宜以誠懐使其知悉
　　　討王承宗招諭勅
勅自古哲王之有天下也懲其暴亂則法所宜加察其
情衷則罪有不及故太尉兼中書令武俊忠扶邦國節
著艱難覽視冊書想見風槩而承宗毁弃門户違悖君
親遽肆姦兇自貽討伐欒盈干紀寧㤀武子之勲蕭延
紹封無廢鄼侯之嗣矧忠而見節禮以議賢宜降深恩
庶行中典載明樵採之禁兼茂歸降之制好生之徳俾
洽人心止殺之源用孚朕志其王士率士則並宜各守
舊官其武俊實封仍特賜士則承襲鎮州大將並著荗
勲言念其勞每用増歎其有食封者並且依舊不須停
給如領兵軍將以所領歸降者超三資與官賜實封三
百户仍賞錢一萬貫文其武俊士真松楸墳墓行營諸
軍並不得輒有毁伐除暴勝殘事非獲已布徳施澤仁
豈逺乎用彰弔伐之師式示皇王之道宣布内外宜悉
衷懐(元和四年十/月十七日)
　　　討鎮州禁侵掠勅
勅鎮兾管内諸州百姓等莫匪王人皆同赤子葢戀生
業遂迫兇威暴賦急征既嗟於無告冒鋒觸刃又慮其
俱焚言念於兹良深憫惻其應討鎮州諸軍所到之處
宜先存撫百姓使安其業勿令虜掠傷害以副朕心
　　　招諭王庭凑詔
朕初撫天下實在便安故委同捷節旄處以華壤顧彼
童孽豈克當之然蔑弃君親不宜容覆忠臣義士咸同
忿嫉非朕主事致於興戎廷凑承累朝恩榮據四郡士
衆將謂率先問罪以圖䇿勲而乃影援逆冦干犯王旅
諸道使命繫為纍囚内兵滄州抗戰四境交支郡之管
籥弃鄰好之姻親無恩於家㤀義於國而猶特降中使
許其轉環詞㫖堅執曽無少悛近者又令宰臣遺書許
以効順王誥一去寂爾無聞朕以成徳一軍代建勲力
聆風拭目待之實殊豈為庭凑一人致使傷及百姓今
迫藩臣懇請連章繼至宣示羣公卿士參詳可否以觀衆
情義不容殊列狀斯在今亦酌其簡便以適事機亦以
嘗在先朝曽効忠欵寵奬逾等驟至三公開其自新以
全臣節朕之恩義亦不負矣其諸道與鎮州隣接處宜
並絶其進奉嚴加警備其有突犯及隨指揮並宜依詔
㫖處分諸道須有移軍出界並不得焚廬舍横加殘害
歸授者撫之拒命者禦之如有忠臣義士以一州或城
鎮降者並依討滄州例處分其上都進奏院宜令御史
臺京兆府切加守捉禁其出入待後處分如庭凑翻然
改悔乞効忠勲上表陳誠須有聞奏亦委隣界當時轉
與進止不得停留於戯朕示以帝王至仁以安兆庶以
黄老清净用寧寰宇文告屢放而不從兵革在郊而未
戢徳不能洽誠有未孚致費訓詞良多愧嘆(太和二/年八月)
　　　令鎮州行營兵馬各守疆界詔
聖人之教先徳後刑王者之師有征無戰朕以寡昩嗣
守丕業威不能禁暴叛戢干戈徳不能濟生靈完物力
以至於起師戎之役陳原野之刑然謂有功固巳多愧
始者逆賊李同捷統戎專地弄兵恃寵不受文告不服
朝廷本貴清静唯務含宏常欲安其反側匿其瑕穢曽
不悔禍是用徂征頼天地降靈中外叶力兇渠就戮滄
海甫安我本興師事止於此言念士衆以及里閭並遭
脅從乆陥塗炭殺傷之外殘瘵可哀巳各有奬錄及令
賑䘏王庭凑因緣同捷遂此沈迷及交鋒刃益縱豺豕
今滄徳既巳平殄庭凑猶未悛懲合乘兵威使圖攻討
然欲更令思省未忍重有傷殘又行營諸軍乆勞於外
憫其暴露且議放歸其鎮州四靣行營兵馬並宜各歸
本界且自休息使耕農不廢儲峙有常見在者茍獲阜
安未来者亦將焉往其幽州河東易定齊徳昭義魏博
等但要保境勿相往来唯庭凑以四郡之地三軍之衆
率誠歸闕翻然効順則不獨弃其舊惡兼亦别議新恩
唯此一事與達表章餘並勿聴信於戯我理天下但恐
道化未至不慮冦孽不平若以宗社之靈風教所及四
夷八蠻猶當梯山航海慕化而来豈四郡獨能拒命夫
退修教而降崇不戮人而克敵予之所尚今也其時凡
在中外庶僚羣帥宜悉力竭忠尚弼予理(太和/年)
　
　
　
　
　
　
　
　
　唐大詔令集巻一百十八
欽定四庫全書
　唐大詔令集巻一百十九
　　　　　　　　　　　　宋　宋敏求　編
　　政事
　　　討伐上
　　　　令秦王討王世充詔
　　　　討輔公祐詔
　　　　親征安禄山詔
　　　　貶田承嗣永州刺史詔
　　　　討李希烈詔
　　　　削奪李惟岳官爵詔
　　　　討吳少誠詔
　　　　討李錡詔
　　　　削奪王承宗官爵詔
　　　　討李希烈詔
　　　　王承宗絶朝貢勑
　　　　討鎮州王承宗德音
　　　　討吳元濟勑
　　　　討王承宗制(闕/)
　　討伐上
　　　令秦王討王世充詔
取亂侮亡聖人於是致治安民和衆大武所以成功兵
革之興義資靖難出軍命將盖非獲已自隋氏數窮天
下鼎沸豺狼變争黔庻凋殘朕受命臨御志存寕濟率
土之内咸思覆育聲教所覃莫不清晏唯彼伊洛尚隔
朝風世充作梗肆行凶暴虐害良善擁迫吏民悖道亂
常日月滋甚禍盈釁積天亡有徴心腹猜携黨援孤絶
農畆荒廢粮廪内空城隍社稷勢將奔潰弔民問罪今
實其時可令陜東道行䑓上柱國秦王某總統諸軍東
踰崤澠分命驍勇百道俱進救彼塗炭誅其凶渠凡此
授律義在拯民府庫資財一無所利尅敵制勝効䇿獻
功官賞之差並超恒典其有背賊歸欵因事立勲即加
寵授務隆厚勸(武德三/年七月)
　　　討輔公祐詔
禁暴戢兵昔王於是致治亂常干紀有國所以明刑東
南道行臺尚書左僕射上柱國舒國公輔公祐本自凡
伍素無藝用徃因擾亂連結徒旅與吳王伏威同心協
力保據江淮早率所部逺歸朝化録其功力授以官爵
任管方隅榮寵兼至不能厲身奉上克保名節遂乃包
藏禍心圖為不軌自伏威入朝之後公祐即行專摽違
犯朝憲不顧典章徴歛榖帛掠奪子女肆其殘忍妄行
誅殺驅役士民招集姦盗毒流衆庻怨結遐邇國家務
存含養未申刑罰每加懲誡冀其自改今乃稱兵内侮
假相署置驅扇蟻徒敢行鈔竊惟彼凶逆速宜勦定命
將授律義在安民已令天䇿上將軍太尉領司徒尚書
令陜東道大行臺雍州牧領十二衛大將軍上柱國秦
王某為江南道行軍元帥重率驍勇風驅電撃麾斾所
臨當即奔潰凡此罪惡止在魁渠脅從之徒一無所問
縱有巳陷賊黨非其本心扳難而来因立功効此之等
類皆與官賞江淮以南比遭毒螫吏民困辱各不聊生
平定之後並宜優給即令撫慰各令安堵勲賞之科具
如别格宜明宣布咸使聞知(武德六/年九月)
　　　親征安禄山詔
黄軒撫運既統蚩尤之旅炎漢應期亦有陳豨之伐雖
德合仁覆或震雷霆之威功侔載物匪容原野之罪葢
所以除殘禁暴伐罪恤人聖帝賢君孰能無此朕以菲
薄纘承丕構乘時御宇慙繼統於百王旰食宵衣軫納
隍於一物多歴年所億兆咸知安禄山本自細㣲擢之
行伍進小忠而自售包巨猾以貪天予每含容冀其遷
善列在衣冠之右授之師旅之權賜與無涯邀求罔極
凡經寵任中外畢聞今遂竊我干戈欺我將士妄宣宻
㫖假託妖言人畏凶殘茍從逼脅稱兵向闕殺掠無辜
此而可原孰不可忍前所出師命將足以除凶去孽仍
聞阻兵西路左次南轅朕義在救焚情存拯溺雖螗蜋
舉斧自當屠潰而蜂蠆有毒必籍討除今親總六師率
衆百萬鋪敦元惡廵幸洛陽將以觀風因之掃殄太山
壓卵未可喻其重輕洪波注螢不暇収其光㷔宜令所
司即擇日進發其河西隴右朔方除先發蕃漢將士及
守軍郡城堡之外自餘馬歩軍將兵健等一切並赴行
營各委節度使統領仍限今月二十日齊到既縁剪除
兇逆暫赴東京宮掖侍從並令减省至於供億都無所
湏其扈從文武官及飛騎閑廐馬家并諸色人等應食
公粮者並以官物支供仍從此身齎鍋幕縁路並不湏
置頓在於黎庻固免勞煩布告遐邇宜知朕意(天寳十/四年十)
(二/月)
　　　貶田承嗣永州刺史詔
自古屈法申恩與之更始者為君之道也務善改過期
於自新者為臣之節也其或棄瑕含垢𢎞貸之澤已深
而俠偽藏奸干紀之情轉露則亦中外同棄刑憲不容
西漢伏信越之誅東京舉萌寵之罰此皆前王典式也
魏博節度支度營田觀察處置等使開府儀同三司太
尉檢校尚書左僕射同中書門下平章事兼魏州大都
督府長史上柱國雁門郡王田承嗣出自行間䇿名邉
戌早參戎秩效用無聞嘗輔凶渠駈馳有素洎再平河
朔歸命轅門朝廷俯念遺黎久罹兵革自禄山肇禍瀛
博流離思明繼釁趙魏堙厄枌榆井邑靡獲安居骨肉
室家不能相保念其彫瘵思用撫寧以其先布欵誠寄
之為理所以委授旄鉞之任假以方面之榮期爾知恩
庶能自效崇資茂賞首冠朝倫列異姓之苴茅登上公
之禮命子弟童稚皆聨臺閣之華妻妾僕媵並授國邑
之號人臣之寵舉集其門將相之權兼領其職夫宰相
者所以匡輔王室庥庇生靈獻可替否救災恤患而乃
據國家之封壌仗國家之兵戈安國家之黎人調國家
之征賦掩有資實慿竊威靈内包凶邪外示歸順陷悞
良善賊害平人騁其樂禍之心俾叶同惡之體且相衛
之畧所管素殊而逼脅軍人使之翻潰因其驚擾便進
軍師事跡暴彰姦邪可見不然者豈志清之亂曽未崇
朝子期光朝㑹於明日足知先有成約指期而来是以
蔑棄典刑擅興戈甲既云相州騷擾隣境救灾旋即更
并磁州重行威武此寔自相矛盾不䆒始終三州既空
逺邇驚陷更移兵馬又赴洺州實為暴惡不仁窮極殘
忍又薛雄乃衛州刺史固非本藩忿其不附横加凌虐
一門盡屠無復噍類酷烈無狀人神所寃又四州之地
皆列屯營長史屬官擅請補署精甲利器良馬勁兵全
軍之舊資農藏之積實盡収魏府逈無孑遺更復収管
將士其本部刼質妻子給我資粮觀其所為益在無捨
且藏庾者平人之膏血恣行貪竊甲兵者干城之腹心
輙為舉動欲行討問正厥刑書猶示含忍冀其遷善俾
予東夏之人終免無辜之酷抑于典憲務使慰安遂遣
知在逺奉詔書喻以深㫖命承昭副兹麾鉞撫彼舊封
而承昭又遣親將劉渾先𫝊詔命承嗣逼廵相衛仍刼
知在偕行先令姪悦潛扇軍吏至使引刀自割抑令騰
口相稽黨衆諠囂請歸承嗣論其姦狀足以為慿此而
可容何者為罪今尚全其首領更授藩條貸以朝章用
遵時令其承嗣宜貶授永州刺史兼許十嵗已下一男
一女隨身便路赴任委河東節度使兼御史大夫薛兼
訓簡練馬歩一萬五千人即赴邢州取承昭處分逐便
招撫應變權宜成德軍節度使檢校左僕射寳臣精選
驍雄馬歩三萬二千人屯集深冀貝州等路進取幽州
節度使留後兼御史大夫朱淊舉馬歩軍二萬五千人
進逼滄瀛權宜招討淄青等節度使檢校左僕射正已
率所管馬歩三萬人北臨德博淮西節度使檢校右僕
射忠臣永平軍節度使兼御史大夫李勉汴宋節度使
留後兼御史大夫中丞田神玉并河陽澤潞等道兵馬
共六萬五千人直據淇園皆擐甲釐戈犄角相應如承
嗣不時就職尚在執迷則所在進師按于軍法今數郡之
地廹受其兵深哀士人重遭剽掠丁壯離於農畆工女
廢於蠶桑胡寧忍之葢非獲已𬗟思塗炭過在朕躬其
昭義軍管内五州宜給復二年仍委承昭撫慰務使蘇
息且聖人之教必也勝殘王者之師存於止殺其魏博
磁相等將士並懐忠義皆被脅從但恐玉石俱焚當宜
各思自㧞除其首惡咸與惟新事定之時罪止元凶一
身并其姪悦其餘官吏將帥爰及弟姪等能自歸順者
一無所問如有擒執渠魁下其城邑便以承嗣在身官
爵資財田宅一切廻賜自餘立功者節級酬賞夫軍行
除害本以安人將吏所經薪芻必禁秋毫之犯律有常
刑凡在師人各宜深誡於戲天地之大德時或降霜皇
王之至仁亦聞用鉞顧惟寡薄之理昧於授任之明以
至興戎多慙黎庶布告天下令知朕懐
　　　討李希烈詔
李希烈頃梁崇義叛逆使之專征既集勲庸大加恩禮
名極台輔賞延子孫而乃負德棄身去忠効逆攻刼道
路擅攻鄧州而又圖汴州攘奪尉氏攻圍鄭圃暴犯汝
墳已勅神䇿汴滑河陽東汝州淮南山南荆南湖南劔
南江西鄂岳等道十五萬衆尅日齊進弔人靖亂罪止
元凶有能斬希烈歸降者四品已上以希烈官爵授之
五品已下封異姓王實封四百户諸軍將士斬希烈者
亦准此例封賞以軍城降者便以其職授之賜其實封
賊平後除供當道外百姓給復三年朕德之不明化有
不洽未躋仁夀尚勞甲兵中心咎悼無忘鍳寐
　　　削奪李惟岳官爵詔
李惟岳其父寳臣有忠勞於王室夷險之際猶全誠効
而惟岳隳廢父業蔑棄國恩縗絰之中擅掌戎務矯陳
悃欵冀邀爵禄外結凶黨益固奸謀不孝不忠宜肆原
野朕尚念其前緒容以自新俾䕶父喪以其屬歸闕待
以好爵遇之如初告諭既勤罔有悛革蠢爾狂狡自取
滅亡除暴去邪國有恒典其惟岳在身官爵並宜削除
罪止元惡餘無所問其屬吏將校能以所部兵馬州縣
來降者便授以本職仍加封賞斬惟岳首
　　　討吳少誠詔
吳少誠非次擢用授以旌秩居端揆之榮任總列之重
期申報効奉我典常而秉心匪彞自底不類兇狡成性
扇誘多端外肆矯誣内懐疑阻毁忠廢信棄德崇姦擅
動甲兵屢赴封境夀州茶園輒肆縱奪唐州詔使潛搆
殺傷干黷國章巳在無赦朕以王者之德在乎好生人
君之體務於含垢寜屈己以宥罪不殘人以興師是以
上稽宗社之威外抑忠賢之請庶其悛革當議優容今
更幸隣境之喪逞貪亂之志焚掠縣邑殘暴平人朕冀
其知非為之忍耻亟頒詔令未許出師至乃攻逼許州
肆其蠆毒恣行殺戮流害黎蒸惡稔禍盈人神同棄興
言致討寔悼予衷宜令宣武軍河陽三城鄭滑等州節
度東都汝州等軍犄角相應同逼申光蔡州指冀幽州
淄青魏博易定澤潞太原淮南等州徐泗山南東道鄂
岳等軍各發士馬逐便犄角齊進同為討伐大軍四合
計日殱夷嗟我忠良受兹詿誤或心存憤激而力屈兇
威玉石俱焚良増憫惻其所収得少誠管内州縣百姓
官吏等宜加慰撫各示安存淮西將士等夙著勲庸素
懐忠義為其脅制深可哀矜若能因事建功捨逆効順
朕當復其職位待以官封其吳少誠在身官爵並冝削
奪其有叶心同謀擒斬少誠者先有官未有官者並授
御史中丞及大夫封異姓王賜封五百户賞錢萬貫莊
宅各一所子孫承為功臣先有御史中丞異姓王及刺
史者即超轉三資改轉官賞其才器行業為衆所推者
便授節度使如有以懐忠憤謀斬少誠被其屠戮者先
無官者追贈三品賜實封二百户先有官者贈二品官
賜實封三百户仍各與一子正員五品官巳有官者超
三資與正員官其所在百姓有能團結士衆討除梟斬
少誠者准例封賞人臣之所保者忠天地之所助者順
報功宥善朕不食言於戲朕司牧黎元為之宗極化有
所未洽信有所未孚致兹興戎増用媿悼然不暫勞無
以逸俗不誅暴無以安人咨爾藩鎮方州列屬連帥所
冝戡剪大憝永康兆人其戮力一心以副朕意應諸道
准𠡠赴蔡州許州將士等皆竭忠誠盡心奉國並懐感
激叶心勤王若能梟斬少誠者亦准前例賞榮勲之典
朕所必行如少誠平後應赴行營將士起三資改官其
賞物節級當績有處分其將士月粮在後廻給家口宣
示中外咸令知悉
　　　討李錡詔
朕聞好生者天地之仁不任乎肅殺止戈者帝王之武
不尚乎誅鉏恭惟至言可謂明誠朕祗荷前訓纘承丕
圖每思道以自𢎞豈佳兵而在念雖邦陲阻命有戡亂
之征蜀郡興妖獻夷兇之捷而所傷皆及於百姓所費寜
止於千金静言思之徃徃興嘆非不得已豈復用師李錡
屬列宗支任居方伯窮赫奕之貴飽綢繆之恩待以親
賢報之以逆節授以師律用之以亂常肖圓首方足之
形無五常百行之性頃者累陳章䟽勤請㑹朝奸態不
形偽官甚懇朕頗謂誠志久方允從乃降詔書俾脩覲
禮示以後命委其深心而梟音驟呼虺毒横厲初則詐
疾後乃縱兵寮屬以獻規受屠使臣以𫝊命見脅朕務
於含垢未忍明言累降中人令遵前㫖無軺車之戒路
有沴氣之㴞天加以日逞淫刑寃痛者無告日興暴賦
杼柚者皆空赤子咸罄於餱粮白刃屡加於頸血為之素
志罪人無状邦有常刑頋惟紀綱豈敢廢墜其討伐之
師並已有處分尅期齊進其李錡在身官爵階勲等並
宜削除仍令宗正等削一房屬籍其两都及諸州府應
有李錡庒宅錢物等並委所由官簿録聞奏浙西將士
素非同惡朕所深知迫於兇威不能自逹但王師進討
因事立功梟斬渠魁以効節誠必當特加爵秩超異等
倫其將吏等以所領歸降者超三資授官以一身降者
亦超資改轉官健歸順者以厚加賞給仍與叙録明諭
將士罪止一夫其餘染汚一切不問於是詔淮南節度
使王鍔充諸道行營兵馬招討處置使仍以内官右監
門衛大將軍薛尚衍充都監招討宣慰使宣武義寜武
昌之師各三千并淮南宣歙之師並取州路進討江西
兵士三千人取信州進討浙東兵士取杭州路進討
　　　削奪王承宗官爵詔
天地以大德煦物而髙秋勵肅殺之威帝皇以至道育
人而前王設黜罰之典於是有版泉之役有舟浦之威
情豈佳兵義存禁暴朕嗣膺寳歴於兹五年以惕厲居
於人上以仁恕撫於天下㳟惟文祖之訓敢以武功為
先昨者吳蜀興妖師徒獻捷朕每念陳原野之衆行鈇
鉞之刑雖舉彞章頗懐慙德葢不獲已豈樂於斯王承
宗頃在苫廬潛窺戎鎮而内外以事君之禮將而必誅
分土之儀專則有辟朕念其先祖嘗有茂勲貸以私恩
抑於公議使臣旁午以告諭孽童俯伏以陳誠願獻两
州期無貳事朕欲収其後効用以曲全授節制於舊疆
齒勲賢於列位况德棣本非成德所管昌朝又是承宗懿
親俾撫近隣斯誠厚澤外雖兩鎮中實一家而承宗象㳟
懐姦肖貌稔□欺裵武於得位之後縲昌朝於受命之
中豺狼之心飽之而逾發梟獍之性養之而益生加以
表疏之間悖慢斯甚神祗所以不祐天地所以不容智
士所以奮懐義夫所以興憤式遏亂畧期於無刑龔行
天誅示於有制其諸道諸軍進討已從别制處分王承
宗在身官爵並宜削除其鎮州管内將士官吏久在戎
行未知朝典或陷於邪説或迫以兇威雖有忠誠無由
自逹但能効順即是王人豈止惟新當加寵渥其有能
廽戈弭㓂因事立功特有褒崇不拘資次貴爵厚禄設
之而髙懸實封名藩待之以茂賞其以一州歸順者便
與當州刺史仍賜實封二百户先是刺史以州歸順者
超三資與官仍賜實封三百户以一縣歸順者超两資
與官賜實封一百户其長行官健歸順者當與優厚褒
賞如將校内有翻然改圖梟斬元惡者授以不次之位
寵以殊賞之封王承宗如能革心悔過束身入朝待之
如初一切不問仍准舊官爵秩寵授於戲王者之師葢除於
暴亂止戈之武豈願於傷殘而承宗不能負荷舊勲秩
承新命自貽其咎寜怨於天遽此興戎至於用鉞固非
素意用歎於懐百辟萬方宜諒朕志
　　　　討李希烈詔
朕臨御萬方失於君道兵革不息於今五年憫衆庶之
勞悔征伐之事而李希烈蔑義棄德反道畔常朕哀彼
生靈陷於塗炭茍存拯物不憚屈身故於首春特布新
令赦其殊死待以初誠使臣纔及於郊畿巨猾已聞於
狡竊酷烈滋甚吞噬無厭將相大臣咸懐憤激繼陳章
疏固請討除朕以天誅本欲去害兵戈既接玉石難分
言念忠良遭罹脅制雖欲改節厥路無由受汚終身衘
寃沒代淪胥以逆誠足痛傷豈孽自一夫而毒流百姓
為民父母寕不疚懐宜令諸節度使将欲進軍先加曉諭王師
致討准在元凶所是脅從一切勿問如能去逆効順因
事建功設科以示褒勸
　　　　王承宗絶朝貢𠡠
𠡠天地至廣有自絶者不得容皇王至仁有當誅者不
敢赦朕纘承丕業䖍奉睿圖樂戰佳兵每思聖祖之誡
納汙藏疾嘗佩先哲之言罪有難原事非獲已成德軍
節度管内度支營田恒冀深趙德棣等州觀察處置等
使銀青光禄大夫檢校吏部尚書兼恒州大都督府長
史御史大夫上柱國王承宗洗滌疵瑕累加奬授列在
藩方之重待以忠正之途謂懐君父之恩克勵人臣之
効而動思棄命恣逞非心傲狠反常横厲無畏以其先
祖常立忠勲每為含容庻聞悛革曽不知隂謀逆状久
則逾彰凶德禍機盈而自覆乃敢輕肆指斥妄陳表章
潛遣姦人竊懐兵刃賊殺元輔毒傷憲臣縱其兇殘無
所顧忌推窮事跡罪状彰明周覧獄詞良用驚歎今罪
人咸伏首惡有歸雖當去害之誅猶軫録功之念冝令
絶其朝貢使自懲省冀其翻然改過束身歸朝攻討之
宜更俟後命儻或不能遷善即當續有處分所為指使
葢自承宗其事不在於三軍其辜未延於百姓所以但
絶朝貢未加討除如不自新止於有罪咨爾成德之衆
勉於忠順之機博野樂夀之郊本范陽管界總自授朝
寄常罄公忠既有維於能勞則宜仍其舊服其博野樂
夀两縣並却賜劉總収管太中大夫檢校左散騎常侍
兼少府少監駙馬都尉賜紫金魚袋王承宗亦由勲伐
之後錫以姻戚之榮莫顧寵私用包淫慝交通謀慮叶
比奸兇撫兹情状合正典刑俾居遐逺猶示寛𢎞宜於
黔府安置朝請郎守太子左贊善大夫賜紫金魚袋王
承廸朝請郎守丹王府司馬上柱國賜紫金魚袋王承
榮國有彞章亦宜從坐承迪宜於歸州安置承榮宜於
通州安置仍並馳騎發遣各委本道具道州府月日奏
聞雲麾將軍上䕶軍王士平忠列武將軍守左神武將
軍事兼御史大夫賜紫金魚袋王士則並志秉恭德家
承茂勲既申勸善懲惡之義亦以全功臣紹續之慶示
朝典旌别之宜委中書門下即加奬授於戲朕方以五
常之道刑于萬國之風猶有棄德而崇奸興穢以自臭
惟訓導之不至顧菲薄而自慚尚欲依違務𢎞天討而公
卿庶尹多士具僚繼有陳論咸請誅言沉吟軫慮未忍
加兵屈法申恩兹未懲絶迫於公議難狥衷懐宣示中外
咸令知悉
　　　討鎮州王承宗德音
上天垂象耀弧矢之芒先王取威陳鈇鉞之柄葢所以
昭宣七德保乂兆人故窮隂有助於歳功而大刑無廢
於國典朕承累聖之休祉奉蒼穹之眷命道思格物心
豈佳兵期致俗於和同庶納人於軌度緬窺鐘鼎無忘衛
國之榮永惟帯礪每存延代之故太尉武俊頃因多難
首建大勲懸捧日之明誠遏㴞天之逆豎武烈有過於
震電壮容具紀於丹青餘風凛然雖死不朽是冝子孫
席寵邦國同休而王承宗墜於弓裘隳其門户不思祖
考之德忍與梟獍同謀不顧天地之恩敢以豺狼為性
飽則逾悖撫之不馴兇狂屢見於表章戕賊竊加於宰
輔四方同駭千古所無朕以思人愛樹投鼠忌器優游
而不斷隠忍而未征屈其憲法絶其朝貢俾之思過且
將革心而乃先動干戈屢犯城邑焚燒剽刼流毒於人
罪惡既不可容誅討葢非獲已况四面征鎮憤激咸同
中朝卿士奏議相繼雖覆以天道欲更含𢎞而廹於羣
情湏正刑典宜令河東幽州盧龍義武横海魏博昭義
等節度兵馬計㑹進討其承宗在身官爵並從削奪言
念乃祖嘗著功庸蠢玆狡童自取廢絶其所襲實封宜
廽賦役子右金吾衛將軍士平俾之纂承元之祭祀若
承宗翻然改悟束身入朝必議加恩不唯貸法如沉迷
自若討伐遂行則罪止一身其駈脅之徒一切不問大
軍既臨計即戡殄其成德將士等或染汙俗或迫兇威
雖有忠誠無自階逹但能去逆効順因事立功隨其髙
下厚加寵賜如有梟斬渠魁及執送南兆以効誠節者
其承宗在身官爵土地等便以囬授仍與實封五百户
莊宅各一區錢二萬貫如有能率所管兵馬及以城鎮
来降者並超三資與官仍實封二百户錢一萬貫其以
州降者便與刺史仍賜實封二百户如本是刺史更超
三資與官賜實封三百户以縣降者超两資與官賜實
封一百户其以一營一栅降者節級褒昇務從優厚其
諸軍行營將士如有先登陷陣屠城下邑者亦准此䖏
分其接近賊界諸道應副行營將士如有能梟斬承宗
者亦准前例處分其接近賊界州縣自軍興巳来供饋
繁併嗟我疲瘵良増憫然應免元和十年两税斛斗錢
物在百姓腹内者并十一年夏税並宜放免其有城鎮
將士百姓守節拒賊身死王事者各委長吏優給其家
仍具事跡聞奏當加褒贈其有潛謀誅斬承宗被其屠
戮者優加追贈並賜錢帛仍與一子官六州百姓莫匪
吾人墜於塗炭深用嗟惻兵之所至不得妄戮及焚燒
廬舎掠奪資産并有拘執以為俘馘事平之後給復三
年其六州管内百姓能率来歸順者所在安存各加優
奬方當春候務切農桑邉界之人慮妨耕織應縁軍務
所湏並不得干擾百姓如要車牛夫役工匠之類並冝
和雇優給價錢賊平之後應立功將士並與超資改官
節級賜物續有處分於戲朕正位凝命端誠嚮方勞謙
為心慈儉為寳而化未陶於頑傲澤未浸於隠㣲荐興
甲兵布在原野中宵愧歎當宁憂兢命將除姦非曰尚
武宣示中外宜體至懐
　　　討吳元濟𠡠
𠡠天地之化由肅殺而成嵗功帝王之道以威武而輔
文德朕祗荷鴻業撫臨庶邦務先含𢎞每慎征戰俾懐
仁者有耻且格畏罪者見善則遷而或昏迷不共造命
不及固興悖亂之孽自速原野之誅除害正刑國有彞
典吳元濟逆絶人理反易天常不居父喪擅領軍事諭
以詔㫖曽無敬恭熒惑一方之人迫脅三軍之衆以其
父少陽嘗經任使為之軫悼命申奠祭臨遣使臣凌虐
封疆遂致稽阻絶朝廷之禮意忘父子之恩情旋又掩
襲舞陽傷殘吏卒焚燒葉縣騷擾閭閻恣行㓂攘無所
畏忌朕嘗念賞延之義重傷藩帥之門尚欲納於忠順
之途處以顯榮之列未能飭法猶為包荒再以詔書俾
申招撫而蠆毒滋長姦心靡悛夀春西南又陷鎮柵窮
兇稔惡縱暴挻災覆載之所不容人神之所共棄良非
獲已致此興戎葢以方伯連帥同請討除伐罪弔人故
兹申命宜令宣武忠武太原武寜淮南宣歙等州兵馬
合勢山南東道及魏博荆南江西劒南東道兵馬與鄂
南計㑹都防禦使與淮汝節度及劒南義成軍兵馬犄
角相應同為進討吳元濟舊有官秩宜並削除大軍既
臨計即戮殄嗟我淮右之衆本為勤王之師雖是脅從
頻已招洗念此勲力未嘗弭忘近罹狡童又此詿誤心
懐忠順迫在兇威茍能率誠即可收効其淮西將士有
能梟斬兇渠者先是六品已下官授三品正員官其先
授五品已上官者節級昇進仍與實封五百户莊宅各
一區錢二萬貫如能率所管兵馬以城鎮來降者亦與
改轉仍賜錢帛諸道應赴行將士斬元惡者亦准處分
吳元濟如能束身歸朝並與洗雪若不能改過罪止一
身其餘汙脅一切不問接賊界州縣百姓軍興已來供
饋繁倂言念疲瘵良増憫然元和九年两税斛斗錢物
等在百姓腹内者并十年夏税並放免其有城鎮將士
百姓守節拒賊身死王事者各委長吏優給其家仍具
事跡聞奏當加褒贈并賜錢帛仍與一子官三州百姓
莫匪吾人諸軍所至不得妄加殺戮焚燒廬舎據奪資
産并有拘執以為俘馘事平之後給復二年三州内有
自置義營保栅王師所至能相率来降各加酬奬時當
春候務切農桑應縁軍務所湏並不得干擾百姓如要
牛駕夫役及工匠之類並宜和雇仍給優價賊平之後
立功將士並與超資改官節級賜物於戲朕率循理道
靡敢荒寜思致中和以康億兆而德之寡薄化未昭宣
爰及用兵良深愧歎顧非重武其在止戈宣示中外咸
令知悉
　
　
　
　唐大詔令集巻一百十九
欽定四庫全書
　唐大詔令集巻一百二十
　　　　　　　　　　　　宋　宋敏求　編
　　政事
　　　討伐下
　　　　令百僚議征李師道𠡠
　　　　討李師道詔
　　　　討淄青禁焚燒廬舎𠡠
　　　　討鎮州王庭凑德音
　　　　討王庭凑詔
　　　　討李同捷詔
　　　　處分滄州行營𠡠(闕/)
　　　　討鳯翔鄭注德音
　　　　討潞州劉禎制
　　　　討伐王郢詔
　　　　討草賊詔
　　　　討楊師立制
　　　　削奪李敬瑄官爵制
　　　　削奪李罕之官爵制
　　　　討董昌制
　　討伐下
　　　令百僚議征李師道𠡠
李師道潛包禍心偽布誠懇縁自淮西用兵已後愆釁
屢彰累有疏陳請捨兇逆當道租税頻年不送隂通信
使數致帛書又逆黨訾嘉珍等蓄聚兇徒謀燒洛邑所
圖不軌臨發事彰又使其􁁍燒刼河隂庫倉沮國大計
中使李重秀宣諭到本道又縱官健凌暴况又元和十
年六月傷害宰相事之端本實啟潛謀凡此罪名皆當
不赦朝廷以新平淮㓂貴且息人素為含容令其獻効
師道自知罪過難掩羣言累違崔承寵王𤣥同自將表
陳請令長子入侍兼獻沂宻海三州林英續来又獻三
州圖印并奏其男發日國家務每𢎞貸屈法招綏今忽
翻然盡變前意應所陳列無相忘言其師道并軍將健
兒表共三道詞頗悖慢宜出示百寮議可征可捨以聞
　　　討李師道詔
天覆至𢎞為惡者每聞於自絶國章具舉干紀者難逭
其常刑𤣥言至戒於佳兵丹浦本非其樂戰朕纘承鴻
業祗奉睿圖居軫納隍動思濟物仗以大信御兹萬邦
省躬靡忘於憂勤𢎞道必先於撫諭猶以庶政多乖至
誠未孚兢兢之心豈自暇逸近者淮右致討宿兵累年
宗社降靈妖氛克殄方櫜弓而匣刃期阜俗以息人旋
議徂征諒非獲已李師道代荷寵榮謬居垣翰功不列
於勲籍過難掩於簡書尚復潛包禍心果是偽布誠懇
頃屬問罪蔡上徴師合圍助彼㓂讎敢為影援隂通信
使宻致帛書累抗表章請捨元惡所圖不軌事匪一端
遂至伏聚奸兇震驚洛邑焚刼内庫擾動河隂皆欲撓
軍旅之深機阻邦國之大計加以擅興甲兵侵軼徐方
駈逼戎行凌脅中使惡逾滋蔓志益猖狂乃者盗發京
師實啟端本又常賦不入自致愆違凡此罪名皆在不
赦朕以新除淮㓂務息征師素為含容令其獻効而乃
懐其積惡懼彼羣言將佐交馳頻疏疊至疚心首罪請
命求哀時降使臣徃加宣諭而師道請令長子入侍闕
庭願獻三列上歸圖印指期而發飛奏以聞詐為納地
之謀翻稔㴞天之逆凡所陳列無非怨望露其悖慢之
詞備在封章之内明示百辟衆怒一心咸請致誅以懲
無上猶為伏念至於旬時乃聞遽越封疆㓂掠德棣焚
爇村落縱暴挺災大肆䲭張曽無畏忌斯則人神之所
共棄天地之所不容罪惡貫盈自當撲㓕宜令宣武魏
博義成武寜横海等軍節度兵馬分路並進同力攻討
相為犄角其李師道在身所有官爵並宜削奪其淄青
將士如能梟斬兇渠者先是六品已下官授三品正員
官其先是五品已上官者節級超奬仍與實封五百户
莊宅各一區錢二萬貫於戲動衆興師誠有乖於至理
養災蓄患恐流毒於生人敷信未化於窮兇格物深慙
於菲德甫於㓂難遄務討除宵旰在懐良深愧歎庶將
去暴永用止戈宣示中外咸令知悉
　　　討淄青禁焚燒廬舎𠡠
𠡠㓂孽背恩自取誅剪黎元不幸乆陷兇殘王師有征
義先拯物茍加殘暴諒匪予懐况諸軍討伐已畢百姓
歸投相繼既足嘉憫尤宜撫存時屬春陽各務農業陶
我惠化當令便安其淄青四面諸道兵馬應入賊界收
城所至百姓明加曉諭任其營生輙不得妄行傷殺及
有拘縶焚燒廬舎掠奪資産開發墳墓等事並宜禁斷
詔下之初已有處分今更申𠡠切在遵行
　　　討鎮州王庭湊德音
朕嘗讀𤣥元書至於佳兵者是樂殺人因念自孩提之
逮於覊丱不三十年必宜以安人為國本不以窮武為
威力顧予寡昧敢忘遵承為追念以興師已極君臣之
分以軫憂而捨罪豈非帝王之道况王庭湊倉卒之際
本非始謀接之以恩榮自當展其志義委之以鎮戎必冀
效於勲庸禍福無門行之則是弛張在我用亦何常茍
推信順便保忠順茍得其衆孰非吾人推而用之式示
榮寵宜特捨雪仍授檢校右散騎常侍兼鎮州大都督
府長史御史大夫充成徳軍節度鎮冀深趙等州觀察
處置等使應成徳軍將士官吏一切依舊待之如初仍
令兵部侍郎韓愈充宣慰使於戯朕於彼三軍恵非不
至於彼闔境恩非不周今𢎞寛大之典以應陽和之令
使離散者見親愛之樂暴露者歸室家之安各宜感悦
以就寧泰布告中外體朕意焉
　　　雪王庭凑詔
帝王之御大器也上法天意下順人情何嘗不欲舞干
羽以致懷來滌舊垢而宏惠貸朕以寡昩獲守昌圗享
二百餘年之丕基纂十三列聖之洪業而涉道猶淺燭
理不昭徳未洽于生靈信未孚于微隠至使河朔殘梗
藩臣阻絶既多在予之責每軫納隍之念頃者滄州拒
命將帥専征有國彞章非朕敢赦諒功成于九伐當事
止於一方况成徳本軍早列勲籍庭凑初意亦獻嘉謀
因縁細隙互搆(闕/)　　聞朝廷(闕/)挂刑書雖欲上陳固
難自達及滄徳剪定甲兵偃戢拜章辨數納欵隣封爰
(闕/)臺臣俾通王命備聞恭惕延望私恩感激而情動三
軍歎呼而聲馳四郡朕猥居兆人之上常懼一物失所
雖外示君臣之義實内猶父子之親豈可使覆載之中
不沾雨露照臨之下猶隔輝光斷自予衷靡聽輿議既
改之而不(闕/)則待之而如初俾服官榮載膺寄任爵服
盡在恩禮用加其王庭凑可依前授金紫光祿大夫檢
校司徒兼鎮州大都督府長史御史大夫上柱國太原
郡開國公食邑二千户充成徳軍節度鎮冀深趙等州
觀察處置等使於戯天道之所助者曰順人倫之所重
者曰忠為君在于不疑為臣在于不貳然後上下交暢
以底泰寧當宏令猷勉收來効凡百卿士宜體朕懷
　　　洗滌長慶亂臣支黨徳音
門下皇王之令兇慝必置於嚴誅天地之仁含育亦存
乎在宥除惡務絶其根本原情必諒於親疎慮興詿誤
之嫌用安反側之舉寛大之典盡滌瑕痕追維長慶之
初亂臣賊子之輩人神共憤天地不容頃以論刑是從
流竄而東宫親昵之黨亦參帷幄之謀顧愉冒以取恩
陷君父於不義必資懲創以蕩奸源議法當然非朕敢
赦而曽不知過交搆流言興謗道途扇惑人聽盖以從
前捜捕未盡巢穴猶存再令根尋果獲支黨無非近戚
咸伏其辜在臣節而既虧於國章而難逭並已從别勅
處分除竄逐遐荒及配諸陵守當外應諸惡黨從祖兄
弟子壻妻旅内外親戚門生故吏及比來别居并從疎
逺等降徳音後一切不問諸司諸使更不用尋勘務徔
寛恕俾絶憂疑惟先推鞫得合流者雖已逃竄如獲日
准前勅處分頃者屢降明詔以順人心重此究窮盖非
獲已今則更無餘孽永絶猜嫌抒憤之志既申懲惡之
刑亦至乗春布澤大與維新明示中外咸知予意主者
施行(大中八年正/月十一日)
　　　討王庭湊詔
雷霆霜雪天上所以成物明罰勅法聖人垂之易象豈
春陽不可以獨化將輔理固在於刑威乎則遏亂禁非
法天齊俗諒有為而然也李同捷罪暴寰宇告之則悖
寵之益凌亂君臣父子之紀綱棄覆育生成之恩義則
綏討之命盖不得已焉而王庭凑作我藩臣久膺寵命致
爵位于擾叛之際齊恩澤于忠義之倫而首扇同捷便
自墨縗怙惡之心劇於武兕負法之醜逾于梟獍藩方
統帥飛疏互來朝右公卿懇章繼奏皆期鳴鼓問罪奮
戈啟行朕道希包荒志在含垢多端曲䕶大開坦途喻
之使致竒功告之將酬重位而傲狠彌甚兇肆不悛形
惡言于報章資盜粮于狡㓂屢有降卒備騐奸蹤潛軍
入援徳棣縱燎以焚瀛莫河東易定被毒騷然若尚為
包容則孰分逆順其王庭凑在身官爵並宜削奪應諸
道與鎮州接界處各宜逐便攻討其鎮州將士如有梟
斬庭凑者六品已下便授三品正官先是五品已上官
者節級超奬仍賜莊宅一區錢二萬貫如有能率所管
兵馬以州來降超三資與官仍便正授刺史錢一萬貫
以城鎮來降者超三資與官仍賜錢五千貫如庭凑束
身歸朝並與洗雪若執迷安禍罪止其身其於脅汚一
切不問於戲原野陳師雖前王亦所難免干戈屢動諒
菲徳之所興愧咨示輔弼之臣暨於藩守之帥爾尚悉
乃忠力匡予寡昩
　　　討李同捷詔
王者之御天下也惟其忠誠格以大順臣子之奉君父
也効以奔走竭其忠貞故能上下交感家邦用寧其有
専上周旋干紀悖戾息棄彞典矯誣當時固人神之所
不容古今之未能制者也朕以菲徳祗荷鴻業將躋俗
於至厚之域致人于無過之地永用勞慮惻然于懷李
同捷幸席舊勲不思纉緒斬焉未㡬私行墨縗毒殺忠
良擾惑將校稽之國憲難逭常刑朕以頃在先朝已稽
申㫖實遵成命未議改圗庶乎舞階以服有苗因壘而
降崇國使臣旁午優詔指明而又越留務之權授之戎
帥負海之地置之中華推恩含垢斯亦至矣之恵昭我
好生之徳若迷而忘復用不自通天網難寛國刑難逭
應諸道節度有别鎮行營兵馬比令權受指麾者並依
前収管不在抽移之限仍委有司准前調計資粮器械
與諸帥類使之豐備勿有闕遺其李祐所統兵馬多至
既逼徳州自是本道粮餽不乏進取已深宜令依前於
當處守禦用圗克捷昔漢破先零營平資粮粟之備晉
摧苻㓂安石謹上流之師逺猷既恢殊伐斯至且戰期
無敵師克在和問罪既彰於有名出征必俟于先勝咨
爾列位當體朕懷
　　　討鳯翔鄭注徳音
門下王者之御天下也推至誠以格物委大信以任人
故能邦家用寧上下交感所以詔祿爵而不恡待臣下
而無疑豈謂變起股肱患生毗倚鑒昧興歎難弭於懷
且負徳背恩干紀悖戾而古今未有能濟者盖人神之
所不容逆賊鄭注氣本兇狂志懷奸逆害時蠧政卜射
張皇行詐而縁術多端黷貨而谿壑難滿情惟㸃白口
可鑠金罔冒包藏為惡滋甚朕九重之内不得備聞擢於
妄庸驟列華貫入司喉舌出納爪牙唯務廢忘不思報
國棄生成之恩義亂君臣之紀綱妄興妖言前古未有
罪同梟獍法在必誅况詔㫖既追已離城邑險謀且敗
中途遽逥又迤邐使人迎接逆賊李憲稽之國憲豈逭
常刑其鄭注在身所有官爵並宜削奪將士如有能奮
揚義勇執戮渠魁者先是五品以下官者便授三品正
員官先是五品已上官者節級超奬仍賜莊宅各一區
錢二萬貫如有能率所管兵馬以州郡來降者超三資
與官便正授岳牧仍賜錢帛諸道將士雖各守疆土非
為進攻如被侵掩因事立効者亦准前例節級處分賊
能從義悔過束身歸朝並與洗雪仍加寵奬幽明可鑒
朕不食言欵誠自通即委諸道與奏若不能悛改自取
誅夷罪止一身其餘脅汚一切不問其有迫於兇威曽
著失節顧存家族事出權時待其平寧並從寛宥將士
如有潛謀立功效順被其屠戮者並優加追贈并賜錢
帛仍與一子官應州縣百姓陷在暴虎莫保性命誠可
哀矜諸軍還境不得妄加殺戮并焚爇廬舍掠奪資産
及有拘執以為俘囚如有歸投者諸道據丁壯老弱量
加優䘏仍給與空閒田宅使就生業事平之後願歸本
貫者亦聽鳯翔一軍素著忠義每臨霜雪之際實見松
筠之心凛然義風簡在朕志其大將軍及軍士並宜坦
懷自處勿以為憂兵革既平寵待如故鄭注初到鎮日
聞有優賞軍將常例不足為疑州縣百姓亦當復給勉
於自効以報令圗於戲佳兵者聖祖之所誡文徳者前
哲之所崇肆予寡昩敢忘丕教然以齊庶方者號令立
人紀者君臣斯言茍違大倫安設今則絶其奔軼示以
申嚴懷柔誠貴於止戈執惡何慙於用武布告中外咸
知朕懷(大和九年十一/月二十四日)
　　　討潞州劉禎制
門下定天下者致風俗於大同安生人者齊法度於畫
一雖晉之欒趙家有舊勲漢之黥彭身為佐命至于干
亂紀律罔不梟夷禁暴除殘古今大義劉悟頃居海岱
嘗列爪牙屬師道阻兵問罪三面開網一境離心乘此
危機遂能歸命憲宗嘉其誠欵授以南燕穆宗待以腹
心委之上黨招集死士固䕶一方逮于末年已虧臣節
劉從諌生禀戾氣㓜習亂風因跋扈之資以専封壤恃
紀綱之力以襲兵符暫展珪之儀終上緩之情隙駒為
喻魏豹姑務於絶河井蛙自居孫述頗聞於恃險誘受
亡命妄作妖言中訶朝廷潛圗左道接壤戎師屢奏隂
謀顧苕卵之可矜豈泉魚之是察暨於沉痼曽靡哀鳴
猶駐將盡之魂恣行邪僻之志罔感舊恩自樹狡童中
使挾毉莫覩其朝服近臣銜命不入於壘門逆節甚明
人神共棄其賜官及所授官爵並劉禎在身官爵並宜
削奪成徳軍節度使何𢎞敬姻連王室任重藩維懇陳
一至之誠亟揚九伐之命吳漢任職受詔而初無辦嚴
卜式朴忠未戰而義形於内况成徳軍嘗以驍騎横陣
百破朱滔戰氣方酣再逥魯陽之日鼓音不息三周不
注之山魏博軍亦以大斾渉河竟殱師道建十二道之
旗皷以列降人削六十年之厲階盡歸皇化士𫝊餘勇
軍有雄名必能禀酇侯之指縱成葛亮之勛伐咨爾二
帥朕所注懐成徳軍節度鎮冀深趙等州觀察處置等
使金紫光祿大夫檢校司徒兼鎮州大都督府長史御
史大夫駙馬都尉雲騎尉元達宜守本官充北面招討
澤潞使餘如故魏博等州節度觀察處置等使銀青光
祿大夫檢校户部尚書兼鎮州大都督府長史御史大
夫上柱國何𢎞敬宜守本官充東面招討澤潞使餘如
故潞府曩者烈祖在藩先天啟聖節瑞昭晰績事渙於
泗亭鑾輅巡遊金石刻於代邸斯實可封之俗久為仁
夀之鄉艱難以來頗著誠節必非固惡咸許自新其昭
義軍舊將士及百姓等如保初心並赦而不問昭義舊
大將等如能捨逆効順以州郡人衆歸降者必厚加賞
如能擒送劉禎者别授土地以報庸其鄉村百姓所在
團結歸者亦如爵賞劉悟鄆州舊將及劉從諫近招至
將士等喻以善道宜聽朕言凡秉義立名須明大順未
有終於所奉上悖君親昔郄至有言受君之祿是以聚
黨有黨而争罪孰大焉田横能得士心人多致命伏於
海島莫敢猖狂及漢髙召之奔走向闕豈嘗違拒漢使
止留田横雄暮殉以成仁不相從而非亂故得其主殁
延殊寵光顯令名爾等既有義心宜思改悔如能感喻
劉禎束身歸朝必當待之如初特與洗雪爾等舊校亦
並甄酬仍委陳夷行劉沔王茂元各進兵同力攻討其
諸道進軍並不得焚燒廬舎發掘丘墓擒執百姓以為
俘囚桑麻田苗皆許本户為主罪止元惡務安生靈於
戲藩維大臣抗疏於外髦雋舊老昌言于朝戒朕以祖
宗之法不可私一族刑賞之柄所以正萬邦宜用甲兵
陳于原野朕以恩不聽羣臣以義固爭詢日命謀諒非
獲已布告中外明體朕懷(㑹昌三/年)
　　　討伐王郢詔
王郢江鄉賤卒營伍微才忽撫御之小乖敢憑陵而搆
亂迫脅將相恣竊干戈却資財於建鄴之城聚徒黨于
狠山之戍尋則浮江泛海掠鎮攻城焚漂三州傷殘萬
户又於福建管内毒害生靈陵犯紀綱悖違天地朕為
人屈法惡殺好生累降勅書曲存招諭王郢包藏奸慝
誑惑軍師詐示歸降宻為抗拒昨者拘留復魯已騐兇
狂今聞再犯温州顯與官軍闘敵魯實陷在舟檝王師
敗於鋒刄兩浙震驚百姓憂擾滔天之罪擢髮難書然
以分野興灾雖關定數神祗助順必剪羣兇既違雨露
之恩寧逭雷霆之殛是以别詮名將更益雄師兼福建
之精兵雜畨禺之戰士水陸俱發腹背齊攻須克旬時
必破妖孽除先徴諸道五千一百人及福建南海并䖍
吉衢婺等州兵士外令更抽忠武軍一千五百人感化
軍五百人泗州五百人宣州五百人都討一萬五千已
上前左武軍大將軍宋皓負關張勇智有韓白英雄累著
戰功再居環衛思豺狼之未滅恥荆棘之猶存誓願長
駈速清羣醜今除授檢校左散騎常侍守右龍武大將
軍兼御史大夫充江南諸道招討使應新舊行營兵士
悉取指揮各宜憤激忠誠淬勵戈㦸識機翦撲取勢芟
夷速立殊勲迎俟超奬其王郢部下徒黨等或本同謀
議或偶被脅從或因窮餓依投或遭俘縲指使所宜捨
逆就順去暗趍明勉圗富貴榮華勿受駈除翦戮如生
擒及所得王郢頭歸順者當授四品正員官并賞錢一
萬貫賜莊宅各一區如能率衆于所在解甲歸降者亦
當厚與爵賞明垂信誓必不欺渝凡在忠烈之徒皆宜
賈勇増氣(乾符三/年六月)
　　　討草賊詔
亂常干紀天地所不容伐罪弔人帝王之大典厯觀往
代遍數前朝其有怙衆稱兵憑兇構孽或疑迷于郡縣
或殘害於生靈初則狐假鴟張自謂驍雄莫敵旋則鳥
焚魚爛無非破散而終盖以逆順相懸幽明共怒近者
龎勛拒命王郢挺灾結聚至多猖狂頗甚尋則身膏原
野喉斃僕姑資財分散于他人親戚誅夷於利刃則有
方從叛亂忽悟歸降囬吉凶于反掌之間變禍福于立
談之際諸葛爽今為刺史朱實見作將軍𢎞霸郎任職
于禁營宋再雄䇿名于淮海莫不身名光顯家族乂安
近者諸道奏報草賊稍多江西淮南宋亳曹潁或攻刼
郡縣抗拒官軍或窘厄商從俘掠進奉出彼入此鳥逝
風驅雖云浚利于一時豈不憂危于終日以有限之逆
黨敵無數之王師寜論嵗時必自殱滅朕以寛𢎞為理
慈愍居心每念蒼生皆同赤子恨不均其衣食各致豐
肥寧忍迫于鋒鋩斷其身首是以誕敷文誥且務招携
如或不共用兵無悔其王仙芝及諸道首賊頭目等見
制勅後各宜洗心悔過解甲投兵諸所在州府投降便
令申奏必當超授官爵厚賞資財永作忠臣常居祿位
其節級自補職掌等亦于大藩鎮内量材與職額衣粮
其抛棄田園脅從隊伍者並當撫綏慰勞各令歸業營
農是謂捨暗從明得生逃死依朕命者豈不休哉如或
頑傲不悛兇强自恃猶纒兵甲尚困鄉閭使田者不耕
蠶者不織則須為人除害非曰黷武佳兵宜令諸道帥
臣選練驍勇將卒分兵諸道倂力合威必務剪除不得
縦翫其主兵大將若全擒戮得一火草賊數至三百人
已上者超授將軍仍賞見錢一千貫文如斬首級移兵
攻破徒黨収奪資財器械覆騐摭實者據其功績髙下
授官賞財如逢賊不追臨陣不戰貪黷逗撓敗失師徒
宜令本州道勘尋准軍法處分應鄉縣田園之内有材
傑敢勇之人若能糺率丁夫捍禦冦賊搴旗斬將破陣
成功者委所在長吏速具奏聞亦與官職優賞如鄭溢
湯羣之輩皆以分領郡符朝廷必不食言鄉黨所宜助
順於戲宿麥將實秋苗正滋漸及蒸燠之時豈是戰争
之日唯願務農偃甲布徳行恩遍告州閭各宜知悉(乾/符)
(四年/三月)
　　　討楊師立制
朕以𦕈身恭臨大寶唯思克相上帝寵綏四方而况于
垣翰之中臣僚之内豈不能掩其瑕釁而欲肆之法網
乎其或包藏禍心違拒君命罪惡既彰其悖亂誅鋤難
逭于彞章迫于羣情盖非獲已光祿大夫檢校司空兼
尚書右僕射上柱國中山縣開國公食邑二千户楊師
立本實庸才曽無逺慮幸因薄伎乆列禁軍遂委節旄
葢循事例必謂保其富貴勵乃忠貞况自朕出狩巴庸
頻加渥澤進水上之劇任兼輔相之殊榮不敢上報國
恩而乃敢虧臣節昨因制置防遏不肯發兵遂有替移
尋昇端揆罔思寵待輒恣兇謀揚潼水之驚波作佐綿
之沴氣不遵詔命偷固戎藩動衆興師欲收其郡邑重
門守險顯絶于朝廷據綿州奏聞楊師立已于涖城屯
兵下寨又差都將郝蠲等占奪綿州帶甲數千去州十
里賴有奉國兵士禦敵殺戮大挫鋒鋩城池方遂保全
士庶免罹塗炭續據劒州申報楊師立與刺史姚卓文
欲領兵士直赴西川兼署姚卓文充指揮應使仍與鎮
縣書板反狀具明况聞廣集庸丁教習武藝稅外恣行
掊歛支郡無處完全别置親軍用為心膂及令捍㓂莫
整鼓旗大校阻謀延頸被戮而又致害監軍家累骨肉
洎於叛官元從無不罹殃又殺送官告内使更無噍類
深用驚歎此固覆載之所不容人神之所共棄其楊師
立在身官爵及先父所贈官兼母所封邑號等並削奪
令西川節度使太尉兼中書令陳敬瑄以義制事君擁
鋭敏之師徒擅訓齊之政令必能𠞰除逆䜿鎮定蜀川
已兼三州都指揮等便宜令差兵攻討處分應楊師立
叛官及將校官吏等如或不同謀議及衣冠僧道百姓
等臨事脅從者宜各審詳情狀切務安存無令誤有殺
傷致其寃濫其將校等如有梟擒楊師立歸順者朝廷
别議奬酬其立功將校等委敬瑄等第奏聞冀行賞典
嗚呼作孽者誠自投于法網矣亦由吾理化之道未信
於人焉負扆凝思良深自咎布告天下咸所聞知(中和/四年)
(二/月)
　　　削奪陳敬瑄官爵制
朕以賞罰二柄不可廢也助順誅逆自古行之陳敬瑄
出身屠沽驟竊旄鉞包藏奸逆侮慢朝廷敢行専殺之
威尤顯不臣之節惡昭圗之直筆溺贍於中流傲狠之
心唯思殘害猖狂之志日甚沉迷先皇帝再幸梁洋方
當歎否廣張行勢欲脅乘輿全蜀賦租不供天府百城
牧守皆出私置近者爰命台臣往持戎律冀因交代亦
許罷歸而又結黨連羣以拒王命深溝髙壘輒恣兵威
罪既滔天誠宜共棄其陳敬瑄在身官爵並宜削奪兒
姪等委中書門下商量處分(文徳元年/十二月)
　　　削奪李罕之官爵制
勅朕聞君天下者先賞而後罰立教化者貴徳而賤刑
其或道之以爵而不勸是禀匪人之性豈悛不救之謀
雖軍旅屢興有慙區宇而干戈勿用何去頑囂邢磁洺等
州節度觀察處置等使金紫光祿大夫檢校司徒同中
書門下平章事守邢州刺史上柱國隴西郡王食邑三
千户李罕之閭閻下品窟穴微生憑厲氣以感時依兇
徒而干紀剽刼郡縣攘害蒸黎水絶安流陸無砥道先
皇帝捨於斧鏁委以招修唯聞屠伯之人寧有孚人之
稱而又擅離河内竊據東郊谿壑貪心涸伊瀍而不潤
烏鳶利觜啗刺廓以成空旋逃原野之誅還聚雈蒲之
衆時以上京初復羣情未安宥十死之正刑委三城之
重地仍加相印俾掌兵權冀懷再造之恩永戢無厭之
暴而乃復招逋逸輒留貢輸始則結王友遇而㓂攘終
則投李克用而侵軼且山北以邢洺為要害爾則引戎
馬以屠攻洛京以懷孟為咽喉爾則肆爪牙而搏噬調其
當路終可欺天不知祖宗垂休祜予纘繼中外陳懇成
我蕩平専攻之令纔行同徳之捷已獻度其鼎釡無一
安存降以絲綸用彰攻伐其李罕之在身官爵並宜削
奪注毁委招討使宰臣張濬駱全雍悉加存䘏於戲禍
福無門唯人自召爾為將相而不能全身授爾旌旗而
翻聞起亂罪在不赦朕安敢私凡百同盟共懲始禍布
告中外咸使聞知(大順元/年五月)
　　　討董昌制
夫雷霆霜雪上天降以成物明罰飭法哲王垂以理人
是則陽春不可以獨為嵗功仁恕不可以専為君徳威
刑之作其在斯乎朕以眇身祗膺大寶奉祖宗之丕訓
荷天地之洪休八年於兹一日無怠遜於志者必本於
情茍懲誡之不明懼典章之斯廢威勝軍節度使檢校
太尉同中書門下平章事隴西郡王董昌出於行伍屬
遇艱難權握兵戎位崇將相器方盈而自覆鼎必折而
遂傾因憑生祠輒有狂計假陳妖異惑亂邪巫鼓噪危
樓偽為建國不思理代徒生犬吠之音欲就叢祠妄舉
狐鳴之兆賴浙西節度使錢鏐與諸州等皆忠誠憤激
壯志堅髙始以逆順之理飛章諭之而不恡次以攻伐
之謀與約脅之而不迴至于率兵直以劘壘雖假言誘
惑止遏兇邪終為閉壁偷安不使束身歸罪是其隂詐
猶欲張皇魚戲鼎而雖亦可哀蜋怒轍而終為不率天
討有罪渠魁必誅其董昌在身官爵並宜削奪仍委錢
鏐進兵攻討越城之内士庶且多寧無勇敢之徒善以
功名自許如有梟戮生擒董昌者授三品正員官賞錢
一萬貫如有官者超三資酬奬如是董昌威制曽助妖
謀翻然改過圗功轉禍有所自効者罪並不問賞即與
之於戲惡殺好生人君令徳伏順伐逆武夫令猷鳴鼓
而攻既非獲已奮戈而起亦宜憤諸勿發勿焚無悞無
失罔俾觀聽者謂我黷武而佳兵也(乾寧二/年五月)
　
　
　
　
　
　
　
　唐大詔令集巻一百二十
欽定四庫全書
　唐大詔令集巻一百二十一
　　　　　　　　　　　　宋　宋敏求　編
　　政事
　　　捨雪上
　　　　原劉武周宋金剛等詿誤詔
　　　　宥劉武周餘黨詔
　　　　赦河南諸州為王世充詿誤詔
　　　　寛宥逆人親黨𠡠
　　　　矜放縁坐𠡠
　　　　原免兩京被賊逼授偽官詔
　　　　受賊偽官令均平改擬詔
　　　　宥田承嗣詔
　　　　復田承嗣官爵制
　　　　宥李忠臣詔
　　　　宥李懐光示諭河中將士詔
　　　　誅李懐光後原宥河中將吏並招諭淮西詔
　　　　放李希烈將士還本道詔
　　　　誅李希烈原宥淮西將吏詔
　　捨雪上
　　　原劉武周宋金剛等詿誤詔
朕發跡太原陳師汾澮底定京室廓清函夏惟彼晉魏
事等豐宛近者妖祲慿陵侵斥郊境害虐良善擁遏吏
民大軍東討義存拯難芟夷醜類實在弔民凡厥渠魁
已就殱殄脅從之輩情有可原宜許自新義申蕩滌其
晋州潞州隰州并州等四總管内自武德三年四月二
十一日以前被劉武周宋金剛等所詿誤者罪無輕重
皆赦除之各令復業一皆不問州縣城堡有固守忠節
抗禦凶徒者具録聞奏别加褒賞
　　　宥劉武周餘黨詔
祝網泣辜彰乎舊典赦過宥罪著自前經往者劉武周竊
據邉陲擁逼良善石嶺以北咸罹其弊雖武周逋竄寄命
蕃夷而殘黨餘氛尚懐旅拒致使朔漠猶警關塞未寜
屢動干戈久違聲教代州總管定㐮王大思勤績克著
安輯邊境討撃未賓率其從化朕君臨天下義存撫育
念彼凋弊若納諸隍但朔代黎元逆命日久今雖歸附
仍懐反側其代州總管府内石嶺以北自武德四年二
月二十九日以前所有愆犯罪無輕重悉從原宥可並
令安居復業勿使驚擾
　　　赦河南諸州為王世充詿誤詔
朕初膺靈命撫育萬邦一物失宜憂責在己是以昧旦
丕顯昃食忘勞思流恩惠被於率土日者世充作梗僭
擅一方侵虐士民阻絶聲教鞏洛之地比邑連城受制
凶威莫能自免翹足引領乞師請命朕愍彼黎庶獨為
匪民命將出軍用申撫字兵威所震醜徒慴服元惡頓
顙而縳軍門殄滅氛䘲混同文軌拯彼遺民出乎塗炭
宜從蕩滌與之更始可赦河南諸州舊為世充所詿誤
者自武德四年六月四日以前皆除其罪若有率其部
衆保全城邑因事立功以歸朝化者量其効績就加職
任竒才異行隨事旌擢鰥寡孤獨以時恤理亡命山澤
詔書到後三十日不来歸首者復罪如初
　　　寛宥逆人親黨𠡠　　　　　　　蘇頲
𠡠朕聞古先哲王臨御天下以刑止殺罪疑惟輕懲惡
勸善義不相及管仲實讎自為良佐嵇康既戮子為忠
臣昔人羙談前事非逺間者元惡大憝實繁有徒仗順
行誅法在撫捨朕惟薄德獲承丕運敬記羣公之上固
以百姓為心且逆䜿支黨及其親婭頃屬多難念彼仳
離與之洗滌用狥於寛惠多令遷貶孰安於反側故一
切勿論欲明本體而有司所奏尚未該詳縁累黜削或
乖平反豈朕受天明命作人父母之意歟將朕之誠心
且未能諒將義者多緒不釐其失思之憮然甚非所謂
其親累人貶拘者所司宜更詳審務令折𠂻重申朕意
咸使坦懐俾爾周行以凝庻績(唐隆元年/七月六日)
　　　矜放縁坐𠡠　　　　　　　　　蘇頲
勑朕聞古先帝王受天之命承天之序萬方罪已百姓
為心者葢司牧於至公豈崇髙於大寳朕猥守丕緒克
恭嚴訓答神祗之睠資敬愛之道二祀於斯矣頃逆賊
竇懐貞等首謀逆亂敢肆兇悖交羽林而竊發指王堂
而睥睨雖觸瑟之兆禍積於猖狂而援旗以問變生於
倉卒太上皇震威電激睿畧天斷命朕龔行應時戡翦
衆所共棄人其乂安已而承姑射之期奉華胥之志爰
釋重負鍾於薄德顧如臨而益懼思若濟而罔知將何
以承四聖之休成一人之教伏以太上皇比親庻績念
於朕躬逸於承歡未知為政而内有聲樂外有畋漁從
魏文河曲之遊追漢宣杜城之好因時命賞㡬忘在予
之貴他日為言非專代天之理令退而自省殷鑒前弊
損之為戒仁豈逺乎朕其再思當不二也俾爾卿士下
洎元元體朕至誠勉遵大化欲使陽和時雨之惠利有
攸徃肅殺嚴霜之威紓而不作故事非獲已期在無刑憫
然永懐將布寛典書不云乎罰不及嗣古之制也其逆
人親縁坐合死者特令放免配為城奴仍差使領送自
餘支黨徃還一無所問與更始者令安反側與再生者
特垂哀憫屈彼尋常之法矜其至重之命庻有光武焚
書之事成湯觧網之恩凡厥逺近咸遣知悉(先天二年/七月十三)
(日/)
　　　原免兩京被賊逼授偽官詔
朕聞古先哲王慎罰以恤人命脅從罔理罪疑惟輕成
湯有觧網之仁光武有焚書之令葢惠彼至理寛其刑
章是以法不濫加罰所以措也間者時遭祲逆患在干
戈衣冠之流逼迫者衆事不獲已情稍矜焉頃者委在
三司窮其五聼議重者累申刑典稍輕者猶被勾留况
時乆淹延人皆窘乏衣食且猶不給家屬又悉乖離艱
難之憂無甚於此豈朕泣辜宥罪作人父母之意耶况
德澤頻加科條逓减原其事状稍近平人豈可稍議遷
貶増其反側萬方有責罪實在予一物失所憂將若厲
永言憫念用惻於懐其兩京官應被賊逼授偽官三司
所推問未了者一切放免其賊中守本官至各方選曽
受駈馳既寛刑典免其貶降並至来冬放選合得官時
仍委所司量事輕重注擬其已貶官續有處分(乾元元/年六月)
　　　受賊偽官令均平改擬詔
刑政之本皇王大要政事或失厥中帝道則有乖於御
下王者所以持平慎恤葢在於斯朕纘服鴻緒躬臨庻
政何嘗不内軫泣辜之念外覃觧網之恩詔書所下期
於必當徃以衣冠之任受職賊廷量其輕重俾申貶黜
比聞三司處置未甚均平或同科之中升降有異或謫
任之所風議不一頗招情故殊匪至公是以縉紳之間
不無竊議有司奉公其若是耶又流降量移乆申詔令
省司類例事尚稽遲遂使嶺嶂踰時積流荒之歎雨露
凝澤壅如絲之㫖逖聼遐邇頗聞咨嗟斯乃主者殆官
甚無謂也宜令中書門下類例三司先所貶官各據科
目均平改擬仍審勘前後制𠡠應合霑恩並速處分准
制合量移人亦令吏部速比類聞奏又縁頃經逆亂中
夏不寜士子之流多投江外或扶老携㓜乆寓他鄉或
失職無儲難歸京邑眷言憫念實惻予懐宜令中書門
下牒本道責取其應五品已上官並即與進改六品已
下官合序用名品可收者亦量材叙用仍據中外員闕
均融授官其授京官者仰本道勾當装束即合赴京授
外官者各令之外任餘不合授官是士流者所在州縣
一切安存無害公私勿令干擾(乾元二/年八月)
　　　宥田承嗣詔
臣子之義違而必懲春秋之辭服而先捨故武威以制
其不恪文德以懐其自新田承嗣悞惑姦邪輙干紀律
朝有彞憲當舉典刑猶示含容薄令降黜冀其遷悔全
彼平人而不赴所貶之官再任造端之將避廻師旅綿
引旬時朕猶憫脅從悞兹倂命其人何罪顧悼増懐深
思改過之期以救無辜之禍而承嗣果能尅責頻獻誠
詞泥首束身請歸庭闕輸心瀝懇備在封章而正已地
邇藩陲具昭誠欵遂屢有陳奏逹其深哀故以悔非之
誠全其改枉之志翻然効順頗用嘉之即宜與子姪家
口等同赴上都當待以殊恩永守終吉豈不羙歟其魏
博所管官吏將士僧道耆老百姓等初因迫脅曽受駈
馳或乆拒官軍辭不獲已或徴科郡邑出入門庭皆懼
於不全葢素非元惡既徃之咎並與惟新一無所問或
先在昭義軍管内諸州軍者並宜却還本貫各安舊業
昭義所管官吏將士截耳軍健身及家口先在魏博等
州者妄有駈逼各被質留原其初心本非舊惡既因詿
誤先合蠲除仰即歸本州亦一切莫問各守所務無相
奪倫王典無私信存賞罰脅從罔理前聖嘉謀歸命者
必全知過者皆宥今既納承嗣之懇請亦以虚懐捨脅
從之前非悉令原免如其譎詭時日猶事逗遛國有常
刑法難屢屈過期不至獲罪如初諸道兵馬即宜同力
協心大軍克期不可追悔轉禍為福唯在此時至於再
三非不深切想及官吏將士已下奉而行之知朕懐也
　　　復田承嗣官爵制
昔在虞舜舞干羽於兩階而苖人服洎漢髙帝遣陸賈
而赦南越光武亦下璽書招附竇融然則太上以德撫
人其次因其制事或有阻兵便地未縱紀律將畏刑以
紓禍俟文告而斯懐則明恕之道宥過為大其来乆矣
永州刺史前魏博等七州節度觀察處置管内支度營
田等使開府儀同三司太尉檢校尚書左僕射同中書
門下平章事兼魏州大都督府長史上柱國鴈門郡王
食邑實封一千户田承嗣頃封壤之外或牧郡邑以下
尺一之詔徴縣道之師貶刺零陵式彰典憲而國家十
連將帥千里旌旗軍騎襁屬於山河樓船鎻結於淮海
而承嗣轅門宿將方面舊臣授鉞持衡素經委遇乃繕
甲陳備越河應敵然未離魏郡嬰壘自固頻遣章奏聞
欵申誠至祈革心永用遷善又聞聚族興歎恒思更新
廢食遺寢沉憂成疾夫為君上者承天於人兼育廣覆
一夫不獲則曰時予之辜今河南河北之人皆朕之人
也豈可不念隠恤求逞其心令其父兄乘城子弟攻取
矢石之下骨肉相殘邑里之間敵讎交斃而兵連禍結
廪餼取資異賦急征井閭殚竭男釋耒耜女廢蠶桑流
離凍餒擠於溝壑而欲勞師黷武必舉彞章終夕惟慮
誠所未忍且使蒼生罹此塗炭皆由朕司牧無方朕實
不德誰之過也今將損膳撤懸内省歸咎以寛承嗣本
身官爵仍委在彼勾當軍州事不湏入朝弟庭琳及子
姪等凡所連坐貶降者一切釋放並還本官仍依舊職
掌駈使其魏縣將吏百姓及宋汴過河將袁奉珪祀舜
并將士等並從原宥一無所問於戲以欲使人必求諸
道澤渚時禁仁有被於泉魚麛卵不傷德可懐於鳥獸
今則偃干戈之務全億兆之人庻兹明誠上合天睠公
卿百辟悉朕意焉
　　　宥李忠臣詔
納忠引過人臣之大節録用念功帝王之彞典雖藩鎮
之守秉律或虧而股肱之良懋勲斯在不忘求舊特用
優賢淮西節度觀察處置使開府儀同三司檢校司空
同中書門下平章事汴州刺史上柱國西平郡王李忠
臣紀性直方深衷厚實自然文武之器雅有將帥之才
勇則本仁謀常制勝頃者王室多故戎事方殷奮不顧
私義形於色逺自遼海首投全軍擁義勇之師狥邦家
之急出入百戰勤勞兩河委以旌麾寄在淮右不俟駕
而赴命每先期而即戎俾鎮大梁實參元輔倚頼之重
中外式瞻戎部之間政刑或撓雖在危急能布公忠戀
闕勤誠再馳道路降服請罪至於再三言念勞臣良深
憫歎酌於軍志失政有懲舉以朝經議勲可恕罷其方
面之務省内臺閣之煩論道之司仍處三公之列分土
之爵尚居五等之封用亦優崇服我嘉命可檢校司空
同中書門下平章事散官勲封如故朕與功臣本同休
戚其於任遇豈易始終庶將𫝊慶子孫寜止保其禄秩
凡百卿士宜悉朕懐
　　　宥李懐光示諭河中將士詔
間者變興京邑朕播越奉天李懐光仗義帥師自逺赴
難逆黨奔潰危城觧圍録其茂勲嘉其明節所以任崇
元帥位極上台而禄位滿盈思慮迴惑信受間諜自生疑貳
昔以匡服大計籍其成功曉諭將相禮代殊厚而野心
不革徃顧逾甚欺誘羣帥襲奪衆軍誣陷信臣拒違詔
命與朱泚結固通使徃反放肆兇威彰示狂逆務為刼
脅迅發醜言萬情失圖諸將咸憤所以重兹巡狩越次
梁岷違奉宗祧淪汙士庶撫心自咎良増愧歎實由朕
格物之誠不至知臣之鑒不精永惟此軍功著王室安
禄山之作亂肅宗以朔方之衆復區夏僕固懐恩之縱
逆代宗用朔方之師静關塞洎朕渉此多難露處奉天
内則擐甲登埤外則歴險赴艱寒不挾纊夜不釋戈邦
固不傾㓂讎斯屏竭誠致命萬衆一心朕方期収復皇
都䇿勲命賞永固休戚大報功勞豈謂餘孽未平叛臣
連禍臨制將士莫由自申憤激於衷誓不同惡每一念
此惻然疚心猶以懐光舊勲務於容貸其副元帥太尉
中書令河中尹朔方等諸道節度觀察等使宜並罷免
改授太子太保其所管兵馬委本軍自舉一人功髙望
重者便宜統領速具奏聞當授旌旄以從人欲應朔方
及諸軍在行營并奉天兵士春衣等時方暄熱並未支
給每想暴露豈遑安居今江淮轉運輕貨般次即至續
當支遣朕知朔方將士忠順惜朔方將士功名所以殷
勤再三視逺如邇斯言必信無自棄焉
　　　誅李懐光後原宥河中將吏并招諭淮西詔
朕聞自昔哲王以道化下不竭物以充欲不勞人以樹
威億兆之心如戴父母兵革不試四方来同茍昧於德
綏務以力勝士旅疲耗蒸黎困窮幸以成功豈云有補
李懐光久從兇逆淹厯嵗時被服干戈畧無寜息頼兹勤効
是有成功宜共賜物三十萬端疋以充宴賞仰度支即
般次歸本道仍令所司叙録即超資與轉改其中大將
及功効殊尤者委本使速具名衘聞奏先與處分其先
在河中將士亦宜賜錢宴設如本是奉天定難功臣准
𠡠合給賞者度支排比支付嗚呼自國家多難二紀於
兹朕嗣位七年連兵五載追惟徃事悔恨盈懐今二孽
繼誅諸方甫定哀彼淮右獨為匪人其帥不龔其衆何
罪朕晨慮夕惕念之於懐數窮戰争則流禍及於天下
利病之勢較然相懸俾人罹殃寜我忍恥今勲賢列鎮
疆理有經縱未偃戈是以保境况天地之大無所不容
豈令是邦永隔朝化因兹大慶使洽鴻恩諸道應與淮
西接連宜各守封境非彼侵軼不湏進討仍委所在長
吏明加招諭宣布朕懐李希烈若能歸降待之不死其
餘將士官吏百姓等一切洗滌與之更新先有官封亦
皆仍舊如能去逆効順因事建功理當甄升加以褒勸其
所優賞科條並准前来處分朕思與海内去危圖安有
過自新雖大必宥朗然明信彰示兆人期爾庶邦自求
多福無有逺邇咸使聞知
　　　放李希烈將士還本道詔
李希烈負恩作亂刼脅平人朕念生靈無辜務欲息兵
捨罪累行赦令皆許自新言必再三事出誠素此朕含
垢忍恥屈法為人之心天下所明知也希烈固執兇圖
駈脅將士違我詔令犯我甲兵今月三日遣偽署申隨
唐鄧四州都知兵馬使杜文朝率馬歩五千人入襄州
北界山南東道節度使樊澤勒兵馬與戰大破其徒斬
級生擒蕩除畧盡又於陣上生擒杜文朝及大將馬坦
然等此皆朕德不昭感殺未敢行致使平人脅從逆命
首帥有罪其人何辜朕所以有哀悼心感事増歎猶冀
改過尚可息兵再明屈已之心式洽好生之義其陣上
生擒將士馬坦然等七百九十人宜令樊澤給衣粮食
並令放還并冩前後赦文勅命宣示朕懐將士等有能向
化者准赦令一切不問官爵如初其有傷痍壞支體者
並委毉療令其得所其陣上所殺人宜差由官於側近
埋瘞兼立碑記無使暴露欎吾春和其杜文朝身領全
軍事得由己不得歸順力屈就擒得當日有處分
　　　誅李希烈原宥淮西將吏詔　　　陸贄
𠡠反易天常悖逆人紀衆之所棄罔或逃誅李希烈蔑
德背恩窮奸極暴謂神器可以力取謂生靈可以詐欺
志在兇殘躬行僭竊罪無所比法所難容朕以君德不
修致人於禍究其端本過實在予不忍蒸黎重相攻戰
屢施詔命務欲懐柔抑羣帥奮發之誠駐諸軍討逐之
勢不憚罪已期於息人希烈曽無悛心益逞驕志虐毒
滋甚吞噬無厭惡貫既盈自底夷㓕開府御史中丞臨
郡王陳仙竒忠勇有謀沉毅能斷攄闔境受汚之憤𨗳
三軍思順之心唱義一呼羣情響附廓清氛祲殱戮渠
魁驛書上聞函首入獻方隅既乂戎役其休懸賞之科
是宜必信其以仙竒為檢校工部尚書兼蔡州刺史御
史大夫充淮西節度使仍賜實封五百户應淮西管内
將士官吏百姓等頃廹兇威遂從脅制既誅元惡俱是
平人除李希烈一家其餘並准前後赦𠡠原免更無所
問其將士等或本屬平盧或乆鎮淮右素推忠義累著
勲庸果能協志同謀輸誠奉順以兹節効良有可嘉委
仙竒即以諸邑官錢優與宴勞其中首建謀議同斬希
烈人等宜並條録聞奏節級褒賞比年以来有潛圖効
順仗節著明計或未行為賊屠害者亦宜審加訪察具
事跡以聞如有子孫仍録名聞奏百姓等久經淪陷兼
被傷痍想兹凋殘實足矜憫除供當道用軍之外宜復
二年應被希烈差㸃兵馬及團練子弟並放㪚其本額
將士之中有不樂在軍願歸農業者委刺史量給逃死
戸田宅并借貸種糧優復終身使之存濟宜令尚書左
丞鄭叔則充淮西宣尉使嗚呼往欽哉自希烈叛命於
今五年王澤不通下情亦阻所宜宣我信令以釋危疑
敷我恵慈以慰疲瘵滌清汚俗咸與惟新底綏一方以
稱朕意
　
　
　
　
　唐大詔令集巻一百二十一
欽定四庫全書
　唐大詔令集巻一百二十二
　　　　　　　　　　　　宋　宋敏求　編
　　政事
　　　捨雪下
　　　　重原宥淮西將士等詔
　　　　放淮西生口歸本貫詔
　　　　釋放妖妄人李廣𢎞支屬𠡠(闕/)
　　　　雪王承宗詔
　　　　宥淄青大將詔
　　　　赦鎮州德音
　　　　雪王庭凑詔
　　　　洗滌長慶亂臣支黨徳音
　　　　復陳敬瑄官爵制
　　捨雪下
　　　重原宥淮西將士等詔　　　　　陸贄
勑乃者希烈亂常阻兵竊號汚脅士衆殘虐蒸黎朕志
在好生誠深罪已為人受恥不忍加兵惟兹一軍代著
忠節果殱元惡不替舊勲詢於衆情就邦興戎人亦勞
止期於小康旋乖恤下之方重致喪身之禍由朕薄德
俾人不寧撫臨萬邦且愧且悼頼將校士旅秉其誠心
邦人不驚軍部撫撓以兹節効良有可嘉所宜慰安俾
洽寛釋應士吏人承前所有諸色過犯罪無輕重一切
釋放曠然昭洗咸與更新其先請受莊宅財物者各以
見管為主將士衣賜節料并家口衣糧等一切並
准舊例以時給付不得停减先合優與賞設亦准
元𠡠處分務令豐厚以稱朕懷仍加曉諭各使知
悉
　　　放淮西生口歸本貫詔　　　　　陸贄
𠡠遷徙家鄉分離骨肉有生之酷莫甚於兹朕撫育兆
人庻臻理道懲過不可以不罰原情不可以不矜將推
内恕之心用廣自新之路應從李希烈作亂以來諸道
所擒獲淮西生口配𨽻嶺南黔中等道宜一切釋免放
歸本貫其投降人等權於諸州縣安置者亦任各從所
適
　　　雪王承宗詔
帝者承天子人下臨萬邦觀乾坤覆育之施常務其曲
全用德刑撫御之方每先其𢎞貸叛則必罰服而捨之
稽於典謩亦尚斯道朕祗符前訓纘嗣丕圖底寧方隅
蕩滌氛祲上以攄祖宗之宿憤下以致黎庶之阜康思
厚者生務去者殺至於包荒掩慝屈法伸恩茍衷誠之
可矜則宥過而無大王承宗頃居喪紀常見賣於鄰封
後領藩垣或受疑於朝野國恩維厚時憲未容戚實自
貽寵非我絶百辟卿士昌言在庭四方諸侯飛奏盈
篋競請致討争先出車尚復廣示招懷務存容納至
於動衆事豈願然闔境憫羅其殺傷退舍為休其士
伍取陷救溺能無慘嗟以其先祖武俊有勞王室書
在甲令銘於景鐘雖再駕之師毎從人欲而十代之宥
常切朕懷近以三代私慶八表流澤廣此鴻霈開其
自新而承宗果能翻然改圖披露忠懇逺遣二子進
陳表章緘圖印以上聞獻德棣之名部發囷奉粟并
竈貢烟地願復於職方物請歸於司㑹且天子所臨
莫非王畧析兹舊服將表爾誠諒申効順之心悉見
納忠之志抑而不撫何以示懷朕念此方其猶赤子
一物失所寢興靡寧忍駈樂土之人令就陳原之戮
既克剪暴常思止戈予之此心天地昭鍳况常山師
旅舊有功勞將改往以修來誓酬恩而遷善鍳精誠
之俱切俾渙汗之載敷曠滌乃愆斷在朕志復此殊
渥當懷永圖其王承宗所有瑕釁特宜洗雪依前守
銀青光禄大夫檢討吏部尚書兼鎮州大都督府長
史御史大夫上柱國充成徳軍管内支度營田鎮冀
深趙等州觀察處置等使應成德軍將士官爵實封
等一切仍舊待之如初其管内四州百姓委承宗厚
加安慰令守生業官吏已下各守舊職於戲禍福無
門善敗由已所鑒既因於克念易轍因獲其就安行之
維艱守在勿失凡百庶士宜知朕懐
　　　宥淄青大將𠡠
𠡠魏博及義成軍節度送到擒獲逆賊李師道下都知
兵馬使夏侯澄兵馬使朱澄等共四十七人附麗兇黨
拒抗王師國有常刑悉合誅戮朕以其人居汚俗皆被
脅從况討伐已来時日未幾縱懐轉禍之計未有効欵
之由情似可矜朕不忍殺况王軍百姓孰匪居人詔令
頒行罪止師道方欲拯於塗炭是用活其性命誠為屈
法庶使知恩並宜從寛釋放仍令郵逓送至魏博及義
成軍各委節度收管駈使如縁父母血屬猶在賊中或
羸老疾病情切歸還者仍量事優賞放去務相全貸何
所疑留
　　　赦鎮州徳音
門下仲尼有言詩云執轡如組審此言可以為天下也
葢為聖人組修其身而成文於被故伯益贊禹則曰滿
招損謙受益所以報有苖夏后啓亦云吾徳未至教未
善故能尅有扈茍齊俗以禮化人以躬而可感於神明
柔於蠻貊累聖遺教昇平舊風堅金在鎔為人之所鑄
猛獸在柙由人之所馴因而撫之敢㤀前訓朕以菲徳
纘承鴻緒屬先皇掃刷中㝢康濟兆人八表晏然五兵
咸息常兢懐於繼述思致理於和平豈以樂戰為心佳
兵在念而鎮州以承宗云亡自歸誠欵幽州以劉總懇
志願釋兵符相繼来同無思不服非服勤於逺畧力以
致之亦能綏柔咸加霈澤不愛金帛以惠於戎士不吝
爵賞以寵其偏禆復以一二台臣嘗推謹愿庶將朕志
以靖方隅而佚於既安莫能思患曽未累月旋聞叛離
朕亦欲因其人心命将興師顧念𢎞正盡忠先朝身嬰
殘害家受屠戮為之元首能不痛心是用下制先申告
諭求其兇惡冀釋幽寃仍令四面節度各守封境不欲
遽加誅討所望自効忠誠而将士等懼罪以相保王庭
凑為衆之所迫固其封壤捍以兵鋒每聞戰争永言黎
庶為之君父又可忍乎是用輟食忘寢書夜萬慮恭惟
烈祖之訓必用兼愛之心務以安人為國本不以窮武
為威力顧予寡昧敢忘遵承為追念而興師已極君臣
之分為軫憂而捨罪豈非帝王之道况王庭凑倉卒之
際固非始謀接之以恩榮自當展其志義委之以戎鎮
必冀效於勲庸禍福無門行之則是弛張在我用亦何
常茍推信誠便保忠順茍得其衆孰非吾人擢而任之
式示光寵宜特舎雪仍授檢校右散騎常侍兼鎮州大
都督府長史御史大夫克成徳軍節度鎮冀深趙等州
觀察處置等使應成徳軍將士官爵一切依舊待之如
初仍令兵部侍郎韓愈充宣慰使於戲朕於彼三軍惠
非不至於彼闔境恩非不周今𢎞寛大之典以應陽和
之令使離散者見親愛之樂暴露者歸室家之安各宜感
悦以就寧泰布告中外體朕意焉主者施行
　　　雪王庭凑詔
帝王之御大器也上法天意下順人情何嘗不欲舞干
羽之報以致懐来滌塵垢而𢎞惠貸朕以寡昧獲守昌
圖享二百餘年之丕基纂十三列聖之洪業而渉道
猶淺燭理不昭德未洽於生靈信未孚於㣲隠至使河
朔殘梗藩臣阻絶既多在予之責每軫納隍之念頃者
滄州拒命將帥專征有國彞章非朕敢赦諒功成九伐
當事止於一方况成德本軍早列勲籍庭凑初意亦獻
嘉謀因縁細㣲互搆瑕釁且聞朝廷已挂刑書雖欲上陳
固難自逹及滄德翦定甲兵偃戢拜章辨數納疑隣封
爰懇台臣俾通王命備聞恭惕延望私恩感激而情動
三軍歡呼而聲馳四郡朕猥居兆人之上常懼一物失
所雖外示君臣之義實内猶父子之親豈可使覆載之
中不沾雨露照臨之下獨隔輝光斷自予衷靡聼輿議
既改之而不恡則得之而如初俾服官榮載膺寄任爵
服盡在恩禮用加其王庭凑可依前授金紫光禄大夫
檢校司徒兼鎮州大都督府長史御史大夫上柱國太
原郡開國公食邑二千户充成德軍節度鎮冀深趙等
州觀察處置等使於戲天道之所助者曰順人倫之所
重者曰忠為君在於不疑為臣在於不貳然後上下交
暢以底泰寧當𢎞令猷勉收来效凡百卿士宜體朕
懐
　　　洗滌長慶亂臣支黨德音
門下皇王之令兇慝必寘於嚴誅天地之仁含育亦存
乎在宥除惡務絶其根本原情必諒於親踈慮興詿誤
之嫌用安反側之舉寛𢎞之典盡滌瑕㾗追惟長慶之
初亂臣賊子之輩人神共憤覆幬不容頃以論刑是從
流竄而東宫親昵之黨亦參帷幄之謀顧偷冐以取恩
陷君父於不義必資懲創以蕩奸源議法當然非朕敢
赦而曽不知過交搆流言興謗道途扇惑人聼葢以從
前捜捕未盡巢穴猶存再令根尋果獲支黨無非近戚
咸伏其辜於臣節而既虧於國章而難逭外廷徴兵欲
戍邉塞此皆狂詐扇動人心况今邊上甲兵足以備禦
欲令知委故重宣明仍委所在節級將以此告諭昔者
堯舜之俗比屋可封虞芮之人譲畔可感仁義則水火
可蹈忠信則蠻貊可行由是言之亦在化之而已逮我
長理何其逺哉豈朕之滿假荒寜自聖而不可教也將
朝之魁梧骨鯾自持而莫我念邪二者之来皆朕不敏
内省終夕其心浩然於虖封域之中干戈作矣廊廟樽
爼無㤀弭寜布告朕懐以湏良善主者施行(長慶元年/八月十四)
(日/)
　　　復陳敬瑄官爵詔
大海所以長百川者下流必納大地所以載萬物者有
質皆容哲后體之事無常世弔人拯溺則龔發王師録
舊棄瑕則大開法網斷自朕志又何愧焉陳敬瑄發跡
禁軍遂各居大鎮因縁遭遇窮極寵榮先皇帝頃屬艱
難遂至廵狩敬瑄當鎮都㑹頗罄忠誠大則有天下赴
難之師皆求宿衛次則有官司奔走之吏重剏朝廷玉
帛波輸梯航露集實竭勇智備極經營庭支日費而未
省告勞供饋星繁而竟無横歛全由盡節果叶中興朕
初奉宗祧未熟政理遽㤀前績俄至興師責楚子之包
茅爾雖曠職望公孫之豆粥予亦無恩致我勞臣冀明
素志近者視朝無事乙夜觀書則盧綰之在四夷尚堅
夙衛周勃之居一縣足表厚誣前史具存殷鑒何逺矧
朕冲𦕈敢㤀勲勞相印兵符髙爵顯位既從昭雪寵加
如初勉思禍福之門重契君臣之分抑人情而遵天道
既已無疑思福善而誡禍盈使當自省王建顧彦朗等
久屯師旅頗罄忠勤盡懐頗伏之謀俱奉及𤓰之戍眷
言勲効常所歎嘉今則大布寛仁永安誣誤在禀垂櫜
之令勿辜偃革之恩便令部領師徒各歸所任其廽戈
將士等仰彦朗王建以奉本道上供錢物量事優賞訖
奏兼聞楊晟等深知逆順首率歸投陳勁草之心備宸
輿之禮書之信史永播忠規敬瑄重作藩侯列牧復為
州將勉斯如叶以保初終無搆厲階重貽伊戚敬瑄可
開府儀同三司太師兼中書令成都尹上柱國潁川郡
王食邑四千户食實封八百户充劔南西川節度副大
使知節度事管内觀察處置統押近界諸蠻及西山八
國雲南安撫制置營田供軍粮料等使於戲刻舟求劔
取笑古人膠柱調絃故難㤀理以兹通變冀息干戈茍
有利於蒼生又何辭於改作布告遐邇咸使聞知(大順/二年)
(三/月)
　
　
　
　
　
　
　
　
　
　
　唐大詔令集巻一百二十二
欽定四庫全書
　唐大詔令集巻一百二十三
　　　　　　　　　　　　宋　宋敏求　編
　　政事
　　　購募
　　　　募擒王世充爵賞詔
　　　　購殺武元衡賊𠡠
　　　平亂上
　　　　平竇建德赦
　　　　平王世充後赦
　　　　平輔公祐赦
　　　　皇太子建成齊王元吉伏誅大赦
　　　　平内難赦
　　　　収復西京還京詔
　　　　収復京師詔
　　　　至德二年以収復二京大赦
　　　　平朱泚後車駕還京赦
　　購募
　　　募擒王世充爵賞詔
世充僭逆茍逼黎元向化之途無由自逹朕惡煩百姓
不欲興戎久厭兵威未窮征討然而縱逆彌甚暴虐不
悛憫彼方隅又遭塗炭賊既粮盡計竭衆叛親離惡稔貫
盈亡徴已見今則分命驍勇歩騎齊趨直指洛濵衝其
巢穴招降納附拯救阽危務在安人豈求寳利兵馬所
到有因事立功擒兇制勝者重頒爵命厚加褒賞其金
玉寳藏分賜士卒酬賞之科仍依别格宜明申布咸使
聞知(武德三/年七月)
　　　購殺武元衡賊𠡠
朕以不德恭臨萬邦不敢自逸每懐兢惕而兇狡竊發
殱我股肱是用當宁廢朝通宵㤀寐永懐匡輔何痛如
之冝亟搜擒以攄憤毒天下之惡天下共誅念兹臣庻
固同憤激冝令京城及諸道所在同捕逐有能獲賊者
賜錢一萬貫仍與五品官以有官序量加超授如本雖
同謀或曽停止但能糾告當捨其罪仍同此科敢有藏
匿全家誅戮布告逺近使明知之(元和十/年六月)
　　平亂上
　　　平竇建德赦
自隋氏失馭致民流離盗賊交侵區宇離析喋喋黔
首俱被焚溺之災元元無辜並困豺狼之吻朕受天明
命君臨八極克除暴亂大拯氓黎聲教所覃無思不服
唯彼趙魏尚隔朝風建德往因䘮亂連羣結黨竊州㩀
邑擅置官僚叛換一隅恣行兇虐朕愍彼河朔久遭塗
炭納隍軫慮無㤀興寢但以凋弊之後惡煩士衆且事
含𢎞未先討擊然而遊魂放命數貫稔盈驅率犬羊圖
為侵斥與王世充欲相救援輙来舉斧以抗天軍兵威
所臨醜􁁍崩潰生擒建德囚致軍門凡厥徒黨皆就虜
獲歴稔逋復一舉廓清蕩滌生民與之更始可赦山東諸
州為建德詿誤者自武德四年五月八日以前皆赦其
罪
　　　平王世充復赦
詔曰天生蒸民樹之司牧光宅區宇撫字黎庻日月照
臨文明於是統極雷雨作解順時所以布化往者隋季
道衰刑政廢缺九服雲擾五岳塵飛率土之民墜於塗
炭瞻天踊地控告無所朕愍彼横流志存拯溺投袂鞠
旅肇建義旗伐暴除殘克寕宇縣靈祗叶贊遐邇樂推
歸運所集祗膺寳位戡剪多難撫輯遺民溥被萬方情
均覆育然而世充方命擾亂周朝建德遊魂䖍劉趙魏
虐害良善阻絶朝風古念匪民久罹凶毒滿堂之樂
猶有向隅納隍之歎無忘旦夕是以出車命將伐罪
弔民宗廟威靈卿士效節旌旗所拂醜徒氷泮三凶授
首萬方廓清書軌大同氛祲澄蕩邉侵解柝熢燧無虞
振旅休兵塗歌里忭既九圍寕謐八表乂安思與吏民
厲精更始朕惟寡德政道多違隂陽不調致使亢旱深
思惕懼震悼於懐解網崇恩冝流愷澤可大赦天下自
武德四年七月十二日昧爽以前大辟罪已下已發露
未發露悉從原放自武德二年十二月三十日以前亾
官失爵者量聽叙用天下民庻給復一年其陜鼎函虢
等六州供轉輸之費幽州管内久隔㓂戎給復三年
身死王事量加褒贈律令格式且用開皇舊法孝子順
孫義夫節婦所在詳列旌表門閭竒才異行隨状薦舉
髙年惸獨量加贍恤
　　　平輔公祐赦
詔曰自有隋失馭盗賊交侵四海羣飛六合雲擾上天
降鍳爰命朕躬戮盡凶災廓清宇縣然而江湖之外水
鄉僻逺向化之民未能自逹逆賊輔公祐搆扇凶醜蟻
聚蜂屯侵虐黎民揺動城邑憫兹塗炭義在弔撫命彼
偏師聊申薄伐沿流而下乘機尅定氛祲清蕩遐邇乂
安文軌大同朝野咸慶今朱明戒序時方長育冝順天
心播兹大惠可大赦天下自武德七年四月一日昧爽
以前大辟罪已下已發露未發露繫囚見徒悉從原免兇
惡刼賊官吏枉法受財主守自盗及常赦所不免流配
已上者並不在赦例亾命山澤収藏軍器百日不首復
罪如初其江州道行軍經塗攸逺非無勞供運轉輸及
從軍役者並冝給復二年從軍内有犯罪除觧官人立
賞勲效者並復官爵仍依本品隨才䖏分揚越之民新
沾大化見在民户給復一年其與賊同心共為逆亂者
非被迫脅情状難原者不在赦限
　　　皇太子建成齊王元吉伏誅大赦
朕恭膺寳位臨馭萬方綏育黔首於兹九載欲仁惠之政
逹於天下徳義之方孚於宇宙豈謂莫大之釁近發蕭墻
反噬之惡滅於天性皇太子建成戚居嫡長屬當儲貳處
以少陽冀克負荷光昭逺近狎比羣小聽受邪謀蔑棄君
親離阻骨肉宻圖彀逆潛為梟獍司徒齊王元吉寄深磐
石任惟翰屛寵樹既厚職任非輕背違天經協同元惡助
成隠慝逓相驅扇醜心逆迹一旦盡彰惟彼二凶罪窮數稔
禍不旋踵自取屠戮念兹醜惡慙恨盈懷今禍難既除氛
祲澄蕩國步夷坦政道惟新思與萬民滌除更始可大赦
天下自武徳九年六月四日申時以前罪無輕重已發露
未發露禁囚見徒悉從原免凶逆之事止有二人自餘徒
黨其被詿誤一無所問各從洗蕩其僧尼道士女冠冝依
舊定國朝之事皆受秦王處分
　　　平内難赦
大盜移國朝有賊臣見危受命家多義士朕以凶閔觸
緒靡清奸䜿搆禍傾陷宗社潛圖欲發機兆未萌相王
第三子臨淄郡王某糺合同盟忠勇奮怒志除凶黨保
䕶邦家逆賊韋温馬秦容葉静能宗楚客紀處納武延
秀趙履温楊均業等宻行鴆毒先聖暴崩朕志不圖全
枕戈泣血風雲𤣥感情計隂通太平公主男衛尉卿薛
宗暕與前同州朝邑縣劉幽求總監鍾紹京日夜共謀
誓誅逆黨凶徒驚恐投竄無所今天衢交泰氛祲廓清
冝由靖難之恩以紀升平之化自唐隆元年六月二十
一日昧爽以前大辟以下常赦所不原者咸赦除之其
逆賊頭首咸以斬决自餘支黨一無所問内外官三品以
上賜爵一級四品以下加一階某諱可封平王實封一
千户賜帛五千叚鍾紹京可銀青光禄大夫守中書侍
郎潁川開國公食實封一百户賜物一千叚前同川朝
邑縣尉劉幽求可朝議大夫守中書舎人仍参知機務
中山縣開國男食實封二百户利人府折衝麻嗣宗可
雲麾將軍行左金吾衛中郎將賜物一千叚
　　　収復西京還京詔
聖人有作􁀦矢爰興歴代已来征伐靡廢自逆胡已死
餘孽猶存所統蕃人多以利合亦有因事從便被脅强
從朕誓雪國仇餘無所問中夜痛憤志安蒼生其假息
偷生披城自守鼎魚幕燕何以論慈廣平王及各諸將
分隊夹攻迎軍破敗横屍遍野積甲如山二十里可知
多少其中逼迫同被殺傷言念於兹良深憫悼今兵馬
乘勝便取東京平盧節度兼令契丹五方又収河北天
下之事計日可平縁京城初収要安百姓又掃洒空閴
奉迎上皇以今月十五日還京一應供頓務湏减省事
除愆尤官别優賞宣示百姓令知朕懐(至德二/年十月)
　　　収復京師詔
國家出震乘乾立極開統謳歌厯數啟聖於今文物聲
明握圖六合安禄山夷羯賤類頑凶殘孽復以捍邉
有功專制方面同人者貌謂報効恩私異人者心乃包
藏逆亂以為中原無傋干戈可動而毒深流禍變起倉卒
塗炭萬姓興言痛憤朝市之内忽肆凶殘衣冠之中咸
被㸃汚朕作人父母志雪國仇是用中夜奮發提戈問
罪自靈武聚一旅之衆至鳯翔合百萬之師親總元戎
掃清羣孽出師之日仍下寛令殱厥渠魁餘無所問有
能翻然歸順自縳軍門復其官爵仍加優將士等以大
軍一舉玉石俱焚元惡就誅凶殘並戮僵屍遍野疋馬
不遺今西土罷兵咸以寕輯河洛氛祲一朝剪除廣平
王俶受委元帥能振大聲左僕射子儀决勝無前克成
大業復有囬紇葉護及雲南子弟并緒畨人馬等皆竭
誠向化助戰賈勇事同破竹昜若摧枯朕入城之日百
姓等咸思戴商復喜覩漢烟雲風景皆是祥光里巷歡
呼唯聞相慶朕早承聖訓嘗讀禮經義切奉先恐不負
荷今復宗廟於函洛迎上皇於巴蜀𨗳鑾輿而反正朝
寢門而問安寰宇載寕朕願畢矣且復人將有生敢當
天地之心必興王在徳實慿社稷之祐京城百姓諸道
耆夀百姓比者時榖翔貴新芻不給困窮之極朕嘗繫
心緣初収京城倉庫未積國用稍足豈㤀施惠其諸色
行人因陣敗沒並坊市百姓及諸色畨胡召募并本是
元惡凶黨昨因破賊所在潛藏並仰於府縣及御史䑓
陳首一切原其罪如有不首被人言告捉獲者並從軍
法其京城内外文武官有受賊補署罄其心腹自祖及
父皆承國恩就逆背順頑志臣節或有守舊官者請俸
料為賊判事者或判事之際中間得替免有攝賊偽官
兼知職掌其中有京官外官及前資白身皆受擢用其
中有隠迹不出故辭疾病色類既廣人類又多冝令御
史䑓憲部大理三司據状勘責條件聞奏其有外官充
使及先有職掌并事故及隔絶未赴任在城者亦委三
司勘責奏聞又賊中䑓府坊市所由人等比與逆賊追
捕皆是事端損害忠良仍奪財物為蠧尤甚情不可容
冝令崔光逺禁身切推按鞫具状聞奏勿令漏網其内
侍省及左右龍武羽林軍閑廐飛龍諸武官應先合從
駕人等其中臨行潛避遂受賊驅使各並委本司使括
責量情状輕重奏聞其有隠盗倉庫及偷刼逆賊家錢
或受賊寄附與賊貨易與賊請禄料等因此隠沒者並
限𠡠到十日内各於所由陳首其物便凖數送納本䖏
並還不湏科罪慮以有破用徴納難辛仍捨分放三分
以𢎞寛待其近日逆人及隔絶人莊宅冝即括責一切
官収又聞人家子女多被侵逼且非本情一切不湏尋
問或與逆賊所居住隣近及作意故徃来情非切害一
時之事有殊逆黨冝釋放其有受賊偽度人冝令所司
括責並勒還俗其僧道各改本色所在寺觀勿許居止
今西京無虞三靈通慶可以昭事其事冝在覃恩待上
皇到日當更有處分咨爾有衆知朕意焉(至德二年/)
　　　収復兩京大赦
詔曰軒轅有版泉之戰帝堯有丹水之師湯有葛伯不
祀周有獫狁孔棘古之王者奉若天命不敢不治亂常
干紀不得不誅日者逆䜿猖狂敢行稱亂朕嗣守鴻業
欽承睿圖枕戈嘗膽撫劔泣血罔不夙夜若渉春氷頼
天地疾感社稷慿怒上皇丕烈萬國允懐因時致討為
人請命由是義夫奮發囬紇籍兵邦圻関輔之士汧隴
河隍之衆沙朔𦍑戎之騎㣲盧蠻貊之人萬里雲趨四
方霧合既張我伐咸啟乃心蠢兹蜂蠆之餘尚負螗蜋
之力自京南合戰洛北追奔百萬摧鋒一戎而定昔夏
以有窮之亂克之者四十年漢以新莾之簒復之者六
千日從無嵗周未再氛祲廓清風振海而波蕩雪破山
而石裂寰區重開日月増輝此皆三靈叶贊累聖垂祉
豈予小子能集大勲須以先掃宫室奉迎鑾駕紫宸初
正黄屋未歸耆老之顒望則深庭闈之依戀猶積所以
自天之澤必本於承顔作觧之恩尚稽於俟命今六飛
届正萬姓昭蘓義奉君親慶深家國不失舊物與俗惟
新冝𢎞肆𤯝之典共喜以康之福可大赦天下常赦所
不免者咸赦除之其逆人能自投降率衆欵附及殺獲
逆人具以郡縣軍城降者並加超賞應與安禄山同謀
反逆枝黨及李林甫王鉷楊國忠等一家並不在免限
開元及蜀郡靈武元從功臣有守土沒死王事者並加
優贈各與子孫一人官乘輿幸蜀天歩多難人心且揺
無復固志太子太師豳國公韋見素開府儀同三司内
侍監齊國公髙力士開府儀同三司右龍武大將軍頴
川郡公陳𤣥禮開府儀同三司左龍武大將軍田長開
府儀同三司左龍武大將軍張崇俊特進右龍武大將
軍杜休祥等勇不顧死危能致命或竭誠羽翼仰北辰
而環拱或叶契心膂聚東井以全歸疇兹錫祉之永以
誓帶河之義見素加開府儀同三司實封三百户力士加
實封三百户𤣥禮進封秦國公實封三百户長進封雁
門郡公崇俊進封南陽郡公休祥進封馮翊郡公各實
封二百户朕恭行天罰誓兵朔野幸以一旅之衆遂成
九有之師言念經綸豈㤀締搆銀青光禄大夫尚書右
僕射裴晃識宇冲深體局貞固輸忠佐命肇契興王加
開府儀同三司封冀國公食封三百户光禄大夫殿中
監同正員判行軍李輔國志除兇惡忠誠濟危加開府
儀同三司殿中監依前判行軍事封成國公實封五百
户銀青光禄大夫宗正卿兼工部侍郎李遵義功維成
勲參定國家加特進封鄭國公實封二百户開府儀同
三司兼鴻臚卿同正員中軍都知兵馬副大使管崇嗣
能訓戎律以佐兵權進封鉅鹿郡公實封三百户中軍
都虞使特進兼鴻臚卿同正員李鼎加開府儀同三司
進封保定郡公雲麾將軍右衛大將軍右羽林軍宿衛
内供奉王兟加特進太原縣侯仍各實封一百户自冦
戎姦宄王師未攻瞻言京邑尚聚犬羊廣平王俶脩
學好古令德孝恭志存邦家誓雪仇恥爰鞠其旅元戎
啟行可封為楚王食實封二千户銀青光禄大夫尚書
左僕射兼武部尚書同中書門下平章事兼靈武大都
督府長史單于安北副大都䕶持節充朔方節度闗内
支度營田鹽池押諸畨部落副大使節度事六城水運
朔方管内採訪處置使子儀才光三傑功格十臣克焯
皇威載昌天葉加司徒兼尚書右僕射進封代國公食
實封二千户平章事已下並如故開府儀同三司兼鴻
臚卿同正朔方右廂兵馬使同節度副使姑臧縣子僕
固懐恩進封豐國公實封三百户開府儀同三司兼右
金吾衛大將軍同正仍充四正伊西北庭行軍兵馬使
李嗣業履險忘危破敵匡難兼衛尉卿同正封虢國公
食實封二百户銀青光禄大夫守司徒兼户部尚書同
中書門下平章事進封冀國公鴻臚卿大原尹北京留
守河東節度副留使薊國公光弼全德挺生英才間出
干城中侮生甲安邉可司空兼兵部尚書同中書門下
平章事進封薊國公食實封八百户開府儀同三司御
史大夫兼工部尚書持節先招討西京並定武威武興
平等軍兼関内節度河西隴右伊西四鎮行軍兵馬使
王思禮養銳先聲蓄竒後殿可開府儀同三司行工部
尚書兼御史大夫封霍國公實封五百户光禄大夫太
常卿同正兼御史大夫淮南西道節度採訪使頴川太
守来瑱可開府儀同三司兼御史大夫封頴國公餘如
故特進太僕卿南陽太守兼御史大夫權知㐮陽郡事
金鄉縣公魯靈藴是韜畧副兹節度可開府儀同三司
兼御史大夫封祁國公仍各食實封三百户兼京兆尹
持節充京畿採訪計㑹招召宣慰處置使崔光逺毁家
成國制命前茅可特進行禮部尚書封鄴國公食實封
三百户開府儀同三司李光庭慎固封守克敵殊勲進
封范陽郡公食實封二百户賢非后不享后非賢罔乂社
稷之任必在良臣左相留晋卿忠不忘君才惟濟代弼
成大業保乂王家可特行侍安封韓國公食封五百户
憲部尚書同中書門下平章事李麟藴德成務含貞軌
物發揮常業潤色皇猷可金紫光禄大夫刑部尚書同
中書門下平章事崔圓允釐庻績康濟艱難一匡天下
大庇生人可特進行中書令趙國公食封五百户朝散
大夫守中書侍郎同中書門下平章事河南節度採訪
處置使賜紫金魚袋張鎬謀猷惟允網紀立程總兹戎
律懿是謀府封南陽縣公餘如故銀青光禄大夫太子
少師房琯嘗以經術輔𨗳朕躬加金紫光禄大夫清河
郡公銀青光禄大夫守太子少保嗣虢王匡頃以宗支
居守京邑加金紫光禄大夫越國公峘兼總元戎克寜
全蜀可賜金紫光禄大夫户部尚書銀青光禄大夫守
吏部尚書銀青光禄大夫守禮部尚書李峴饋軍周給
開物成務可光禄大夫行御史大夫兼京兆尹封梁國
公中大夫文部侍郎賜紫金魚袋蘇震供億蒸徒臨事
益辦可銀青光禄大夫行吏部侍郎其赴蜀郡靈武元
從官及在路扈從官三品以上與一子官已下與一子
出身六品已下量與進改功臣將士勲業髙者當别有
處分應見任五品已上當别各與本官階其陣亡人令
所在郡縣収骸骨瘞埋具酒食致祭諒與追贈其家給
復三載諸郡縣或隔絶賊境則困於兇殘或犒宴官軍
則弊於賊歛其來載租庸三分放一分其天下百姓應
諸色自徴及欠負官物一切放免冝令中書門下簡使
即分道宣慰徃郡縣審問百姓間利害有湏釐革處置
者一一奏聞其園苑内有閒地安閒廐使總監各據所
管地界耕種所収草粟以供軍馬其宫女及狗豹雞雁
之類冝即停减屋宇車輿衣服器用並准或珠玉寳劒
脫金泥織成刻繡之類亦然學官則精選務令講習簡擇郎
官有堪任太守縣令者委京官清資五品已上及郎官
御史開薦其郡縣官有灼然清白理行尤異百姓中孝
悌力田不求聞逹者宜委採訪使聞奏其文經邦國學
究天下博於經史工於詞賦善於著述精於法理軍謀
制勝武藝絶倫並任於所在自舉委郡守銓擇奏聞不
限人數其律令格式未折𠂻者委中書門下簡擇通明
識事官三两人并法官一切則定近日改百官額及郡
名并官名一切依故事頃以上皇在蜀朕亦居岐蜀郡
宜改南京鳯翔郡為西京西京為中京蜀郡改為成都
府鳯翔郡府尹以下官寮並同三京名號吳山改為吳
岳其祠享官屬並准五岳故事天柱山老君廟改為洛
聖宫京五品以上官上郡太守及見在無官及官卑者
並與五品官父祖先亡歿者贈一人官祖母亡歿亦追
贈邑號忠臣事君有死無貳烈士狥義雖沒猶存其禮
憕盧奕顔杲卿袁履謙許逺張廵張分然蔣倩龎堅等
即與追贈訪其子孫厚其官爵家口深加優賞其内外
文武官有遭逆賊殺害及申赴本朝并逃難山谷其父
子兄弟伯叔等與賊捕捉損害及謀翻成人言語洩漏
因遭賊戮並勘實奏聞當與追贈天下耆老八十以上
版授有差並賜緋魚袋太原遭圍逼給復三年上兵等
郡縣堅壁多時力窮方下絶食尚守情亦可矜冝各給
復三載其好畤奉先两縣進退禦㓂徴求復多各給復
三載蜀郡上皇親幸萬乘久居明年租賦且依常式起
後載給復三載良姊張氏脫望氣如歸當能見節可
册為淑妃進封南陽郡王傑為朝趙王新成王僅為彭
王頴王間為兖王第七男侹封涇王第九男傜封襄王
第十男佋封興王第十一男倕封杞王第十三男侗封
定王俶已下所司擇日即行册命雖知子之明慙於徃
哲而伏親之義葢所隨時特盈尊師及儀王以下各賜
全物五百疋諸掌公主各與一子官嗣郡縣主各與一
子六品官皇五等已下及九廟子孫及親等人見任者
並與轉改内外文武官三品已上賜爵一級四品已下
各加一階應紀叙三品五品量加减两考蜀郡鳯翔扈
從官九品已上更賜勲两轉溥天之下賜酺五日主者
施行
　　　平朱泚後車駕還京赦
門下致理之體先德後刑禮義興行故人知耻格教令
明當則俗致和平然後奸匿不萌暴亂不作古先哲后
莫不由斯國家受命百七十載八聖儲慶敷佑下人邁
種寛大之德累蠲苛酷之令葢仁之所積者厚故澤之
所流者深玆予小子獲主重器暗於治亂之理溺於因
習之安授任不明賞罰無當立法以齊衆而犯命愈甚
興戎以除害而長亂益甚繁賦蓄姦乘釁竊發九廟乏
祀兆人靡依猰㺄肆其吞噬豺狼聚於宫闕嵗未云半載
罹播遷仰慙穹昊俯愧臣庶致或霣越茍全𦕈身誠懼
益縱㓂讎重辱宗社忍耻誓志庻補前愆頼億兆之心
不忘先德將帥戮力恭行天罰俾予寡昧再膺多祜紉
乾綱於既紊復天柱於將傾言旋鎬京不改舊物宗祧
以序朝享有期責重慶深彌増感歎嗚呼君者所以恤
民也君若失位民將安仰朕既不德致㓂興禍使生靈
無告受制兇威茍全性命急何能擇或虧廢名節或貪
冐貨利陷於法網事匪一端䆒其所由自我而致不能
撫之以道乃欲繩之以刑豈所謂恤人罪己之誠含垢
而和之義滌清汙俗咸與更新可大赦天下自興元元年
七月二十二日昧爽以前大辟罪以下已發覺未發覺已
結正未結正繫囚見徒常赦所不原者咸赦除之今年五
月二十八日已前左降官即與量移已經量移未復咨者
更移近處流人及配𨽻罸鎮効役並即放還亡官失爵放
歸不齒量加収叙未復資者更與進改其黜免人等有素
著行能傍遭譴累特加録用勿以為負不有忠者誰復社
稷不有勞者誰從巡狩連帥之重所以殿邦禦戎也二千
石之任所以分憂共理也方鎮將校勤奉戎役中外寮吏
恪居官次國有大慶所冝同之内外文武及致仕官三品
以上賜爵一級四品以下賜加一階仍賜勲兩轉司徒兼
中書令晟膺時傑立光輔中興再定皇都一匡天下推恩
之典貽慶無窮冝與一子正官員京官侍中瑊沉䆳忠厚
服勞王家保全危城誅殛大憝嘉乃懋績次於寵章冝與
一子六品正員京官鎮國軍潼門節度使檢校右僕射駱
元光瓌京畿渭南商州節度使檢校右僕射尚可孤邠寧
等州節度使檢校左僕射韓遊環奉天行營諸軍節度使
檢校右僕射戴休顔等咸秉大節著於艱難同勲叶忠翼
我興運各與一子七品正員官諸道節度使及行營都知
兵馬使都虞候興元扈從左右金吾大將軍等各與一子
八品正員官諸道團練觀察處置等使各與一子九品正
員官應諸軍赴上都収復將士俱以純誠奮其勇節連年
帶甲百戰摧鋒有㤀身以効命有㓕親以狥義誓平國難
如復私讐竟揚貔武之雄克清梟獍之業䇿勲行賞𫝊嗣
榮親播乃功名與國終始自去年冬以來未經甄叙者即
與超八資改轉已經甄叙者更與超三資進改三品以上
祖父母父母在先無官封者量授致仕官及邑號亡者並
與追贈四品以下父母在先無官封者亦授致仕官及邑
號亡者與追贈其賞錢即委所司依元赦支給應扈從將
士三品以上賜爵兩級四品以下各加兩階仍並賜勲三
轉其祖父母父母官封追贈及支給賞錢並准収京城將
士例處分應扈從官普恩之外三品已上更賜爵一級四
品以下更加一階若常參官祖父母父母先無官封者量
授致仕官及邑號亡者並與追贈諸州刺史普恩外賜爵
一級諸道進表官陪位者進加一階其奉天定難及元從
功臣宜令本庫軍本使即定名聞奏所司各准元勅優賞
其諸道鎮軍及行營將士三品以上賜爵一級四品以下
加一階仍准今年正月一日制速與甄叙成徳淄青魏博
等節度下並諸道運應歸順將士等各藴誠義積著功勞
由朕失於撫綏頃歳暫懷疑阻尋能勵節不替舊勲是資
宴犒俾洽王澤即約額支計各賜錢賞設仍委本道節度
准前後赦速條流甄叙其朔方并諸道應在河中管内并同
州將士等自逺赴難觧其重圍念兹功勞並未酬報雖遭脅
制情有可憐應到行營未經甄叙者並准元赦超五資改轉
其賞錢比収京將士例各給一半委本軍兵馬使速條奏聞
所司即計給付其食實封者配類令其請受應天下諸道州
府將士如有年老及疾患尫弱不任軍旅願歸郷里者並給
終身優復州縣力如存恤勿令侵擾如無家業可歸者給
田宅使得全濟見危致命先典所尚况忠衛社稷殺身
成功朕於斯人義有加等贈太尉秀實天授貞烈阻兹
姦邪蒼黄之中獨藴神斷將紓國難詭収㓂兵兇謀既
隳吾事果濟忠誠奮發手擊渠魁英風凛然振邁千古
冝差官致祭并旌表門閭府縣䕶其喪事塚葬所要一
切官供仍於墓所立官碑以揚徽烈其所賜實封五百
户嫡子授正員三品諸子各授正員五品官委中書門
下即准元赦處分應諸道諸軍將士有身亡王事委本
道本使具名銜聞奏即與褒贈仍以在身官爵授其子
孫内外文武官及諸親諸色人等有横遭殺害者各聽
其家及親戚於所司陳牒勘責聞奏亦與追贈如跡著
忠烈衆所明知仍訪其子孫量加優恤尚齒養老王風
之省三代制理未或遺年朕將遵古典以興化本人心
而教孝用優秩賜式慰閭里京兆府耆夀年八十已上並
與板授刺史仍賜八十已上及諸州府迎駕耆夀並與
板授本縣令仍賜緋天下侍老耆夀等亦各與板授本官
如九十已上者州縣長吏嵗時躬親省問貧弱不能自
守者重賜粟帛頃屬多難人俗流弊加之以師旅因之
以飢饉賦役繁起農桑失時哀我癉人汔可小息然以
國計猶歉軍資靡充未盡復除良増愧悼應天下建中
四年年終以前所有諸色負欠在百姓腹内者一切放
免百司諸軍諸使舉放利錢今年六月以前百姓欠負
未納者亦並停徴京兆府百姓普恩之外給復一年其
供頓官吏委京兆府類例具名銜聞奏量與優賞古者
計户以署吏因時而建職此不乏士亦無宂員令田畆
汙莱版籍凋耗齊人編户托庇官曹貪吏㸃胥誘為
嚢槖啟姦隳業為害尤甚應京百司色役人及流外等
委御史大夫即與諸司諸使長官審商量㩀見所掌事
之閒劇定額聞奏仍挾名送中書門下務冝减省副朕憂
人以後湏署置並定名先奏仍永為恒式今年正月一
日赦書節目未行者並舉而行之赦書或有不該即此
類條件聞奏敢以赦前事相言告者以其罪罪之亡命
山澤挾藏兵器百日不首復罪如初赦書日行五百里
布告遐邇咸使聞知(興元元年七/月二十三日)
　
　
　
　
　
　
　
　
　
　
　
　
　
　唐大詔令集巻一百二十三
欽定四庫全書
　唐大詔令集巻一百二十四
　　　　　　　　　　　　宋　宋敏求　編
　　政事
　　　平亂中
　　　　誅李惟岳後優䘏易定等道詔
　　　　平李懐光詔
　　　　平李希烈詔
　　　　破淮西李希烈詔
　　　　平李廼詔
　　　　平劉闢詔
　　　　平李錡德音
　　　　平吳元濟詔
　　　　破淄青李師道德音
　　　　破汴州李㝏勅
　　平亂中
　　　誅李惟岳後優䘏易定等道詔
李惟岳蔑棄父業不率王命敢肆狂狡援結頑兇朕初
示容貸佇其遷善欲明天討未即加誅故諭之禍福先
之誡誥忠良感激義勇争勸元惡梟戮方底寜定立千
載之勲安兆庻之命此朕所以當扆興懐感念成功者
也張孝忠亷日知王武俊等勲書竹帛分掌方鎮文武
之任寄同心膂既舉加封之典宜𢎞善貸之命其易定深
趙恒冀節度觀察管内幕府將士州縣官吏比在廹脅
之中制非由已今元惡授首理合惟新以前過犯捨而
不問自官軍出征所有誅戮並令州縣瘞埋勿令暴露
有家屬者并許收葬管内百姓除本道所用外者給三
年
　　　平李懐光詔
朕聞自古哲王以道化下不竭物以充欲不勞人以樹威
億兆之心如戴父母兵革不試四方来同茍昧於德綏
務以力勝士旅疲耗蒸黎困窮幸以成功豈亦有補李
懐光出自戎伍頗著忠勞㧞於等倫授以旄鉞誓師河
朔奔難奉天秉心匪彞自底不類怙衆貪亂附奸脅君
朕用再遷㡬危宗社洎股肱宣力賊泚就誅率土之人
咸懐奮激朕獨排羣議未忍加兵命復官封志期全貸
昏迷不返悖慢逾彰殘害使臣侵敗王畧上帝悔禍元
臣叶謀克集茂勲以夷大難葢以誠信未著撫御失宜
至使功臣陷於誅戮謂之尅敵能不愧心然以懐光一
家在法無捨念其昔居將相嘗委腹心罪雖掛於刑書
功已藏於王府以奸詐之跡固合滅身以赴難之勲所
宜有後務從寛宥俾洽幽明宜以懐光男一人為嗣賜
莊宅各一所仍還懐光首及屍任其収葬其懐光妻子
孫在室女等並迎逓澧州委李臯遂便安置使得存立其
出嫁女及諸親戚並宜釋放應先陷河中將士等皆因迫脅
無路伸明一切並與洗雪先有官爵實封者亦許仍舊河
中府及同州百姓並經陷賊生業廢棄興言軫念良用憫
然宜各給復三年河中保寧節度并管内諸軍節度副元
帥檢校司徒平章事北平郡王燧惟岳降生欝為時傑
奉上有匪躬之節謀師懷盡敵之謀嘉謨屢聞能事畢備
朔方河中同絳陕虢等州節度及管諸軍行營兵馬副元
帥侍中咸寜郡王瑊堅持不奪之心亟陳必勝之畧輯
睦士旅崇功允集惟乃二帥其誠心奉行天誅同奬王
室是加寵命以答殊勲燧可兼侍中仍與一子正員五
品官并階餘并如故華州漳關鎮國軍節度檢校尚書
右僕射駱元光邠寜慶節度觀察等使檢校尚書左僕
射韓遊環鄜坊丹延等州節度觀察使檢校兵部尚書
唐朝臣等並節著艱危功成討罰各賜實封二百户仍
各與子六品正員官並五品階餘並如故應諸軍同討
懐光將士宜封共賜三十萬端疋以充宴賞並放歸本
道仍令所屬収叙録即超資與改轉嗚呼自國家多難
二紀於兹朕嗣位七年連兵五載追惟徃事悔恨盈懐
今二孽既誅諸方甫定哀彼淮右獨為匪人其帥畔逆
其衆何罪諸道應與淮西連接宜各守封境非彼侵軼不
湏進討仍委所在長吏明加招諭宣布朕懐李希烈若
能歸降待之以不死其餘將士官吏百姓等一切洗滌
與之更新斯爾庻邦自求多福無有逺邇咸使聞知
　　　平李希烈詔
李希烈棄義背恩窮奸極暴謂神器可以力取謂生靈
可以詐欺志在兇殘躬行僭竊罪無與比法所難容朕
以君德不裕致人於禍究其端本過實在予不忍使蒸
黎重相攻戰屢施詔命務欲懐柔抑羣帥奮發之誠駐
諸軍討逆之勢不憚屈已期於息人希烈曽無悛心益
逞驕志虐毒滋甚吞噬無歇惡貫既盈自取夷㓕開府
儀同三司兼御史中丞陳仙竒忠勇有謀沉毅能斷攄
闔境受汚之憤導三軍思順之心倡義一呼羣情嚮附
廓清氛䘲殱戮渠魁驛書上聞函首入獻方隅既乂戍
役其休懸賞之科是宜必信檢校工部尚書蔡州刺史
御史大夫淮西節度仍賜實封五百户應淮西管内將
士百姓等頃廹兇威遂從脅制既誅元惡俱是平人除
希烈一家其餘悉從免宥更無所問將士等悉委仙竒
諸色官錢優與宴設其中道首建謀李同斬李希烈等
宜並條録奏聞節級褒賞百姓等乆經淪陷兼被傷夷
想兹凋殘實足哀憫除供當道軍用之外宜給優二年
將士之中不樂在軍願歸農業者委節度使刺史量給
逃户田宅并借貸種粮優復中身使存濟宜令尚書左
丞鄭叔則徃淮西宣慰嗟乎自希烈叛命於兹五年上
澤不通下情亦阻所宜宣我信命以釋危疑爰敷惠和
以禦傷瘵滌清汚俗咸與惟新底綏一方以稱朕意(興/元)
(年/)
　　　破淮西李希烈𠡠
𠡠朕纂奉丕業託於人上仁不被物義不勝奸頌聲蔑
聞暴亂連起叛臣希烈竊拒淮沂誠彼夫無良亦由朕
不得撫御之道失之於始師旅一興綿聨莫觧服勞者
從役不暇受汚者無路自新通邑化為丘墟遺骸遍於
原野每念及此心傷涕流且自昔勞師靡有不悔以虞
舜之聖屈於苖人漢武之强弊於戎虜矧乎德猶不逮
力或未全我其永懐亦已自驚乃者下哀痛之詔布寛
大之恩普天載新殊死畢宥然則尚勞師旅作梗封陲
有累嵗離棄家室有經時不觧甲胄忠雖為國咎實在
丁君人若斯寜不知愧頼將相士旅一其誠心奮揚武
威慎固疆宇逺人思服元惡既誅蒸黎方致於安寜役
戍永期於休息𢡟官以旌羙賜宴以勞旋賞不逾時式
遵彞典都檢校司空同中書門下平章事劉𤣥佐宜與
一子正員五品官節度使檢校尚書右僕射兼御史大
夫李澄檢校兵部尚書兼御史大夫典環檢校户部尚
書兼御史大夫樊渾等與子孫一人六品正員官防禦
使兼工部尚書賈躭都團練使檢校左散騎常侍兼御
史大夫盧𤣥卿御史大夫張建封等並與子孫一人八
品正員官檢校司空同中書門下平章事李抱真檢校
司空同中書門下平章事李納檢校尚書左僕射同中
書門下平章事韓滉檢校户部尚書兼御史大夫田緒
等並追將士五千人赴河南行營同討不庭厥有成績
抱真納滉緒並與子孫一人六品正員官應與淮西接界
州縣本軍鎮守及諸道赴行營將士等宜共賜物三十
萬端疋以充賞設度支郎約據界首及行營軍額上配
定數目逐便支送仍委本道都統節度都坊禦都團練
使即條録具名銜聞奏並與甄収其行營將士仍各放
歸本路明加宣諭令悉朕懐(貞元二/年六月)
　　　平李廼詔
干紀挾邪罪在無捨立忠効節賞不踰時善惡之理明
懲勸之義著李芳勞男迺包藏奸險違背君親悖慢朝
章扇動軍旅縱其豺狼之性狥其梟獍之心廹脅使臣
妄有希覬厭蠱其父謀害其兄名教之所不容臣子之
所同棄而又恣為不道虐及無辜伊屢說張伍劉叔向
並是忠良横遭誅戮萬榮卧疾不能制正永言及此深
用軫懐李廼稔惡貫盈宜正刑典其伊屢說等委却三
人委中書門下則與追贈仍令與一子八品正員官應
在汴州將士等志堅金石節厲氷霜叶奉邦家咸懐憤
激不受熒惑問疾奸兇執縳軍中𫝊獻闕下勲庸特茂
遐邇所知宜奬忠勞各加優賞並與進秩仍令董晉三
日内具名衘聞奏仍共賜錢三十萬貫委董晉逐便取
鹽鉄轉運使錢物分給宣武軍節度都虞候兼御史大
夫鄧惟恭都押衙兼御史大夫杜皓大將王應鳯曹元
偘楊燕竒劉惟清陳文朝陳沛張庭芬薛文翰趙臧周
李庭光宇文澹李國信並竭忠效誠績用昭著惟恭可
檢校左散騎常侍依前兼御史大夫賜實封百二十户
一子七品正員官并賜物四百疋杜皓英幹並可右散
騎常侍依前兼御史大夫應鳯已下各加官賜貫庭芬
仍同節度副使十將等二百六十五人並優與改官在
城將士被李廼脅從邀逼制使者事不由已朕所深知
並一切不問宋州刺史兼御史大夫劉逸淮亳州刺史
兼御史大夫食封五千户許孝常潁州刺史兼御史大
夫髙五立等咸竭為臣之節各懐奉國之心並可檢校
右散騎常侍各賜實封一百户其本官並如故仍各賜
物二百五十疋其三州將士令别賜錢十萬貫亦並委
董晉准前逐便収取鹽鉄轉運使錢物分給仍委董晉
速具名聞奏當與甄録
　　　平劉闢詔
朕聞去天下之害者受天下之利故陳諸原野非為樂
戰法彼震曜本乎愛人五材不聞去兵七德必於禁暴
皇王之道豈不信歟逆賊劉闢時之妖孽處肖形之内
罔識君親同人代之間别為梟獍因元臣之蓄聚恃庸
蜀之江山誘誤生靈扇惑桀逆朕荷袓宗之丕業邦國
之大經人之亂常法所不捨乘兹懐憤爰我徂征興戈
矛於關西發介馬於并郡五營禁旅七萃神兵合貔武
之雄投鷹揚之帥守無絶險進靡堅營麾城而壁壘皆
空接刃而攙搶盡掃瓦觧氷泮渙焉無餘㣲盧彭濮從
兹廣定蕩三蜀之流患除一方之大殘豈予寡德能致
於此斯皆宗社降祐啟無疆之休將帥叶謀成永康之
福祗若靈眷嘉乃衆心予懐惕然若陷氷谷其収復成
都諸大將并擒獲劉闢軍將等委崇文與都監軍使俱
文軫條流等第聞奏即有甄升其賞物等委崇文等節
級分賜務令復原投降將士亦委崇文軫條流聞奏西
川諸州鎮刺史大將及參伍官吏將健百姓等復應被
彼脅從補署職掌一切不問西川百姓久遭兇逆不免
傷殘其兩税錢等委本道觀察使量事矜减其東川州
縣及山南西道當兇徒聞惕之後王師攻取之辰發輓
饋軍饍白補缺一日之貴豈止十金三軍所資盡出百
姓永言勞弊朕所軫懐其東川元和三年上供錢並放
留州留使錢委觀察使量事軫减仍具數奏聞山南西
道元和二年上供錢粮放一半官軍陣亡將士等並委
崇文監軍審勘具名銜事跡申奏即與褒贈家口等並
委本軍優賞五年不停衣粮并委所在州縣速為収葬
仍量事致祭陷在賊中官吏百姓等應有節義著明無
辜受戮者並委節度使具名迹奏聞當與追贈仍優給
其家不分疆設都葢資共理形或壊制亦在稍均將懲
難與銷明在立防而有素故賈生之議以楚益梁宋氏
之規割荆易郢酌於前事宜加變通其西川資簡陵榮
昌瀘等六州宜割屬東川於戲制理經邦必垂意於未
亂而養灾畜患固難䇿於已然撲彼燎原至於用鉞永
言迷復載軫具聞咨爾多士依予深志布告天下咸使
聞知
　　　平李錡德音
天地之德佐助者忠良鬼神之靈斃踣者盈貫故有無
状之釁顛越以敗常則有不奪之誠感慨以明節易所
謂功業見乎變書所為不善降百殃積惡必至於㓕身
見㡬寜俟於終日應若影響昭然著明李錡受恩三朝
受任千里勺水巻石以至髙深潤草塗原豈酧亭毒而
棄我厚德稔其奸心㴞天以肆其逆謀推法未窮其醜
行乃者式舉式斾申嚴國刑將鼔雷霆之威以誅梟獍
之罪鎮海軍左廂兵馬使兼御史中丞子良等外𢎞智
慮内激精忠擐甲執兵取兇人之柄瀝肝嘗胆懐勁草
之風廽戈以掩其羽毛竟夕遂擒其魁首天府無一金
之費已静江流王師無一戰之勞已降人害莫大之節
卓然無倫非常之功斯謂不朽髙位重賞予何愛焉殊
加榮寵宜顯旌勸其張子良等超異酧賞並從别𠡠處
分其立功將士等並准平西川仍節度優賞甄叙其廂
官徤等素聞𠡠効順亦宜霑賞並從别𠡠處分王澹趙
錡等仗節死義殺身成仁無罪無辜受兹殘酷所宜褒
表並勸忠貞即加追贈故仍令州縣致祭収塟其王澹
如有子弟服滿日與一子八品正員官如更無辜受戮
及脱身効順者亦委元素具事聞奏當有褒贈及加甄
録如受戮之中長行官健勿停粮賜優給其家浙西管
内官吏及職掌人若被逼脅駈使者但情非同惡一切
不問每念疲亡久罹虎政而又廹於逆命駈以饋軍攫
歛則准以漏巵傷殘則烈於猛火永言於此如納諸隍
宜申蠲貸之恩冀息呻吟之苦其潤州今年秋税徴納
者一切放免其管内諸州縣如李錡作亂之后横加徴
剥委元素審加勘責具色目聞奏其𣙜酒錢亦宜處置
聞奏應副伐之師如未出本界者委本道量加賞給如
已出界者仰具聞奏朕惟前王之訓欽慎典刑今為惡
者就誅而建勲者已録應將櫜弓偃革遂物之生成力
穯勸農分致於富壽覆車垂永鑒之轍端扆扇無為之風
咨爾萬方宜知朕意
　　　平吳元濟詔
朕聞天地之於萬方也道深昭育而雷電震曜將時警
其不庭帝王之臨九有也徳尚撫綏而原野師徒亦
必加於有罪是以將伐而捨義在止奸禍召由人孽固
難逭朕嗣膺寳歴㳟守丕圖自靖亂也庸除妖海浙勘
剪羣慝將期理平全保太和非欲生事逆賊元濟審可
稔惡慿固阻兵擅釋父喪悖違君命行虧天性義絶人
倫厲殘忍之聲豺狼是𩔖㤀生成之德梟獍為心大告
屢加逆謀轉甚宜用社至出軍猶宜弔伐之方必冀兼
討論之命元臣統䕶授幃幄之深謀上宰専征運廟堂
之誠筭羣帥畢力萬旅一心戰以力摧襲由竒勝李愬
全師直進堅壁洞開元兇就執於城池餘孽奔降於草莾
霧銷氷泮淮濆水清斯皆宗社垂休人神協贊仰荷靈
眷俯嘉衆誠共協勤勞式副予志惕然衷懐載益之厲頒爵
授賞予何愛焉其収蔡州擒吳元濟節度及諸大將等
宜從别𠡠處分諸立功將士等委韓𢎞裴度行營諸道
節度使速條流等第聞奏即有甄升其賞物等已令節
給優厚支遣亦具别𠡠處分其授降士亦委韓𢎞裴度
與諸道節度使計㑹條流聞奏其中有是親差子弟兵
使放歸營農仍具數聞奏其淮西諸州縣官吏將健等
雖被脅汚皆非本心除同惡巨蠧者一切不問其淮西
百姓等陷此兇逆乆罹殘傷莫匪吾人寧㤀優恤宜准
元𠡠給復二年仍委州縣長吏設法安撫其淮近賊四
州自王師問罪供億實繁頻有優矜放其税賦尚慮人
多困極務俾昭蘇其来年夏税亦宜放免比来諸州府
供行營勞役尤甚宜令放委有司條流聞奏議優恤自
經戰伐所有傷痍至於狥國捐軀效忠立節每加憫歎
寤寐是懷官軍陣亡將士並委韓𢎞裴度與諸軍審勘具
名衘事跡申奏即與褒贈其家口等並委本軍優賞仍
五年不停衣粮并所在州縣速為収塟仍量事致祭於
其家將士有因戰陣傷損以致殘廢者各委本軍厚致
優恤仍給衣粮其陷在賊中官吏將士百姓等應有節
義著明無辜受戮者宜令州縣府長吏致祭収葬仍委
節度使具名跡聞奏當有褒贈仍優賞其家先以褒贈
者委長吏訪其子孫聞奏當與甄録其家亦准例優賞
於戲制理垂規每思去殺而亂常作逆多自干誅爰念
興師至於殄㓂累年之内徴役靡寧除害雖本於愛人
敷化終慙於用鉞宵衣永嘆所良貴焉咨爾萬方宜諒
予志
　　　破淄青李師道德音
門下朕聞三光下燭懐忠秉義者其節必彰四海奠維
作逆崇奸者其禍必大况乎恩有負於覆載禮自悖於
君親罪盈而神怒既加惡稔而人謀乃發衆所共棄誅
何可逃逆賊李師道包稔逆兇背德蔑義動皆干紀言
必欺天固海岳之山川為虵豕之池宅忘寵禄於累代
恣殘忍於一方怙亂自至於㓕身誅戮難窮於擢髪朕
祗臨寳位仰奉丕圖除暴本務於好生用武尚慙於耀
德肆命羣帥㑹兵龜䝉旗鼔相望城壘連下淄青都知
兵馬使金紫光禄大夫試殿中監兼監察御史劉悟義
勇中激沉謀外通攄三軍嚮順之誠申列郡受汚之憤
㢠戈首唱萬旅轉從渠魁就殱梟獍同戮載馳馹騎函
首上聞氛祲廓清方隅底定功有卓異理當優崇旌善
勸能用昭必信其劉悟所酧官賞並從别𠡠處分其同
立功將士等賞物已處分支遣委宣撫使楊於陵與本
道計㑹速條流功効等第聞奏續加甄奬魏博以全軍
濟河俯壓賊壘攝推兇狡導致叶良謀作為保授既剪
逆豎宜甄茂勲諸道行營咸盡忠力攻於戰取尅捷既
聞應縁討伐將還之際合有宴勞賞賜等並從别𠡠處
分委各本道條流有功將士聞奏當議甄録其淄青管
内州縣官吏軍鎮將健及諸色職掌人等久罹脅汙自
拔無由撫事量情亦可矜恕除同惡巨蠧者其餘一切
不問其淄青道百姓等陷此兇逆久被殘傷昨同阻兵
尤肆暴虐吾人是念豈㤀優矜宜給復一年仍委本道
州縣長吏設法撫綏其管内有髙年廢疾并鰥寡􁎒獨
貧弱尤甚者委官察到日差官存問並量與粟帛訪問
比者賊中有㪷斛皆被収納今春農時貧乏者衆恐不
辦耕桑失生業者宜令存問如有此色取所舊貯斛㪷
量事給與令充種食得存濟其賊中雜差㸃子弟夫役
便放還本處其中有不能自存者量事優恤百姓商旅
諸色人中有被分外無名賦歛者並當勸停自興討伐
言念傷痍扞患捐軀納忠狥國良深隠憫寧捨寤懐其
官軍有陣亡將士等委本軍審勘具名銜事跡申奏即
與褒贈仍令本軍優賞其家三年不停衣粮并委所在
州縣速與収葬量事致祭其將士有因戰陣傷損尤甚
以致殘廢者各委本軍厚加優恤仍勿停觧其陷在賊
中官吏百姓等應有節義著明無辜受戮者宜令州府
長吏致祭収葬仍委節度使到日具名跡聞奏當有褒
贈仍優賞其淄青封域歴稔氛昏管内名山大川在祀
典者宜令宣撫使舉本鎮計㑹差官備禮致祭其祀廟
中應縁陳設器服等物是賊中所置者並宜廢撤特加
脩援用處致誠於戲朕恭巳嚮明撫御九有推情以恕出
令在寛而兇逆反常自貽天討迷於告諭速彼誅鋤轉
禍必有其忠臣為亂竟同於覆轍既除逋㓂庻洽大和偃
戢干戈諒從此始布告遐邇咸使聞知主者施行(元和/十四)
(年二月二/十一日)
　　　破汴州李㝏𠡠
𠡠理天下者務於安遐邇致康濟者資於懐兆人朕統
馭萬邦式敷王度任藩方以俾乂冀干戈之載戢䖍恭
惕厲未始暫㤀推懐是心布乃中外昨乃夷門逐帥逆
將興師蒼黄變生黎庻無告逆賊李㝏駈掠忍害流離
毒痛在浚之郊君鼎將爨逼脅我軍盗竊我戈鋋駈馳
外坰敢肆蜂蠆朕所以不降明命未行天誅容革其心
以示迷復葢以一方軫念三面開羅將𢎞愛物之私用
廣好生之施而梟音資戾醜狼慿兇危巢巳焚禽猶自
若光顔韓充曹華智興等感激忠勇揮戈誓師雷霆鼔
旗所向風靡逆黨殱殄平原霧清熊羆之師漸及摩壘
夫疾風朝来斯勁草方辨熾火將燎而良金益明果聞
義烈之臣奮起轅門之内一揮斬首三令無喧嚴城洞開以
候来師永言忠効是錫寵章其梟斬逆賊李㝏宣武
軍都知兵馬使李質已從别𠡠處分忠武兖海武寧鄭
清滑等軍將士等感主帥之忠誠㤀身赴敵視㓂仇而
忿嫉决命争登髙簡以睢陽一郡之師當虵豕奔衝之
勢咸能勦其醜𩔖如刈草菅各振軍聲用宣威畧其忠
武兖海寧鄭滑應付行營及宋州將士等並節給各有
賞物以别處分支給委本軍據功勞額烈級散歸還之
時仍加宴勞朕念彼無辜墜此塗炭横為兇狡駈脅傷
夷其汴州管内縣州官吏軍將鎮健及諸色職掌人等頃
羅脅汙自㧞無由事非獲己情亦矜恕除同惡巨蠧者
其餘一切不問仍牓示如或妄有恐嚇言告者科其反
告之罪干戈暫興里閭必害春言農畝是廢耕桑其汴
宋鄭三州罹此兇逆士馬屯集供億殷繁雖事乃狥時
而人亦勞止予懐軫念豈㤀優矜其三州管内有兵馬
所到縣百姓或被驚擾處且於今年秋税三分内量放
免一分仍委州縣長吏切加綏撫其賊中雜差㸃子弟
夫役放還鄉里俾安生業其中有不能自存者量事優
恤應百姓中有被分外無名賦歛者並宜當時勸停義
士忠臣見於死節賞功褒羙冀及殤魂惠恤其孤庻明
報効軍有陣亡等并李㝏為亂已来有潛謀効順誠節
可嘉并因此遇害者並委本軍審勘具名銜事跡申奏
當與申奬及加褒贈仍令本軍優給其家三年不停衣
粮并委所在州縣速為収葬董事致祭其將士有因戰
陣傷損尢甚以致殘廢者各委本軍厚加優卹仍勿停
觧掩骸埋骨國之令典廹於兇醜良可傷嗟念其本亦
吾人葢事非獲己其經戰陣處所有賊中遺骸隨令所
在州縣隨在収瘞勿致暴露嗚呼弔伐之道予遵格言
靖㓂安人豈㤀終日朕載櫜弓矢思保黎首而雨露所
均動植所繫一夫竊嘆朕每興懐况兹浚郊都邑之㑹
所以慎擇將帥期於乂安今㓂孽巳清封壤寧息師之
所處用軫於中將申宥恤之恩庻息瘡痍之痛布告中
外咸使聞知(長慶二年八/月二十五日)
　
　
　
　
　
　
　唐大詔令集巻一百二十四
欽定四庫全書
　唐大詔令集巻一百二十五
　　　　　　　　　　　　宋　宋敏求　編
　　政事
　　　平亂下
　　　　平張韶德音
　　　　破李同㨗德音
　　　　誅興元亂兵𠡠
　　　　誅王涯鄭注後德音
　　　　誅王涯等德音
　　　　誅王涯等告諸陵詔
　　　　平潞州德音
　　　　平徐州制
　　　　平楊師立詔
　　　　平楊師立宣示中外制
　　　　平孫儒德音
　　　　平楊守亮等𠡠
　　平亂下
　　　平張韶德音　　　　　　　　韋處元
朕祗荷大搆屬當冲𦕈九廟之嚴因予以輕重四海之
大由我以惨舒每懐推誠不敢自用大布利澤嘉聞讜
言庻無愆尤少釋重負豈虞信不及於物德不動於人
以懐宴安遽罹此㓂張韶蘇𤣥明等駈率工徒刼携兵
刃白晝竊發暴犯宫闈震驚朕躬近幸禁壘即時勒五
營騎士七萃熊羆少命偏師纔分左廣自申及酉撲㓕
皆盡斯實上𤣥降鑒宗社垂休愍予冲人俾無顛覆其
兩軍立功將士已節級優賞諸將校其日部領軍士者
委有司條流甄奏奬具名聞奏其逆賊親屬同知情之
外一切不用追擾尚恐因縁仇隙告訴平人自今已後
縱為妖黨有小詿誤者並許自新亦不湏勘問於戲秦
皇車碎於愽浪漢祖心動於栢人或不悟而終亡或自
新而流祚齊晉多難而啓國宋衛無難而傷國葢謂憂
勤則福興安肆則禍稔天其意者警於予乎而今後知
𤣥眷可以德歸神器難乎力恃咨爾股肱輔臣庻寮百
辟洎方郡侯伯有位之士無或棄予謂不可教其有違
道傷理狥欲懐安面刺庭攻無有隠諱成王之紹文統
武帝之開髙業皆溢祚日早享國嵗深夫豈他哉葢大
臣維之而不跌也使朕無羞於二主者繄爾多士乎
　　　破李同㨗德音
𠡠王者誅暴亂恤傷殘明賞報功拯弊綏衆葢為邦之
大紀也李同㨗頃自先朝擅謀專土輙抗成命私行墨縗
暨朕臨御實思含垢授之以兖海諭之以詔書使臣相
望兇妄自若而更挺妖結黨刼衆阻兵毒流無辜害被
闔境由是藩臣瀝懇卿士獻規至於興戈諒非得已自
元戎環壌王旅進攻卵窺危巢飈振楓葉動必乗於機㑹
退皆扼其咽喉故戴義啟入郛之殊庸李祐展下城
之勝畧累稔逋㓂一朝削平此誠天人合符中外叶力
永言勲効無忘晤思其戴義及李祐應加爵命并幽州
及齊德兩道行營將士各有賞賜並已從别𠡠處分其
賜物仍委度支逐便速與支送仍命使臣分徃宣慰各
於當處厚加宴勞其立功軍將未經寵授者委戴義李
祐即差次等第速具聞奏即有甄封奬用各答勲勤李
同㨗力屈計窮勉圖轉禍朕好生存信初議貸刑而面
縳在途隂懐狡計夜縱火號潛誘家童更謀網漏自速
梟讞憫彼兇魁坐沉家族頋兹貽戚載軫予懐其母孫
氏妻崔氏并男及家口等並宜特從寛宥今於湖南管
内諸州容有寛閑處安置其歸將卒不渉翻覆者委戴
義李祐審勘責各與衣粮分配駈使其滄景等州將士
有謀執兇黨竟遭誅夷或雖被羅致能全名節者並委
李祐按實條奏量加贈録其滄景德棣等四州百姓有
是近日被賊㸃名團結者並放歸營農除非同惡相濟
以死拒命者餘一切不問四州百姓久陷汚俗每罹威
虐莫非吾人今既脫難當施德令並宜給復一年不能
自存者量給種食刺史縣令仍令中書門下慎擇循良
俾加存撫應諸將校自經戰伐或致死亡載念捐軀每
深憫歎並委戴義李祐審勘定具名銜事跡申奏即與
褒贈其長行官健陣亡者並令所在長吏量移與收葬
同為祭酹其有家口者各委本軍優卹仍三年勿絶粮賜
其有因中矢石遂至殘廢者各委本軍厚加存養仍給
衣粮三年不絶𠡠㫖有未該者委李祐戴義比𩔖更作
條件奏聞其昭義武等軍行營在賊境者比相犄角皆
有功勤各别有處分於戲整師除害義切於安人撫俗
䇿勲道存於布澤爰申彝典且乂新邦咨爾多士宜悉
朕意(太和二年五/月十二日)
　　　誅興元亂兵勅
乃者蠻㓂入犯蜀川令興元招募一千人隨事防遏雲
蠻既退賞設放歸莅事之間亦為得所奸臣犯亂戕害元
戎遂擇新師委之窮境果副朕意盡誅羣兇八百餘人
一時梟斬並諸叛將同日誅夷省伏念切嗟賞何極
其衛志忠已下將吏等委温造節級分付訖奏聞王景
延等以下遇害時皆能誓身狥節奮不顧生宜委中書
門下即與褒贈其王景延仍與一子官兼委温造優卹
家事務令得所宣示中外咸使知聞(太和年/)
　　　誅王涯鄭注後德音
門下朕以翼翼之心孜孜求理十年之内庻政未寧日
夜焦勞志存博採聿親竒士冀獲長才取其節焉不顧發
迹故李訓鄭注咸得進言既望沃心每許造膝邪人奸
色順非而澤信行聽言深心厚力包藏不軌偽辨無疑
梟獍之心禍亂忽作意欲剪除中外悉去大臣志願非
常自謀安泰頼上天垂佑宗社降臨同惡雖多奸謀竟
敗忠臣輸力保䕶朕躬是日弭已嘗敷告上聞閭里未
悉予心猶有浮言謬相誑惑朕君臣之際疑間不行致
此妖狂慚非哲惠前月二十一日王涯賈餗舒元輿李
訓鄭注李孝本韓約羅立言王播郭行餘魏逄等親率
金吾兵仗又郭行餘王播領部下將健持兵上殿叶謀
不軌傾覆社稷謀害中外况此兇徒悉巳梟戮絶其遺
𩔖以謝庻人卿士百辟體予前志宜即自安無惑浮言
尚相恐怖式布惟新之慶宜申在宥之恩京百司禁囚
徒流死罪逓减一等未結正者推問畢日准此處分諸
色所由長吏陷於脅從雖有名籍渉於詿誤者一切不
用更問仍付左右神營兩金吾京兆尹御史臺並准恩
赦處分休更追捕其有潛藏廽避者限日令出各歸本
司逆人親族已處置外其餘周親已上一切不問所在
更不用繫留聞報其先有定名捕捉者所在尋逐獲日
聞奏不得漏網昨者有擅入逆人之家盗掠財物擁無
故之利生怗亂之心尚猶縱酒聚徒妖言惑衆志於刼
掠恐嚇居人假托軍司輙持兵器及以前月二十一日
事妄相告訴者委御史臺京兆府嚴加伺察擒捉奏聞
所在决殺不在恩赦之限於戲齊晉之難桓文是興注
訓之妖朕志方定識邪正之路辨消長之言覩衆臣宣力
於急難見禁旅摧兇於頃刻當時危之際識臣節之勤
藏於心腑何日可㤀宣示中外宜體朕言(大和九年十/二月十六日)
　給事中臣承瑕等臣聞干紀之臣竊發之㓂三代以
　降不能無之陛下御謀神斷電擊天誅刑雖慎恤人
　鮮幸生躬夏禹泣辜之心行成湯觧網之惠納隍軫
　慮釋縳施仁渙汗旁流殊私遐布旬月之間再有恩
　蕩有以見惠下愍物之心也而又大啓刑書赦除中
　外不疵小過恩闢大猷雖法設狴牢物無維縶咸許
　自新與之更始好生之德逹於上𤣥含垢之恩洽於
　下土用和在宥乃聖人之心去殺勝殘屬賢者之事
　嵗聿云暮節及春陽順覆載發生之始敷雷作雨觧
　之時則率土同心孰不欣幸臣等忝居近侍獲覩德
　音無任忭躍慶悦之至謹奉制書如右請奉制外施
　行謹言
　　　誅王涯等德音
朕以寡德祗荷􁧬圖於兹十年夙夜寅畏恐至誠不逹
景化未敷屈已以安四方推信以待百辟不謂患生毗
倚變起奸兇亦以失於任人致此氛祲朕為人父母子
育生靈憂萬姓之靡寧懼一物之失所况至理之代先
德而後刑所以上下欣康中外清宴慮有連累即傷太
和宜賞不踰時式彰褒勸其今月二十一日推難宣力
功成謀議及能梟斬鄭注者節級各加官賞其次立功
及卓隊將士合在賞給者即有差等處分其將校等合
與改轉委本軍條流具名聞奏謀逆之人已斷腰領子
戮家破俾當極誅元惡與李訓鄭注王涯家族除已處
置外妻女奴婢並入資貨産業天下所在切加檢責據
數聞奏其餘親黨除同居知情外不同謀者一切不問
諸色官吏所在由其日受逆長指令欲出力同惡者並
以兩軍推問尋捕處斬訖尚慮因縁仇隙妄告平人自
今已後縱同官司㣲渉詿誤一切不問潛藏疑懼者許
三日内各歸本司不得輙相恐動韓約首為詐惡逆罪
㴞天雖羅捕未獲終天網不漏宜委御史臺京兆尹兩
金吾速催促所由齊捜出獲日聞奏如輙有人隠藏不
告者罪及一門如知去處隠藏宻来告説者必加賞原
嗚呼求理之心唯才是與聼言信行不慮包藏豈謂邪
人負我如此其中誘陷必有脅從湏挂州名載深寃歎
其中節目踈理未盡湏更商量者委中書門下續即條
奏宣示逺邇咸使聞知
　　　誅王涯告諸陵詔
勑兇􁁍竊發震駭京師中外協心即時擒斬昨者將戮
叛黨咸告廟社國之大事合謁諸陵宜令所司即擇日
撰儀差官奠告(大和九年/十一月)
　　　平潞州德音
門下朕聞覆載之内逆命者必滅其身日月所臨亂常
者必覆其族矧有恩孤亭毒義背君親罪惡貫盈人神
共棄咎將自執禍豈能逃逆賊劉稹包祖父之姦謀肆
豺狼之狠戻動干紀律力逞兇頑招亡命而為心腹慿
山川而為險固脅從百姓殘忍一方積惡成殃擢髪難
數朕恭承寳位祗畏上天每戒佳兵常思去殺然事關
除暴理合興師遂命戎臣㑹兵攻伐鼙鼔震雷霆之怒
戈鋋行原野之誅惡黨既誅元戎就戮載馳驛騎𫝊首
上聞文獻不絶降書既至是用丕變弊俗洗蕩妖氛式
布新恩獲全舊土念彼戰争之地諒當凋瘵之餘租税
且蠲征徭合減其澤潞五州兵給復一年邇河南府當
路州縣太原府及接昭義界縣河陽懐州陜晉絳及當路
州縣今年秋税並宜放免酧忠旌善爵賞宜加其行營立
功節度使並别勑處分其已下委本道各具功効聞奏
續有處分諸道行營咸盡忠力至於攻取尅捷屢聞應
縁討伐將士歸還之際並有優賞已從别𠡠處分離鄉
征役固有勤勞臨陣殺傷倍深惨惻行魏祖弔魂之禮施
周文葬骨之仁其行營將士陣亾者先已有𠡠便令子
弟填替如無填替三年不停衣粮有因戰陣傷損手足
永廢者並不得停衣粮陣歿將士骸骨先令所在埋瘞
不許令便將歸今已事平如家口遷取委所在州縣量
事應接發遣如無親屬來取者重與改瘞勿令暴露仍
與設祭諸道行營陷沒將士見在昭義者各放歸本道
其澤潞五州百姓先因用兵逃散在諸處者令委元逵
𢎞敬劉沔元式石雄安存發遣各令歸業仍委盧約設
法招携務於綏輯其有劉從諌巳後暴賦加徴害於百
姓者並宜放免用兵已來劉稹所招収團練官健營生
五州内百姓如有家事蕩盡交切飢餓者委盧約且以
軍粮賑貸如先有食已被賊収管未破用者並還本主
其莊田已為人占奪者亦並令還秋方當種麥如自無
麥種子者且以官種貸借如五州又自無麥種子者共
借三萬石令供軍縣逐便支付其先賢墳墓有碑記為人
所知後被發掘者却與掩藏仍量事致祭其諸色人内如
有文學節行比来藏避劉從諌隠跡山林者並以搜訪具
以名聞又自劉悟從諌至劉稹逆命已來如有忠義之
徒曽謀歸國為殘害者並具聞奏當有贈卹應五州界
内戰處所在骸骨如無主者並與収拾埋瘞今遣吏部
侍郎髙銖給事中盧𢎞正專徃宣慰有存問疾苦撫卹
凋殘廽日各宜具利害聞奏於戲朕以四海為家兆人
為子一夫不獲心所歉然務欲太和遐邇聞知當體予
意主者施行(㑹昌四年九/月十八日)
　　　平徐州制
朕以𦕈身獲承丕業䖍恭惕厲十載於兹况荷十七聖
之鴻休紹三百年之慶祚將求理本敢㤀宵衣雖誠信
未孚而寅畏不怠既絶意於園囿無心於畋遊業業兢
兢日慎一日休徴罔應沴氣潛生南蠻漸罷於戰争徐
㓂忽孤於惠飬招諭不至虐暴益深竊弄干戈擅収州鎮
將邀符印輙咨兇殘不畏神祗自夷覆滅股肱之臣以
罪惡之難捨腹心之衆為悖逆之可誅爰聚甲兵用拯
塗炭上將宣力内臣叶心選用皆得於良材掃蕩纔及
於周嵗絶干紀反常之醜𩔖銷亂臣賊子之奸謀今則已
及偃戈重康黎庻疇庸之典在絲髪以無私𢡟賞之時
貴纎毫之必當其四面行營立功節度使既成茂勲宜
加酧奬並取别𠡠處分應諸道行營都將已下節級軍
將各委本道具功勞名銜分析聞奏當續有處分如有
功効髙者仍别具本道已后仍節級與遷改職名及向
后本軍有職掌員闕先於行營軍將中選練任使以奬
勤勞披堅執鋭冐渉寒暄觧甲櫜弓還鄉復業頒贈帛
賜免差役之征應四面行營將士今既平寕宜令次第
各歸本道其賞賜匹段已從别𠡠處分置本道后仍令
節度使各加犒宴放歸私第便令歇泊未用差使如行
營差科色役如本廂本將自今後有節級員闕且先以
行營官健量材逓相差署用酧征伐之勞囬戈將士賞
級匹段各以攴給發遣訖各令印使押到軍前仍四面
將帥及大都大將於本道營内與中使勸面給付不得
輙令下吏所由刻剥一尺一寸應囬戈將士經歴州縣
令供頒逓朝廷並各有處分宜令長吏切加勾當准備
供給不得欠闕臨敵用命力屈殞身湏慰傷魂以彰忠
節起與職事仍加任使如無父兄子弟只有妻女者即
委州使厚加贈恤常令存息如是都將至都虞候陣亡
者具名銜聞奏當與贈官應陣沒將士有父兄子弟願
從軍者令本道填替如無父子兄弟仍且給衣粮三年
不得停給因戰陣傷損手足永廢者終身並不停給應
陣沒將士百姓衣冠為賊殺害者其骸平寧之後如有
家口親屬取歸本道収葬仍令所在州縣量事接應發遣
如無親屬来取者即令所在州縣重與改瘞勿令暴露
兼仰與設祭王者以仁恕為本拯濟是謀元惡既已誅
鋤脅從理宜寛宥除龐勣親屬及桂州廽戈逆黨為賊
脅從及縱因戰陣拒敵官軍招諭不悛懼法逃走皆非
本惡葢鋒刃所臨今並釋放一切不問委西面將帥州
縣鎮戍所在要路分明牓示四散招携仍許两月内所
在陳首并長吏便放歸還本管任自營生不得妄有攪
擾其中如有才藝超異者便収録駈使應徐宿濠三城
内収復之後見在軍人百姓除龎勣及桂州逆黨親屬
并為龎勣腹心謀議凶戮湏加刑戮外餘並一切不問
應舊將官吏節級所由既已釋放并令却還本職驅使
用示殊恩地經戰伐率多流户閭巷既已歸還征税先
宜蠲免其徐宿濠泗等州應合徴秋夏兩税及諸色差
料色一事已上並從十年蠲放三年州縣兵馬所由輙
不得妄入鄉村攪擾百姓待三年已後量其事力續議
條流處分餘則近州縣為賊燒刼令本道檢勘傷殘甚
處分檢析聞奏待奏到續議放免編甿失業丘井無人
桑柘枌榆鞠為茂草應行營處百姓田宅産為賊殘毁
燒爇者今平寧之後百姓既已招携並許識認各本主
便自収管州縣及官吏權要並不得妄有侵奪如百姓
有家業為賊虜刼蕩盡交攻飢餓者委所在長吏令逐
便供軍使量加給恤如百姓先有倉窖被賊収管者並
還本主應行營處鎮砦曽為打刼占㨿収復之後湏
却令官吏主持除見在殺降將吏官寮及先是本官勾
當外餘委所在州縣選擇良吏委之緝理俾令百姓有
所歸投舎逆從順臣節既顯及祿册勲官常斯切應
有効順投降軍將官吏節級立功勞雖有酧以及有
未沾恩者委四面將帥更仔細重分析聞奏待到處分
應募征行已從犒賞還鄉休役合與優容應諸道差赴行
營諸將士其中本非舊額官健因縁討召募差行者廽
戈了後如有不願食粮聽從其便亦准前項除兩税外
放三年雜役九原可作千載不忘尚禁樵蘇寧傷隴丘
應有先賢墳墓碑記為人所知被賊發掘即却與掩藏
仍量置祭十室之邑尚有所師道若大路闔門獨行髙節
拒不義之召絶無厭之求重穴莫尋焚林可取其徐宿
濠等州縣官内有素懷忠義不從兇徒樹謀歸國為賊
殘害者具名聞奏當與贈䘏如諸色人内有文學節行
因用兵藏避隠跡山林並令搜訪存撫自用兵已來郡
邑皆罹竊刼逺念驚撓尤在慰安今遣左散騎常侍劉
冀兵部郎中薛崇專往宣撫軍人百姓䘏問閭里疾苦
廽日具利害分析聞奏嗚呼朕以四海為家兆人為心
一物失所每軫納隍之憂一方未寧常負阽危之戒今
元兇就戮逆黨誅夷載戢干戈永銷氛祲庻卒妖氛允
洽嘉祥遐邇知聞當體朕志(咸通十/年十月)
　　　平楊師立詔
楊師立趨走庸流甄筲殘品因縁禁旅忝冐藩方迷天
地覆載之恩虧臣子忠孝之道積禍既乆懐奸已彰爰
自在州擢居右揆敦君臣之分益覆育之仁殊不知梟
獍逾兇豺狼難養敢違詔命速害使臣據蛙井以睢盱
固牛涔而旅拒敬瑄開張武畧并奏睿謀選將果得於
雄才練兵莫非於教士舞梯衝而將平雄將整旗鼔而
已挫虫沙行髙仁厚攻心之術成鄭君雄反掌之計果
梟逆首盡載兇􁁍吉音纔奏於九天喜氣自浮於四海
殊勲盛烈前古無儔已賜詔命奬示訖其首級宜令西
川節度使准例處分(中和四/年六月)
　　　平楊師立宣示中外詔
朕子育萬方為人父母常欲含哺四海均養九州去三
面之網羅惟一心於教化共躋仁夀永使治平豈於將
帥之間勲舊之内不思終始遽及誅鋤但楊師立本無
汗馬之勞擢取建牙之任年纔五十位及於公侯恩被
一門榮沾於骨肉有弟與子皆列朝班自母及妻畢開
邑號師立之愛君體國未見一毫唯朕優遇寵為異等
而不知逆順但肆貫盈初則寢廢詔書扇動軍伍後又
容縱盗賊殘害鄉里且巡扇是朝廷官員有除移則不
許交代監務是庻支公事遣區分則堅拒𠡠文未道不
屯甲兵妄占上供錢物命使尋究虛有支分害監軍使
於本城殺官吏使於近邑干紀之謀有素不臣之跡
轉彰中外臣寮共知狂悖包含掩慝未忍疵瑕竟迫於
多難之臣時湏明國法止殺義難顧私恩遂命西川節
度使兼太尉中書令潁川王敬瑄㸃校土軍仍委行在
都指揮使十軍軍容令孜量抽三兩道迎駕兵士指期
齊進同議討除三令五申正禽元惡戢兵禁暴不損平
人整真師而易若建瓴殱叛卒而勢同破竹初雖閉壘
旋乃下城果見其黨離心㓙渠付首不假别令將帥不
勞逺取干戈謦欬之餘遂夷梟獍代宗朝同華節度使
周智光亦因國家多難敢逞兇心擅殺杜菟一家以報
私憾及逆節萌露又刼諸道供獻及掠剽行路衣冠將
謂朝廷力不能制亦將命征討已為帳下所戮師立之
事頗𩔖智光猰㺄磨牙豺狼當道若存兇逆必長亂階
朕知人不明爵賞踰量盈兹小器煩我大刑况善陣不
交曽無大枉未勞一矢便戮元凶諸道節度觀察防禦
等使位重藩鎮義均休戚未覩平戎之奏常深許國之
誠副我分憂國同慶快鄭君雄顯分逆順知有功名拂
秋水以捐軀向錦川而拜首姜膽遽剖袁顱遂梟湏議
加恩激勵忠節已後别𠡠招受官資仍賜荘宅錦綵銀器
寳注服等餘准詔宜處分(中和四/年六月)
　　　平孫儒德音
朕以冲𦕈嗣守丕圖思我髙袓太宗創業之勞憲宗宣
宗理平之道何嘗不兢兢業業旰食宵衣上冀紹於耿
光次期臻於無事不懈一月於兹五年然近者藩鎮五
年未寧兵伐屢動復以辰垂忒運行愆斯每摧愛物之
誠深軫納隍之念銷兵罷戰前古之佳猷宥過滌瑕當
今之令典將敷濡澤以遂羣倫淮南浙西宣州三道自
孫儒結釁以來塗炭益甚郡邑多成灰燼里閭變為丘墟
父母妻孥不得相保田園第宅無以自安如聞州府急
於征徭官吏切於課績日夜徴科罕有完膚禁縶狴犴更無
生路茍縱如此何以和其元氣何以致於太平湏示優
寛將臻富庻其淮南三道管内州縣自太順二年以前
諸色逋懸並宜放免自景福九年已後夏秋兩税委長
吏斟酌鄉縣户人厚薄其有凋殘甚處别議矜放縱有
稍可任持亦在薄其徴歛所冀逋逃漸復封境乂安不
惟减九重之焦勞抑且顯諸侯之風化又孫儒未破之
日兵力方强側近專城固難支敵當不免與之来徃時
有供需葢是脅從豈皆情願淮南節度使楊行宻位冠
侯藩之上名兼相卿之崇自當推原下之觀修睦鄰之
好無乘時以兼㣲弱無小事而結仇讎應與孫儒蹤跡
交渉者並宜免罪不在究尋各保封疆用蘇疲瘵易稱
作觧史載泣辜庻將罪已之興亦冀從人之歎應京畿
及關輔内見禁囚徒除官典犯贓及殺人外並宜逓减
𠡠命分析限赦文到後三日踈放聞奏被褐懐玉固逸
代之竒才灌園鬻蔬亦超時之獨行將期至理豈所遺
賢應天下山林之中衡泌之下或懸頭刺股枕石潄流
有士未言無媒自逹者委所在長吏速以名聞仍接借
入京委中書門下量才奬用其鄉里父老八十以上及
鰥寡孤獨并瘖聾跛躄者委所在長吏量加優䘏勿使
棲遲於戲天子也如手足之奉軀左右上下動湏保持
本或不寧亦難知濟凡曰股肱宜體朕意宣布内外咸
使聞知(景福元/年八月)
　　　平楊守亮等𠡠
𠡠夫勝殘去殺古聖之格言阜俗安人前王之令典逆賊
楊守亮復恭楊守信等結於黨援聚作奸邪謂天可欺
謂神可罔言唯訕上既騐於無君動即謀非又習於不
道枉殺元舅沈溺一家坐擁旌旄阻留恩命隔西川之貢奉
絶數鎮之綱商欲使朝廷使費不充又使藩方資粮有
闕擢髪不足以數罪靡軀未足以當辜萬姓脂膏苛歛
作奉身之具一方丁壮盡駈為不軌之兵以至夫不得
耕婦不得織愁歎尋盈於道路瘡痍幾遍於鄉閭每切
焦勞不㤀頃刻昨日幸頼股肱重寄心膂元臣共興貔
武之師盡破豺狼之窟今則煙塵頓息戈甲以寧成懐
堵之期用遂肩之㤗不得去其前蔽示以新恩爰興惻
隠之心乃降優𢎞之命内及洋州金商等州兵火傷殘
之後各委長吏切加安存至於賦税並宜酌量矜減其
雜色差役亦仰權停如有百姓軍人前資任凡有詿誤
一切不問其京畿界内有兵馬屯駐之處亦委京兆府
量宜蠲免俾令通濟無令重使疲瘵其鳳翔邠寧泰州
東川華商等道將士等二年于役苦戰摧兇竟於蕩平
寧忘酧奬應立功大將節級等各委本道節度使定其
功状具名銜聞奏當議處分又飛輓之勞宴賞之費盡
出方面不在朝廷成日嘉謀亦由叶力應用軍已来本
判官並主掌官吏各仰分析奏聞各與奬㧞於戲夫王
者為心不欲一物失所君人御宇豈忘四海為家全資
有土之臣共贊無私之化布告中外咸使聞知(乾寧九/年八月)
　
　
　
　
　
　
　
　
　
　
　
　
　
　唐大詔令集巻一百二十五
欽定四庫全書
　唐大詔令集巻一百二十六
　　　　　　　　　　　　宋　宋敏求　編
　　政事
　　　誅戮上
　　　　劉洎自盡詔
　　　　楊慎矜自盡詔
　　　　王鉷自盡詔
　　　　李林甫除削官秩詔
　　　　處置受賊偽官陳希烈等𠡠
　　　　周元幹等死沒制
　　　　李岵自盡制
　　　　决李少良等制
　　　　姜敬初自盡制
　　　　劉希䢰自盡制
　　　　誅元載自盡𠡠
　　　　誅劉晏自盡𠡠
　　　　誅劉闢𠡠
　　　　誅李錡并男師囬勅
　　　　誅殺武元衡賊張宴等勅
　　誅戮上
　　　劉洎自盡詔
詔曰小人在列為蠧則深巨猾當樞懐奸必大侍中檢
校户部尚書清苑縣開國男劉洎出自閭伍言行罕稱
於國無涓滴之勞在朕匪枌榆之舊但以駈䇿情乆頗
有吏能擢於凡𤨏之間収其鳴吠之用超倫越次使居
常伯紆青襲紫攝職文昌冀有葵藿之情知慙雨露之
澤朕行履小乖和豫凡百在位忠孝纒心每一引見涕
泗交集洎獨容顔自若宻圖他志今行御史進狀奏洎
乃與人切議窺窬萬一謀執朝衡自處霍光之地窺弄
兵甲擅總伊尹之權猜忌大臣擬皆夷戮朕親加臨問
初猶不承傍人執證方始具伏此而可恕孰不可容且
皇太子某春秋鼎盛聲溢震方異漢昭之童幼非周成
之襁褓鰕生負圖之望是實無君之心論其此罪合從孥
戮但以夙經任過不忍梟懸宜免家累賜其自盡(貞觀/十九)
(年十/二月)
　　　楊慎矜自盡詔
左道亂常邦家所禁兇謀逆節天地不容户部侍郎兼
御史中丞楊慎矜潛蓄囬邪率由艱險猥承門緒得齒
朝行爰自卑㣲謬加超擢寄之帤藏總被均輸不知外
矯清亷内懐貪冒起伏百變以此狥身首鼠萬端恣為
罔上觸途苛刻歸怨國家還俗僧史敬忠兇慝逆徒狂
愚賤品乃妄陳䜟緯别覬異圖宻與交通將期委質仍
自以亡國之後克獲攸歸遂妄託災祥窺覦時變用肆惡
悖心在不臣惡跡既彰疑駭咸服戴天履地面目何施
梟首夷宗未云塞責但以務𢎞大體心在寛刑尚免嚴誅
容其自斃其楊慎矜宜賜自盡其兄少府少監慎餘洛
陽令慎名等不令隨從並為固惡亦宜令自盡其史敬
忠首建逆謀實為臣蠧宜决重杖一百鮮于賁詐稱敬
忠當王附㑹凶人宜决重杖六十長流范滔妄説妖言
與之昵狎宜决六十長流嶺南臨江郡其上庭耀既為
論傭作終不論告决四十配𨽻黔中郡楊慎矜叶生前
通事舍人辛景凑别致非𩔖成此禍端宜决四十配流
嶺南晉康郡其義陽郡司馬嗣號王臣雖則不渉凶謀
而與敬忠相識宜觧却官於南賔郡安置其任太府少
卿張瑄素以妄庸專行險詖比縁慎矜薦引驟歴班榮
因此結交潛為黨援况犯贓私情逾難恕宜决六十長
流嶺南臨封郡其威衛執㦸天馬監副監万俟承暉妄
畜圖書與慎矜觧説潛相黨附為蠧實深宜决重杖六
十其間廐使殿中監衛衢沗膺重寄宜存公道受慎矜囑
請為承暉奏官謟黷愈彰比周斯在宜貶與逺官應配
流及安置人等所在即差網驛領送其楊慎矜及兄弟
并史敬忠有荘宅等宜並官収其家口男女等並令所
司准法即配流嶺南諸郡其張瑄及万俟承暉鮮于賁
等男女并一房家口亦准此配流嶺南諸郡凡其内外
近親不可尚列班榮及居京轂宜令三司使即括責聞
且臣之事君有死無二匹夫徇義或志亡軀豈有六卿任
兼三獨父子相續俱承重委兄弟不次皆列通班而更
隂圖不軌潛覬異望靜言思此良可歎息除惡務本與
衆共之令在惟行葢非獲已中外寮庻咸使聞知
　　　王鉷自盡詔
𠡠曰人臣無將有必誅之義王制所禁在難捨之刑銀
青光禄大夫御史大夫兼京兆尹殿中監聞廐使隴右
羣牧監使及天下户口色役利市和糴方作園苑長春
宫栽接并京畿及關内採訪等王鉷性本凶愎行惟艱
險徒以早膺擢用累踐崇班持憲尹京委重斯大八閑
六尚寵寄惟深殊不知外飾公忠干冐非㩀内懷奸詐
包藏不測任海川狂愚不逞妖惑無良而乃潛與通情
乃希非望及覺彰露使令滅口幸㑹聞此事跡話於私
庭遽令追掩殞於縣獄邢縡乆懐逆謀專搆逆黨其弟
銲始終結約常與交通託云弟職其實由已今神明所殛
凶黨伏辜縱刑且踈欲逃其罰然天地雖廣何所容身
宜賜自盡户部郎中王銲蓄積梟獍之心包藏狂悖之
計與逆人邢縡乆託深交供其資粮同為凶惡自申欵
暱十載於兹所有逆謀咸共謀畫此而不罰其若法何
猶寛除死之典俾從杖刑之責宜於朝堂集衆杖殺
　　　李林甫除削官秩詔
為臣之道二則有辟事君之致將而必誅故左僕射兼
右相吏部尚書上柱國晉國公贈太尉廣陵大都督李
林甫爰因宗室奬以班序建履清貫尤特矯飾鄙誠患
失狡迹多端朕待以勿疑任當殊重恩私踰分崇髙至
極乘據樞衡二十餘載豈知外表廣慎内藏兇險籌謀
不軌覬覦非望服此庸細譖害惠良悖德反經師心藴
慝禍福生於喜怒榮辱由其愛憎使縉紳箝口行路側
目滛祀夜禱於神祗厭勝家崇於蠱道遵空養奸實繁
有􁁍既畢禬禳旋勦其命阿布斯振降塞上委於綏緝
敢行結交輸竭深夜裏嚴室焚香要之誓信指期撤警
縱以叛離且肆犬羊之羣侵軼我疆場方申犄角之契
圖危我宗社可隠之状所不忍言以親黨薦引咸歸朝班
子息蕃多曽無教誨貪叨納賂倚依成奸䦧墻屬聞敗
官相次作偽滋乆晚節頗彰含垢在予猶示𢎞厰鬼得
銖而溢盡惡布露而難容建從詢鞫事皆昭著殱夷噍
𩔖曷足懲愆鞭斵屍棺未云塞責但以常經使任特寛
恒典其在身官秩並宜追除則卑同凡庻許其殯掩男
前將作監岫率由劣行不承教朂驕恣越度過失彌深
且配流嶺南及黔中延德郡前司儲郎中崿配流蒼梧
郡前太常少卿嶼配流臨封郡仍並除名即網馳驛領
送自餘有官者令所司即勘㑹亦除名各配流嶺南及
黔中逆惡羣女在室并男未有官者取其情願任隨兄
弟朕念其驅䇿尚懷仁恕既貸生成之恩赦其殞嗣之
罰仍每房各乞奴婢三两人並與縁身衣服粮食使其
存濟自餘資産一切官収男孫有官者觧却無官者勒
隨父並家口並續逓途流所至彼捉搦勿許東西縱㑹
恩赦不在量移之限其林甫男女妻等有罪非妄惟其
子壻諌議大夫楊齊宣覩其不善尋有薄心跡異同惡頗
申誠欵並自餘至親應合累者續有處分噫堯謂逹聰
四凶在列周稱盛德三監俶擾知人之羙誠愧格言明
罰斯加非無累歎凡任咸自誠焉
　　　處置受賊偽官陳希烈等詔
人臣之節有死無二為國之體將而必誅况乎委質賊
庭宴安逆命耽受寵禄淹延嵗月不顧恩義助其効用
此而可宥法將何施逹奚珣等或受任台輔位極人臣
累葉姻聨戚里或歴踐臺閣或職道中外夫以犬馬㣲
賤之畜猶知戀主龜蛇蠢動之𩔖皆能報恩豈曰人臣
曽無感激有靦面目事於㓂讎亂臣賊子何以過也自
逆賊作難傾覆邦家凡在黎元皆含怨憤殺身殉國者
何可勝數此等黔首猶懷國恩豈有列在崇班荷兹禄
位不思君親之分唯與兇逆同心受任於梟獍之間咨
謀於豺虺之軰静言思此情何可矜朕志欲含𢎞法務
寛貸然凶惡之𩔖自招其咎人神所棄天地不容原其
本心皆合殊死就中情状仍有區分逹奚珣等一十八
人並宜處斬陳希烈等七人並賜自盡前大理卿張均
特宜免死長流合郡
　　　周元幹等死沒制
𠡠大逆不道抵夷族之誅同惡相濟當棄市之法以懲
干紀式按彞章周元幹賊臣之子元惡成性與交階亂
厥罪惟均邵賁敢有包藏恣其悖虐怙侈滅義攘敓矯䖍
戮及無辜罪浮於師其周元曜薄羅漢尹元經毛崈彬
李尚林等共肆醜圖且明反状猶捨斧鑕俾全腰領其
劉憲周夀崔勸等同附姦邪俱行扇惑以情斯蠧法當
死沒並依前件朕自君臨萬國思措五刑不虞兇殘有
此冒犯寘以明憲期於止殺凡百卿士知朕意焉
　　　李怙自盡制
𠡠恃衆專殺謂之亂常合族倂命謂之不道按以春秋
宜加重責况自悖人理實生厲階合從棄市之論尚就議
親之减李怙幸以宗屬列於藩任政之不修亂是用長
輕侮法令動揺軍州御史姚奭廵到所部其弟參於佐
理諸將素有猜嫌故加之罪不可無状遂言使者之来
事在不測俾其完聚兵甲變更將守潛䟽其意以搆禍
萌而怙親自㸃竄詐云奭之遺隊以此疑衆因而合謀
弟兄家黨咸盡淪胥而斃又陷數家勒兵抗威以拒所
統人不堪命一方騷然頃發近信審問按理醜圖既露
奸状甚明示有小懲以從逺斥詢於羣議頗屈常典朕
思以道德在宥天使一代之人登於仁夀之域風化猶
薄正教不明致令長吏專此威暴無罪無辜横分身首
寃氣慘結有傷元和惕然増懷深自咎責期於止殺不
可措刑寛其斧鑕之誅降從盤水之禮宜賜自盡雖不
掩義道在無私而禮有縁情實亦多愧王者之法敢忘
至公凡百卿士宜悉朕意
　　　决李少良等制
勑李少良衛從等兇險悖戾反常逆理恣其讒説將搆
禍階離間君臣矯誣中外醜圖奸状按驗皆明殿中御
史陸班幸任清憲之職仍参儒館之事交結非𩔖包藏
不測豈有周行之列容此一兇亦槩同惡法當均罪並
宜付京兆府痛决一頓朕每以君子小人只同心異徳
必先觀行然後察言豈兹譖讟能廽聼斷夫招賢納諌
君之休也獻直盡規臣之節也常亦仄席思理佇聞政
道豈謂奸慝紊兹彞倫湏判忠邪以正刑典凡百有位
宜悉朕意
　　　姜敬初自盡制
𠡠不敬之大在於毁犯園陵自擅之重切於矯誣詔令
有此亂常之道必貽無赦之責姜敬初自以頑劣得參
姻婭録其先効擢在西臺素無行能已速官謗朕永感
霜露式瞻松柏以其職司俾徃底事輙於禁域擅鑿連
岡當衣冠之出遊臨嵗月之所建既有犯於神御大不
利於王室其不可固有所專一昨臨遣再三戒𠡠無君
棄命兇蠧尤深書不云乎刑故無小况釋之有陵土之
議申屠致廟垣之誅死未塞責不㤀私眷特緩嚴刑宜
賜自盡史忠烈王臣子等忝從所職敢有挾邪事既同
科法當均罪亦宜賜自盡其家資並収沒其駙馬裴倣
雖不知情合當縁坐宜削官爵拘於私第永清公主亦
隨在宅仍絶朝参使知警懼朕自君臨每思刑措豈圖
戚里干我國章任匪其人有慙所鑒議法難恕撫懷増
傷百辟卿士知朕意焉
　　　劉希䢰自盡制
𠡠合一體者君臣之分持二心者天地同誅搆兹亂階與
衆共棄開府儀同三司行太僕卿兼御史中丞充神䇿
軍兵馬都虞使淄川郡王劉希䢰幸以㣲謬榮秩典司
禁戎作我心膂外雖承命内不盡忠泄漏朕言㡬危吾
事念常自任使冀以自新分委戎柄授之經畧而干冒
貨賂溪壑無厭恣以苛刻師人積怨輙懷顧望潛蓄異
圖假談咎徴上悖天理誘吾忠良之士妄言禍亂之端
惡状已彰情在難恕頼重賢竭力沮發奸兇遂命公卿
兼之法吏再三訊鞫情欵昭然戮市尸朝未云塞責氂
纓盤水尚許歸全特從寛典宜賜自盡朕臨馭萬邦於兹
九稔每以外攘夷狄未戢干戈常亦推食觧衣躬撫將
校義均休戚期保終始神明所知誠契未負禁網踈闊
小過必遺豈虞奸臣有此干紀罪成惡稔以寘嚴科天
下之法不可私也刑其無捨良用撫然文武庻寮宜悉
朕意
　　　誅元載𠡠
任賢去邪懸於常典奬善懲惡急於時政和鼎之寄匪
易其人中書侍郎同中書門下平章事元載性頗奸囬
跡非正直寵待踰分早踐鈞衡亮弼之功未能經邦成
務挾邪之志恒以罔上面欺隂託妖巫夜行觧禱遂行
圖非望庻逭典章納受賍私貨鬻官秩凶妻忍害暴子
侵蛑曽不隄防恣其凌虐行僻詞矯心狠貎恭使沉抑
之流無用自逹賞罰差謬罔不由兹頃以君臣之間重
於去就冀其遷善掩而不言曽無悔非彌益凶戾年序
滋逺釁惡貫盈將肅正於朝猷俾神明於憲納宜賜自
盡朕渉道猶淺知人不明理績未彰遺闕斯衆致兹刑
辟憫愧良深黽勉行之務申沮勸凡在中外宜悉朕意
　　　劉宴賜自盡𠡠
亂常干紀罪莫大焉除惡去邪刑其無捨忠州刺史劉
宴性本姦囬志惟兇慝頃司邦賦歴踐朝倫割削為功
毒痛黎庻按問贓賄不知紀極朕將崇政本不去憸人
猶是含垢務全大體俾從降黜尚列藩侯黷亂之辜掩
而不問旋乃結聚亡命擅興師徒罔有悛心力行無度
違於人神惡跡彰聞受命連率閲實其罪而蒐乗補卒
遍於鄉閭執鋭被堅出乎郊境拒捍朝㫖威脅使臣人
之無良一至於此孽由自作法所不容正其典刑以懲
姦蠧宜賜自盡仍令庾准差官勾當處置聞奏
　　　誅劉闢𠡠
劉闢生於士族别蓄梟心驅刼蜀人拒捍王命逞其狂逆
詿誤一州俾我黎元肝腦塗地賊將崔綱等同惡相扇
至死不囬咸宜伏辜以正刑典劉闢男超即豺狼醜𩔖
難議生全務盡之刑同𩔖九人並宜處斬
　　　誅李錡并男師囬𠡠
李錡幸國宗屬早列方隅德宗藉有土之權委之以泉貨
順宗重維城之寄授之以旌旄恩深兩朝榮溢當代朕恭
承寳祚首命端揆君臣之分益親天地之恩彌渥偽詞三
上懇請入朝推以至誠許其重任曽不知居不疑之地
懷不測之端有梟獍噬食之心恃牛羊項領之力久蓄
亡命敢有亂常謂干戈可得而恃悖言肆口逆状淊天
滅身之辜擢髮難數國有大典與衆棄之為人除害非
朕敢捨致兹用辟終所愧懷李錡并男師囬准法處斬
其餘支黨已從别𠡠處分
　　　誅殺武元衡賊張宴等𠡠
𠡠張宴李惠嵩李寓嚴清受命孽臣害我良弼兇虐之
甚古今所無雖奸源不窮而天網難漏擒捕斯獲兵刃
俱存自相證明遂得情實宜從極法以快衆心并康少
賁造端合謀不可異等宜並處斬張公佐李少寕徐良
李胡弟奴髙志廵田再興楊日暉李進胡袍直劉憲
生秦詮及李惠嵩妻何馬等並合從坐况属同情宜付
京兆府决痛杖一頓處死蘇表藏畜兵器衒耀軍謀朋
遊悉無頼之徒取受多不軌之物屬當捜索爰得其人
京輦之下豈容此輩宜决杖八十配流費州其妻阿康
奴綠耳等不識隂情難書罪罰趙環等妻何樊阿唐張
宴女二初則不知終然同惡悉京兆府各决二十放其
鎮州進奏趙環并官健及王承宗行官家人魏昇朝等
一十八人並赴京兆府収管待後疏理處分侯倫李莫
雖言已歸本道欲於何處逃刑待搜獲日准例處分張
宴趙環等七人如更有親族並宜搜檢准今年八月𠡠
處分其刀劎器械等並付所由准法處分
　
　唐大詔令集巻一百二十六
欽定四庫全書
　唐大詔令集巻一百二十七
　　　　　　　　　　　　宋　宋敏求　編
　　政事
　　　誅戮下
　　　　誅吳元濟𠡠
　　　　處置李㝏𠡠
　　　　誅王涯等𠡠
　　　　處置楊弁𠡠
　　　　劉從諫剖棺暴尸𠡠
　　　　誅郭誼𠡠
　　　　誅張谷等告示中外𠡠
　　　　楊收自盡𠡠
　　　　嚴譔自盡𠡠
　　　　誅黔州刺史秦匡謀𠡠
　　　　處置蕭遘等𠡠
　　　　誅江譲能宣示天下等詔
　　　　崔昭緯自盡𠡠
　　　　王摶自盡𠡠
　　　　栁璨自盡𠡠
　　誅戮下
　　　誅吳元濟𠡠
𠡠吳元濟豺狼醜𩔖敢悖天常不知覆育之恩輙肆猖
狂之計拒捍成命焚刼鄰封詿誤我平人殘傷我赤子
縣邑黎庻號呼屢聞朕為人父母得不興愧亦常告諭
曾靡悛心稔匿挺災日滋月甚所以命豼貅之旅致原
野之謀雷霆所當巢穴盡覆獲此凶䜿正其刑書與衆
棄之斯為國典宜准法處斬其餘攴黨别從𠡠處分
　　　處置李㝏𠡠
汴州逆賊李㝏竊據城池坐邀符節率其兇黨敢拒王
命令槩梟首於闕下宜令所司准式其男道原道樞道
倫道安等叛逆之子固不可原理湏正刑集衆處斬
　　　誅王涯等𠡠
𠡠王涯等身為宰臣委任至重與其從黨恣其兇惡潛
搆姦謀鄭注草萊卑末寵遇殊常而乃切發殿庭同為
之扶𥪡邪險之状古今所未聞頼宗社之降靈重以叶
力斯湏銷滅京師晏寧天下之人所同歡快謀惡之罪
國有常刑其王涯賈餗舒元輿王播郭行輿李孝本羅
立言宜令左右神䇿軍差兵馬防援准舊例領赴郊廟
及两市令衆訖於獨栁樹下並令准法處分
　　　處置楊弁𠡠
𠡠楊弁起於卒伍獲在偏禆方屬徂征敢為桀逆廹逐
師旅嘯聚叛徒朕姑務茍安未加顯戮捨置悖亂令赴
行營遂駐南轅之盛已盗北門之管戰備符璽并而竊
之咨石㑹之重關潛輸逆鎮釋賈羣之縲紲俾逺奸謀
成榆社之義心召漢水之同惡蠆毒近發於懷袖蟻壌
㡬𩔖於江河康政等被汾邑之遺風習莘墟之有禮遽
忘臣節仍助兇惡抗弦登陴曽不興感以卵投石自取
滅亡雖禁暴除殘國之大典然致陷辟終用愧懷
　　　劉從諫剖棺暴尸𠡠
𠡠前代張角王陵伏罪之後皆以身死並加追戮抑有
舊章劉從諫疾困之時置劉稹兵權潛謀繼襲雖先以
削奪合正刑書宜令剖棺暴尸就潞州市號令三日夜
便隨事埋瘞(㑹昌四/年八月)
　　　誅郭誼等𠡠
𠡠理髖髀者不可以嬰芒刃圖草蔓者必在乎絶本根
故代甲兵以正其刑鐘鼔以聲其罪爰用重典以清亂
邦逆賊郭誼等狐鼠之妖依兵穴而自固牛羊之力得
水草而逾兇乆從叛臣皆負逆氣頃者劉從諫皆得扳
義掩賊藏姦積怙其亂母非親吏計劉公直安全慶各
慿地險屢抗王師每肆悖言罔懷革面吳㓂將賊周尚
務於陸梁隴向平王健稱其力死况郭誼王協開邢沼
歸疑懼義旅復巢賣孽童以圖全據堅城而請命擐甲
以祈於撫納要君以葢其前愆天地神祗所難容捨昔
伍被詣吏不免就誅延岑出降終亦夷族致之大辟無
用愧懷郭誼王協劉公直安全慶李道德李佐堯劉武
悳宗可武並宜處斬其餘支黨並宜别𠡠處分
　　　誅張谷等告示中外𠡠
𠡠頃者劉從諫與李訓鄭注結刎頸之交以濟其奸謀
以圖不軌張皇兵勢脅制朝廷自擅一方以為三窟張
谷陳揚庭等凶愚無行狡詐多端皆在京師人皆嫌惡
自知險薄無所庇身投迹戎藩寄命從諌多懷怨望得
肆隂謀或妄設妖言成其逆志或為草表章餙其悖辭
無孝於君親曽不愧天地自朕君臨方宇姑務含容而
怙亂益堅包藏未息誘受亡命招聚異圖志猶恃於金湯
心不利於王室近又敢為狂計扶取孽童汚我忠義之
軍叶其豺狼之黨天之所棄神得而誅逆賊劉稹弟植
曹九滿郎五娘君郎肆娘堂兄漢卿匡周堂弟㑹卿匡
堯穗逆賊張谷并男涯觧愁何大偃即孫男小告兄台
男小曽門竒牽郎修文千駒陳庭楊并男巢郎宣力男
醜奴張㳂并男歡郎三實門客甄伎術人鄭諗蔣黨逆
賊李訓兄仲景郭行餘男台王涯姪孫羽韓約男茂章
茂實王播男掘並就昭義梟斬訖夫為善者天報之
以福為不善天報以殃今沴氣既消逆節咸服方布和
於四海息庻於五岳宣示中外各令知悉
　　　楊收賜自盡𠡠
𠡠驩州流人楊收謬承奬擢任以台衡意每肆其貪吸
迹頗彰於黷貨欺天罔上罪不可貸毋俾生全宜令
内養郭全穆所在賜自盡(咸通十/年二月)
　　　嚴譔自盡𠡠
𠡠前鎮南軍節度使檢校尚書嚴譔器本𤨏㣲志惟兇
險廣用賄貨結交奸邪致楊收不顧刑章恣為威福以桂
林江西之重舉爾為名納陳珍竒寳之私切我良守所
令按復不欲追窮頃聞海隅多難徴發為備變㓂未息
供饋方繁或擅納衣粮或廣補戍卒剋剥求取知無不
為罔地欺天何嘗自愧而又因推使罔奏闕庭欲以資
財用為排抑楊收既嘗極典嚴誅將令肅振朝綱貴免
紊亂邦憲中外臣庻當體予懐宜所在賜自盡(咸通/十年)
　　　誅黔州刺史秦匡謀𠡠
𠡠黔南舊制兵數不少者葢沿天逺地連昆夷外有溪
夷内可固守以數百兵置於要害則千萬衆不能奪衝
秦匡謀守土四年曽無少備但聞侵擾溪洞貪冒資財
人有離心兵多虚額致羣蠻如風火而至使闔郡灰燼
之餘莫顧黎元惟為酷毒自携金帛抛棄城池報奏之
間謬妄非一况統衆失律負國深恩天地不容人神共
怒禍將福滅惡滿貫盈雖償棄市之誅未塞亂常之罪
膏於鉄鉞顯示華夷欲使將來知我用法宜奪在身官
爵委京南節度使集衆處斬其家口資財並籍沒仍令
御史臺及諸道長吏檢查并以其親屬令當連坐者委
御史臺及諸道提獲具名聞奏如待奏到指揮處分
　　　處置蕭遘等𠡠
𠡠逆賊偽宰相蕭遘鄭昌圖裴徹皆代荷國恩身極人
爵或兩府鈞衡之任或驟握兵賦之權所宜罄竭丹誠
祗膺茂寵而遽違臣節輙肆逆謀挾扶千萬之人遂成
篡奪駈脅端良之士大恣猖狂惑藩方馳書檄妄徴故
事欲動人情並居偽廷同於相位事主之道何以為心
頼逺近輸誠祖宗垂祜忠臣發憤妖孽就誅今則興復
有期廟朝重正顧惟凉德益所兢慙然則刑賞之科所
以示天下而申懲勸也其於用舎朕不敢私撫事論辜
難逃極典宜令所在集衆斬訖聞奏天下宜體朕懐(光/啟)
(三年/三月)
　　　誅杜譲能宣示天下
夫賞有功而刑有罪治國明規去邪心而任無私君人
大節其有顯犯典憲謀危宗祧難貸大刑式謝四海崖
州流人李周鐘驩州流人叚詡儋州流人西門重遂雷
州司户參軍杜譲能等結為奸黨請發禁軍假言防託
山南心及攻伐近鎮傾危宗社讒搆忠良包藏禍心附
㑹狂計昊穹降鑒宗廟炳靈大臣繼有封章列藩瀝懇
論奏朕親鞫問罪状顯然湏行憲章諒非獲已於戲朕
以𦕈身嗣膺丕圖任用之間固無疑事而譲能一居台
鼎八換星霜必謂能罄忠誠不辜所任殊不知手探國
柄身作亂階政以賄行化由財進舉枉錯直愛憎繫於
一時鬻爵賣官聚歛逾於巨萬仍復舉倍息之利恣兼
備之心市肆貨財田歸私第隣伍店宅旋入所居政事
决於胥吏奢華縱於婦女丘某一家杖殺曽不奏聞湖
外二年兵戈曽由敗易或以葢藏或以誤枉交通匪人朕以
乆務含𢎞未能决謫一旦彰露萬口咨嗟重遂等人始
終同謀表裏相濟約貨則更相問遺謀人即放還至於
烟塵四郊迭起紛被九陌擁兵而固請廵幸差人而縱冦
宫中頃刻之間警蹕無禁綴流壘卵未足為危四罪既
誅天下乃服國法斯在朕何敢私尚慮道途𫝊聞逺近
誤謬四海之内未委事端故降命書明示天下凡在臣
庻宜體朕懐(景福元/年六月)
　　　崔昭緯自盡𠡠
勅朕猥以𦕈身恭臨大寳修前王之法度奉列聖之紀
綱未嘗以喜怒之心行其賞罰惟務以誠信之道示於
寰區有功有勞既不吝其爵禄負恩負法寧可貸其誅
夷是謂至公庶臻理道左降官崔昭緯頃居内署粗著
㣲勞擢於侍從之司委以燮調之任而不能忠貞報國
端慎處身潛交結於奸臣致漏洩於機事星霜累換匡
輔蔑聞其罪一也而又快其私忿輙恣隂謀托崔鋌之
嶮巇連行瑜之計䇿遂令引兵向闕怙衆脅君故宰臣
韋昭度李磎並被無辜殺戮㡬危宗社顯辱君親其罪
二也及行瑜敗國甫安而乃自懼欺誣别營附托又於
藩閫潛請薦論不惟茍免罪愆兼亦再希任用貪榮冒
禄僭濫無厭敗俗傷風賢愚共鄙其罪三也又將厚賂
欲結諸王輕侮我之憲章玷凟朕之骨肉貨財之數文
字具存賴諸王作朕腹心嫉其僭竊盡將昭緯情欵兼其
親吏姓名直具奏聞拒其求托昭緯曽居宰輔備歴清崇
但欲逞其囬邪都不顧其事體觀其成見實駭聽聞其罪
四也自奸邪既露情狀難容尚示寛恩未行極典投於
荒裔冀其自新不能退省罪尤恭承制命速赴貶所用守
常規而敢猶務宴安尋聞所在留駐攪擾藩閫侮慢朝章
曽無凛畏之心可騐包藏之計罔知僭咎誹謗朝廷其罪
五也朕以恩澤者帝王之雨露刑法者邦國之雷霆無雨
露則庶物不榮無雷霆則萬方不肅朕體天道以化育遵
王度以澄清罪既昭彰理難含垢凡百多士宜體予懐其
崔昭緯宜差所在賜自盡中書門下准此處分(乾德三/年五月)
　　　王摶自盡勅
王摶村𩔖蕭韋器劣瓶筲乘鈞無數于時情畜志常多
於奸計結朋糾黨蠧物害公包聚貨財肥濃家室綰領
官職贍濟一門雖行降黜之寛恩未塞衆心之忿怒湏
歸極典方正朝綱宜令内養似先知贊於其所在賜以
自盡(光化三/年六月)
　　　栁璨自盡勅
宻州司户栁璨交通悖逆脅負明恩毎念禍於偷安欲
危人而自固罔知畏惮惟肆奸惡既兇罪以貫盈實朝
野而共怒况復聚貪爵秩恣逞威權據其狡猾之端湏
降誅鋤之命宜除名配崖州充長流百姓委御史臺差
人所在賜自盡(天祐二年/十二月)
　
　
　
　
　
　
　
　
　
　
　
　唐大詔令集巻一百二十七
欽定四庫全書
　唐大詔令集巻一百二十八
　　　　　　　　　　　　宋　宋敏求　編
　　蕃夷
　　　綏附
　　　　撫鎮夷狄詔
　　　　令蕃客國子監觀禮教詔
　　　　賜入朝新降蕃酋詔
　　　　放諸蕃質子各還本國𠡠
　　　　遣牛仙客徃闗内諸州安輯六州胡𠡠
　　　　放不從亂吐蕃使人四人歸國𠡠
　　　　放吐蕃使歸國𠡠
　　　命官
　　　　葛邏禄葉護開府儀同三司制
　　　　囬紇葉護司空封忠義王制
　　　　温沒斯懷化郡王制
　　　　温沒斯歸義軍使制
　　　封立
　　　　薛延陀真珠毗伽可汗詔
　　　　突厥李斯摩為可汗制
　　　　封突厥夫人李氏孫氏等制
　　　　黠戞斯為可汗制
　　　　議立囬鶻可汗制
　　　　遣使册囬鶻可汗制
　　綏撫
　　　撫鎮夷狄詔
晝野分疆山川限其内外遐荒絶域刑政殊於函夏是
以昔王御世懐柔逺人義在覊縻無取臣屬渠搜即叙
表夏后之成功越裳重譯羡周邦之長等有隋季世陸續
耀兵萬乘疲於河源三年伐於遼外搆怨連禍力屈貲
殫朕祗膺寳圖鎮撫四極悦近来逺追革前弊要方蕃服
宜與和親其吐蕃渾已修職貢髙句麗送逺誠欵契丹
靺鞨咸求内附因而鎮撫允合機宜分命行人就申好
睦静亂息民於是乎在布告天下明知朕意(武德二/年二月)
　　　令蕃客國子監觀禮教𠡠
𠡠夫國學者立教之本故觀文可以知道敷文可以成
化庠序爰作皆分澤於神靈車書是同乃範圍於天下
是戎狄納欵日夕歸朝慕我華風敦先儒禮由是執於
干羽常不討而来賔事於爼豆庻既知而徃學彼蓬麻
之自植在桑葚之懷音則仁豈逺哉習相近也自今已
後蕃客入朝並引向國子監令觀禮教(開元三年十二/月二十二日)
　　　賜入朝新降蕃酋𠡠
𠡠闗内河東河西入朝新降蕃酋等曰嘉爾蕃酋慕我
朝化相率歸附載變炎凉而忠懇不渝誠勤則勵深宜
輯乃成洛捍彼方隅使𤇺火無驚障塞咸謐則厚賞崇
班當取富貴朕因此加貸爾實安堵猶衣服盡未充災
患且未息永言於此良用憮然其人春不入朝都督衙
官并箭頭將軍在蕃者已令王晙張説楊敬述等取軍
中庫物各量以賜爾等衣副都落中有疾苦便量給藥
物無令田隴廢業含養失所逓相勉諭以悉朕意(開元/八年)
(三月/)
　　　放諸蕃質子各還本國𠡠
𠡠我國家統一寰宇歴年滋多九夷同文四隩来暨夫
其襲冠帯奉正朔顒顒然向風而慕化列於天朝編於
屬國者葢亦衆矣我則潤之以時雨煦之以春陽淳德
以柔之中孚以信之𤣥風既同祥物玆遂莫不自天壌
窮海域蹶角以請吏執贄而来庭唐皇之德於此為盛
今外蕃侍子久在京師雖威惠之感自逺畢歸而覉旅
之意重遷斯在宜命所司勘㑹諸蕃充質宿衛子弟等
量放還國契丹及奚近通質子並即停追前令還蕃省
領等幽州且住交替者即放去朕欲鳥獸咸若華夷共
安来則納其朝謁之心去則遂其生育之意含𢎞之施
德莫厚焉
　　　遣牛仙客徃闗内諸州安輯六州胡𠡠
勑古之降虜皆置邊郡將遂畜牧之性以示柔懷之德
河曲之北先有六州羣胡編列積百年序往縁康時賔
等輙搆兇黨自取誅夷詿誤蕃落損害良善因兹多𨽻
令其失業永言戀本寧不懷歸朕每念及昆虫猶慮失
所况於此軰豈忘安輯如聞已有逃在闗内諸州及先
招携在靈慶州界者宜委並侍中牛仙客於監夏等州
界内選土地良沃之處都置一州酋量户多少置縣其
有先所𨽻州未来者亦放歸各另據簿籍勘㑹勿容虚
假處置訖聞奏
　　　放不從亂吐蕃四人歸國𠡠
劉闢招誘外蕃用資叛亂西蕃顧盟竟無助逆維使在
其間而義無所失其吐蕃並分敬則送赴本界以其寒
冱渉逺各給衣物粮食發遣(元和/年)
　　　放吐蕃使歸國𠡠
朕臨御萬邦推布誠信西戎納欵積有嵗時中或虧違
亦常包貸我有殊德寧不是思重譯貢珍道途相繼申
恩示禮曽無闕焉昨日蕃使奉章又至京輦將君長之
命陳和好之誠臨軒召見館餼加厚復以信幣諭之簡
書亦既言旋才及郊甸遽聞蟻聚来犯封陲河曲之間
頗為暴擾背惠棄約斯謂無名公議物情咸請誅絶朕
深惟德化之未被豈慮夷俗之不賔其國失信其使何
罪釋其維縶以遂性示之𢎞覆以忘懷予衷茍孚庻使
知感其使論矩立藏等并後般来使並宜放歸本國仍
委鳳翔節度使以此意曉諭(元和十四/年正月)
　　命官
　　　葛邏禄葉䕶開府儀同三司制
葛邏禄葉䕶特進頓毗特禀英姿擅雄荒服威信馭衆
知終超(闕/)以立節竭至誠而向順逆虜布思丘山積釁
天地匪容未就(闕/)　遂能率引弓之旅佐轉戰之師生
縳兇渠咸𩔖雖不長元惡顧神理之必誅而與我同仇
乃忠勇之斯羙疇其民績寵以殊榮可開府儀同三司
金山丕依舊充業䕶禄俸於北庭給其葉䕶妻及母並
封為國夫人(天寳十二/年九月)
　　　囬紇葉䕶司空封忠惠王
功濟艱難志存邦國萬里絶域一德同心求之古今所
未聞也囬紇葉䕶特禀英姿挺生竒畧言必忠信行表
温良才為萬人之敵位列諸酋之長屬凶醜亂常中原
未靖以可汗有兄弟之約與國家興父子之軍奮其智
謀討彼凶逆一鼔作氣百萬摧鋒三旬之間兩軍克定
力㧞山岳精貫風雲䝉犯曽不辭其勞急難無以喻其
分固可懸之日月𫝊之子孫豈惟裂土之封誓河之賞
夫位之崇者司空第一名之大者封王最髙可司空
仍封忠義王每嵗送絹二萬疋至朔方軍宜差使受領
(至德六年/十二月)
　　　温沒斯懐化郡王制
昔秋訾獻籌歸忠於大國日逐避禍納欵於眀廷宣帝
加其一心寵之優禮或存故王之印綬或賜歸德之羙
名爰舉舊章式從新命囬紇温沒斯特倜儻慕義沉雄
有謀駃騠之生勢超千里鷙鳥之擊氣厲九秋屢獻欵
誠布於邊將尋執反虜不遺君親戢其餓殍之􁁍曽靡
秋毫之犯旋觀所履大節甚明朕與囬紇代結親姻乆
敦隣好念其狂亂義在固存莫若撫其酋豪顯其大順
使諸蕃知我招携之禮更逾徃昔之恩仍加帯礪之封
俾度爪牙之寄服玆休寵可不敬哉可特進左金吾衛
大將軍員外置同正員仍封懷化郡王(㑹昌二/年五月)
　　　温沒斯歸義軍使制
囬鶻代雄絶漢名鎮北畨而乃厭金革之強慕朝廷之
禮願襲冠帯思覩漢儀蟬蜕自改於潔清豹變獨慰其
文彩不有英傑孰啓壮圖温斯禀氣隂崧降精斗極生
知忠孝神付莊矜自強之心隠如敵國鋭上之器森若
戈矛果能因亂布誠覩機立節深叶懷柔之志不因告
諭之辭昔者取士殊隣秦能致覇將賢異國晉實用材
是宜優以寵光處之權貴崇褒納忠之効顯錫歸羙之
名俾建斾於新軍示絶席於諸將勉修以節服我官常
可檢校工部尚書兼左金吾衛大將軍同正充入歸軍
使懐化郡王(㑹昌二/年六月)
　　封立
　　　薛延陀真珠毗伽可汗詔
天地之德平分於四時帝王之道無偏於萬國故能亭
育黎庻覆燾區夏聲教咸洎於逺方爵命不遺於殊俗
薛延陀真珠毗伽可汗器宇沉毅識具允明夙時見機
早禀正朔忠誠峻節克著於塞外貢獻琛賮不絶於王
府加以訓朂子嗣輯寧種落俱率蕃職咸慕朝風其子
沙躭彌葉䕶㧞酌逹度莫賀咄沒頡利苾並志懷敦確
氣幹強果或心竭忠欵乃心闕庭或逺經朝覲拜首軒
陛言念丹誠良以佳尚宜錫徽號用申褒寵㧞酌可錫
葉䕶可汗仍賜狼頭纛四鼓四頡利苾可汗逹度莫賀
咄葉䕶賜狼頭纛一鼓二仍令左領將軍梁方師持節
備册命(貞觀十二/年九月)
　　　突厥李思摩為可汗制
天地大德覆載極於八荒日月貞明煦照普於萬物是
以哲王撫運聖人垂法經邦立正之道取則於萬化興
亡繼絶之義靡隔於華夷唯彼北戎代居荒塞養畜牧
於天山之外擅勇敢於澣海之濵逮其本葉狂愚嗣位
侵盗之釁禍結於諸華殘暴之風毒被於大漢酋豪異
心部衆離阻革面若相望於道路請命皆慎委於闕庭
朕情切納忠志存懷逺乃命上將拯其將溺元戎才動
倒戈相繼而屠耆歸命單于反接分地之長觧結而來
王引弓之民天落而内附龍城既附狼塞遂空朕愍其
破亡恕其輟釁觧縳焚襯賜以再生收雷囬霜宥以寛
政於是選内外之職分珪組以授之擇肥饒之地設州
縣以處之開倉府以䘏其飢寒馳輶軒以問其疾苦恩
同中夏禮均舊臣十載於兹矣受命三靈殫思百姓爰
初薄伐非求闢土之功洎于克定實𢎞安民之道久存
其亡國反其遺萌尚恐瘡痍未瘳衣食不足今嵗以積
年榖屢登種衆増多畜牧蕃息繒絮無乏咸棄其氈裘
菽粟有餘靡資於狡兎使得復其舊庭繼其統緒歸三祠
於沮澤旋十角於盧山使復命(闕/)林彌其依風之思重
渉安水遂其向日之歡然而左方既建右地以設必俟
其君長享王自非攣鞮責種醘落忠誠何以宣布朝化
輯寧畨服右武侯大將軍化州都督懷化郡王李思摩
器懷沉深識用詳眀早慕皇風肅生丹欵爰寵以賜姓
榮以髙爵内典循徼之重外受連帥之任譽光朝右職簡
朕心宜錫以藩號紹其宗祀可乙彌泥孰俟利苾可汗
并賜之鼔纛仍令就其部備禮册命突厥及胡諸州安
置者並令渡河還其舊部俾夫世作藩屛同之帯礪長
保邊塞𫝊諸後昆(貞觀十二/年七月)
　　　封突厥可汗夫人吕氏孫氏等制
門下突厥可汗夫人吕氏孫氏等毳幙来賔錦車將命
單于侍子榮已列於漢庭閼氏貴人寵宜加於蠻邸吕
氏可封澣海夫人孫氏可封納歛夫人主者施行(先天/二年)
(八月/二日)
　　　黠戛斯為可汗制
𠡠我國家光宅四海君臨八荒聲教所覃册命咸被况
乎族稱宗姓地接封疆爰申建立之恩用廣懐來之道
有加常典得不敬之㸃戛斯國生窮陬之卿禀𤣥朔之
氣少卿之後胄裔且異於蕃夷大漢之中英傑自雄於
種落日者居於絶徼隔以強隣止馳向化之心莫通事
大之體旋能奮其武勇清彼朔陲萬里歸誠重譯而至
時既富於無外人更在於固存是用時降徽章載明深
懇加其美號錫以丹書貽厥后昆遂荒有北舉兹盛典
章示逺方戒服寵光永孚恩化可册為宗英雄武明誠可
汗命右散騎常侍兼御史中丞季拭持節充册立使所
司擇日備禮册命(㑹昌五/年五月)
　　　議立囬鶻可汗詔
朕聞王者立德必本於念功天下歸仁莫先於興滅囬
鶻久為與國嘗建民勲累申式配之儀兼展稱蕃之禮
天寳末興兵之際國歩未夷憤彼兇妖率其忠勇控弦而至
革車之㑹増威止戈而歸犀毗之賜甚寵殊庸盛禮煥
烈縑緗是為親隣成其邉衛牧馬逺迹於朔野𤇺火
罷照於甘泉雖去華夷歡若親戚㑹昌中虜廷喪亂可
汗淪亡狼顧既困於嵗牧鼠竊或行於邉州是時奸臣
作軸邉將操戈因樂禍以乘危遂興戎而生事不念救
灾之義盡為助順之攻駈彼離窟為徒𨽻情懷土自北
南㓂之悲跡則亂竄北風之思舊國空瞻其茂草名王
猶困於族人想彼窮荒寧無慨歎朕君臨萬方子育
兆人雨露之所霑濡日月之所照燭欲令自遂必念好
還乃眷朔易之雄况當勲力之後每思報德實用疚懷
所以頓遣詔書俾勤尋訪穹廬莫覩甌脱已平萬騎豈
無其忠臣六角冀存其貴種頗勞寤寐屢閲嵗時沙漠
既空井遥猶在近有囬鶻来欵朔方帥臣得之送至闕
下又有囬鶻隨黠戛斯李兼至朝廷各令象骨徴其要
領音塵可訪詞㫖必同願復本邦仍懷化育皆云龎今
為可汗尚寓安西衆悦所附颺宰相以忠事上誓復龍
庭雜虜等以義向風頗側消釋至契素願慰悦甚多俟
其歸還衙帳當議特舉册命今且遺使臣且徃慰論况
情深振撫道既切於還来而切濟艱難義豈忘於繼絶
至如待呼韓以殊禮約冐頓以和親止予嘉其来朝亦
或慮其為患今則因此離散追彼功勲立國於狼居稍
聚義於烏合再尋舊好宜舉良圖報告天下咸知朕意
(大中十/年二月)
　　　遣使册囬鶻可汗詔
夫興滅繼絶有國之懿圖推亡固存先王之令典在春
秋時齊秦列國之諸侯也秦穆尚存於晉嗣齊桓猶繼於
莒土况我國家超邁皇王并包宇宙昔者囬鶻可汗在
武德之初始畢効力於太宗在天寳時葉䕶有功於京
洛乾元至德之際與子儀叶心大破西虜自爾以降聯
為舅甥嵗有通和情無詭詐㑹昌中其國實遇天災莫
能地着盡皆散徙遂至滅亡朕自纂承丕圖常多軫惻
爰命使者將逺撫之訊厥存亡俾求嗣立軺車不至於
靈武蕃使已及於塞垣迨至闕庭深陳血懇可汗已立
諸部賔歸實資神祗之衛乃薄忠勲之力能果克紹叶
纂舊圖頗協人願深契朕志尚恐未為諸蕃所信猶疑
新造之邦是用特命使用遵行册禮於戲布德茂功柔
逺祗邇前代之所以稱禮也使若教民之元后何以勸
善湏布中外咸使聞知表朕中懷不問夷夏可册為温
禄登里羅汨沒宻於合俱録毗伽懷建可汗命檢校秘
書監兼御史中丞王端章持節册使仍令所司擇日備
禮册命(大中十年/十二月)
　
　
　
　
　
　
　唐大詔令集巻一百二十八
欽定四庫全書
　唐大詔令集巻一百二十九
　　　　　　　　　　　　宋　宋敏求　編
　　蕃夷
　　　册文
　　　　册突厥李思摩為可汗文
　　　　册踈勒國王文
　　　　册莫賀咄吐屯為順義王文
　　　　册突厥苾伽骨吐禄為可汗文
　　　　册骨吐禄三姓毗方伽□利發文
　　　　册突騎施黒姓可汗文
　　　　册囬紇為英武威逺可汗文
　　　　册新羅王金乾運文
　　　　册新羅王太妃文
　　　　册新囬鶻可汗文
　　　　册囬鶻可汗加號文
　　　　册囬鶻彰信可汗文
　　　　大中十一年册囬鶻可汗文
　　　盟文
　　　　扶餘與新羅盟文
　　　　與吐蕃㑹清水盟文
　　　賑䘏
　　　　遣使賑䘏撫囬鶻制
　　　捨雪
　　　　原吐谷渾制
　　　　宥吐谷渾詔
　　　　洗雪平夏党項德音
　　册文
　　　册突厥李思摩為可汗文
於戲突厥部衆代居沙漠尤戒纔舉龍城克定三部種
𩔖十角酋渠咸襲冠帯俱為臣妾朕光宅六合亭育萬
品爰降大造存其亡國既復故庭乃樹君長惟爾右武
侯大將軍化州都督懷化郡王李思摩器量眀逺識用
𢎞通地稱貴種望髙賜姓忠孝之節簡於朕心眀智之
材重於蕃落朕是用命爾為乙彌泥孰侯利苾可汗𫝊
之子孫為唐蕃屏上鑒自古下親近代守誠節者咸保
其國人為凶惡者必及於覆敗徃欽哉爾其鑒兹徃事
祗聼朕言奉國以丹赤為先御下以信義為本勉正爾
身勤䘏爾衆無昵邪佞無逺忠良無自驕奢無逞貪暴
兢兢業業以綏爾疆土可不慎歟(貞觀十三/年七月)
　　　册踈勒國王文
維開元十六年歳次戊辰正月戊辰朔十四日辛亥皇帝
若曰萬邦述職無隔華夷五等疏封式固藩屏咨爾疏
勒阿摩支知王事左武衛將軍員外置裴安定誕靈蒲
海禀秀蔥山緼義以立名蹈仁而成德雖日月所照莫
非王土而𤇺燧時驚猶曰虜庭遂能捍彼邉陲歸我聲
教載闡疇庸之義俾𢎞利建之風今遣大理正攝鴻臚
少卿裔夢松册爾為疏勒王於戲允廸由庚勿替敬典
綏厥戎落永為漢藩徃欽哉
　　　册莫賀咄屯為順義王文
維開元二十八年嵗次庚辰三月丁亥朔一十二日戊
申皇帝若曰於戲茂秩攸升疏封有命寵榮斯及必在
英賢咨爾石國王莫賀咄吐屯代襲誠節器標果斷盡
忠淳化作捍藩陲頃以蘓禄殘妖尚為邉梗乃能因其
隣國授以良圖候彼疆場相為表裏致令克清邉徼逺
輯殊方實頼心膂載宣勲力静言褒異非爾而誰是用
册爾為順義王爾其敬慎王猷撫寕部衆永保藩輔可
不慎歟
　　　册突厥苾伽骨吐禄為可汗文
維開元二十八年嵗次庚辰三月丁亥朔二十六日壬
子皇帝若曰於戲乃瞻隂方代有君長至於膺我盛禮
榮彼殊隣必擇其人謀無虚授咨爾突厥苾伽骨咄禄
可汗氣禀崆峒材雄朔漠見事無惑執心不渝先代以
來結好中國自纘承舊業克維前修逺遣使臣来朝闕
下義之所感情實加焉不有褒稱孰彰忠順是用册爾
為可汗今遣從弟左金吾衛將軍質持節札册徃欽哉
可汗其丕承徽章益勵名節永保多福以昭后昆可不
慎歟
　　　册骨吐祿三姓毗方伽頡利發文
維天寳十二載嵗次癸巳九月已亥朔六日甲辰皇帝
若曰咨爾骨咄禄伊難如三姓毗方伽頡利發夫崇德
報功帝王之事講信修睦人臣之禮卿久佐藩部備吏
戎落知薦居不可以茍安早賔朝化蕃俗不能自理
逺仗皇威深悟正變之通克知成敗之理豈惟欵塞之
懇常有捍邉之心言志披誠有増嘉歎今授卿左羽林
軍大將軍員外置同正員兼賜册書鉄劵永執蕃禮無
替華風克終令名常保禄位可不慎歟
　　　册突騎施黒姓可汗文
維天寳十二年嵗次癸巳九月已亥朔六日甲辰皇帝
若曰咨爾骨咄禄毗伽突騎施黒姓可汗特進登里伊
羅宻施立國推姓表賢在忠既効信以推誠亦旌忠而
懋賞卿才略備舉知勇兼資強足抗敵威能率下故得
甲兵孚訓族𩔖懷仁既嚮順以移風亦事大而知禮是
用載加顯秩式崇錫命今授卿特進為突騎施可汗卿
敬勉良圖光昭盛典保我疆場惡我㓂讎俾業固山河
福綏種落永私恩寵可不慎歟
　　　册囬紇為英武威逺可汗文　　　賈至
維至德二年嵗次丁酉十一月某日皇帝若曰夫定禍
亂者曰武建功名者曰義惟武與義是謂明德囬紇毗
伽可汗生而英姿邁越前古代濟威赫主祀北天與唐
唇齒累葉姻好安禄山竊弄邉兵暴亂中夏誘脅戎卒
毒蠧黎人而可汗感激義動天地爰命葉䕶統率鋭師
叶贊官軍駈除兇逆或掎其足或角其首一旬之内雍
洛掃清振古已來義莫斯大朕是用式遵典禮封崇
徽號敬册可汗為英武威逺可汗每載賞絹五萬疋於
戲隂陽和而天地㤗四時和而萬物阜北土未靖有唐
封而固之中原多難可汗義而助之惠好和洽與日月
永子孫百代克享鴻休欽哉其無替朕命
　　　册新羅王金乾運文　　　　　　常衮
維大厯三年嵗次戊申正月朔二十八日皇帝遣其官
某乙持節册命曰於戲建萬國者不獨於中夏嗣一姓
者必求於令德咨爾新羅王金憲英男乾運爰自祖宗
撫有東表克生明懿載茂勲伐采章文物乆治華風忠
敬孝恭率由純性用藩君子之國能執外臣之禮夫繼
代之重擇賢而立是用建爾冢社祚于青丘敬其所守
纂其舊服忠以奉上惠以撫下永修東蕃之職無替先
君之命肅膺典禮可不慎歟
　　　册新羅王太妃文
維大歴三年嵗在戊申二月景子朔十日皇帝使某官
某乙持節册命於戲于承家嗣作藩輔之臣每加尊稱
葢春秋之義咨爾新羅王金乾運母素推勲族雅有華
風其德可尚其儀可則鑒於圖史式是禮容儷東方君
子之國處中壼貴人之位事上以敬接下以仁睦我親
隣亦資内助有教子之明訓膺繼代之新命固可以崇
峻徽章光昭盛德是用册曰新羅王太妃脩乃慈範撫
其嗣君永懐前人無改其道欽承典册可不慎歟
　　　册新囬鶻可汗文　　　　　　白居易
維長慶元年嵗次辛丑四月丙寅朔二十一日丙戍皇
帝若曰唐有天下垂一百載列聖垂拱八荒即叙舟車
之所及日月之所照威綏仁量罔不向化惟此之氣積
厚而靈靈發象生生象豪傑義信武烈代為名王南西
東方亦有君長其雄圖闘智莫之與京國朝已来䆮清
風澤或効功伐或申昏媾同和協比以訖於今今朕不
德繼嗣大統推義布信以初為常矧乎柔逺申恩睦隣
典禮兹惟舊典垂自祖宗䖍奉恭行安敢失墜咨爾九
姓囬鶻君登里羅羽録沒宻施句主録毗伽可汗地生
竒特天賜勇智英姿所蒞雄畧所加諸戎雜虜愛畏率
服風靡山立清寧一方宜人有土受天百禄時惟代嗣
實来告予曰予一人實降册命是用遣使朝議大夫檢
校左散騎常侍兼少府監御史大夫雲騎尉賜紫金魚
袋裴通副使朝議大夫守少府少監兼御史中丞襲衛
國公食邑三千户賜紫金魚袋賈璘等持節備物册為
登里羅羽録沒宻施句主録毗伽可汗於戲善必有隣
德無不答此崇恩禮則彼竭信誠克保大義永藩中夏
昭昭天地實聞斯言
　　　册囬鶻可汗加號文
維長慶元年嵗次辛丑某月朔某日皇帝若曰北方之
強代有君長作殿𤣥朔賔於皇唐粤我祖宗錫乃婚媾
五聖六紀二邦一家此無北伐之師彼無南牧之馬兵
匣鋒刃使長子孫叶德保和以至今日咨爾囬鶻君登
里羅羽録沒宻施句主録毗伽可汗義智忠肅武力勇
健天之所授時而後生故東漸海夷西亘山狄惠寧威
制鱗帖草偃聲有聞於天下氣無敵於荒外而能事大
圖逺納忠進賢請仍舊姻誓嗣前好朕惟睦鄰是務柔逺
為心既降和親之命遂申納配之禮禮物大備寵章有
加喜動隂山光増昴宿夫以囬鶻雄桀如彼慶榮若此
雖自貴曰天驕子未稱其盛雖自號曰天可汗未稱其
美宜賜加號以大誇將来今遣使某官副使某官某等
持節加信義勇智雄重貴夀天親可汗於戲釐降展親
大德也進册加號大名也宜思大德稱大名懋哉始終
欽若唐之休命
　　　册囬鶻彰信可汗文
維太和七年嵗次癸丑某月日皇帝若曰王者運神功
以清九有敷至德以柔四夷雖萬國建邦皆有君長而
一時縟禮特厚親隣用昭絶漢之榮式示徽章之貴克
膺盛典允屬雄材咨爾九姓囬鶻愛登里羅汨沒宻施
合句録毗伽彰信可汗代濟公忠時推英毅剛明有守
信實不渝總北方勁悍之師慕中華清净之化克紹前
訓實懐逺圖慶叶承家願申永好彼無侵軼此務綏安
兩國咸歡六姻彌重事大之義而志合春秋相向之誠
而皎如日月信使旁午贄幣交馳詞意綢繆禮自恭恪是
嘉誠信宜賜寵光必飾虔受新恩纂乃舊服今遣使寧
逺將軍兼御史大夫上柱國紫金魚袋嗣唐王𢎞實副
使大夫將作少監兼御史中丞賜紫金魚袋嗣澤王
容等持節備禮為九姓囬鶻愛登里羅汨沒宻施合句
録毗伽彰信可汗於戲海内四域惟唐舊封天下一家
與我同軌今兹典布於神明爾其慎固封疆祗守名器
罔墜先烈載揚今猷欽承禮文以作来範
　　　大中十一年册囬鶻可汗文
皇帝若曰我國家誕膺天命光澤中土君臨九有包舉
八荒聲教所加册命咸及而况囬鶻北方之強代濟之
烈惠行鄰境俗慕華風立國以来嘗效臣節代為甥舅
每嵗通和推誠不疑為我與國當㑹昌之際自屬天灾
人罕粒食上下離散牙帳為靈地多種落所侵國甚委
離之難自登寳祚每軫素懐爰發使臣訪其後嗣軺車
既出蕃使員来咨爾囬鶻可汗挺此雄材生於貴族能
收既絶之燼常懐再振之心願嗣天驕載歸地着發使
請命誠辭可哀夫親仁善隣國家之寳興滅繼絶王者
之宜况朕布德滂仁施於海外爾乃堅誠勵節行乎域
中所以公侯子孫道在必復華夏屛衛理宜長存既將
還定舊封式承墜緒克紹崇媾用迓鴻休今遣使臣朝
議郎檢校秘書監兼衛尉少卿御史中丞上柱國賜紫
金魚袋王端章副使臣朝議郎檢校尚書工部郎中兼
國子禮記博士御史賜緋魚李潯持節備禮册命為九
姓囬鶻温禄登里羅汨沒宻施合俱録毗伽懐建可汗
爾其服我恩榮膺兹位號勉修前好恢復故疆宜克已
於蹛林長歸心於魏闕無怠爾志永孚於休(大中十年/十二月)
　　盟文
　　　扶餘與新羅盟文
徃者百濟先王迷於逆順不敦隣好不睦親姻結托髙
麗交通倭國共為殘暴侵削新羅剽邑屠城畧無寧嵗
天子憫一物之失所憐百姓之無辜頻命行人遣其和
好負險恃逺侮慢天經皇赫斯怒共行弔伐旌旗所指
一戎大定固可瀦宫汚宅作誡来裔塞源抜本垂訓後
昆然懷柔伐叛前王之令典興亡繼絶徃哲之通規事
必師古𫝊諸曩册故立前百濟太子司稼正卿扶餘隆為
熊津都督守其祭祀保其桑梓依倚新羅長為與國各
除宿憾結好和親恪承詔命永為藩服仍遣使人右威
衞將軍魯城縣公劉仁願親臨勸諭具宣成㫖約之以
婚姻申之以盟誓刑牲㰱血共敦終始分灾䘏患恩若
弟兄祗奉綸言不敢失墜既盟之後共保嵗寒若有背
叛不恒二三其德興兵動衆侵犯邉陲明神鑒之百殃
是降子孫不育社稷無守禋祀磨滅罔有遺餘故作金
書鉄劵藏之宗廟子孫萬代無敢或犯神之聼之是饗
是福(麟德二/年八月)
　　　與吐蕃㑹清水盟文
唐有天下恢奄禹跡舟車所至莫不率俾以累聖重光
歴年惟永彰王者之丕業被四海以聲教與吐蕃贊普
代為婚姻固結隣好安危同體甥舅之國將二百年其
間或因小忿棄惠為讎封疆騷然靡有寧嵗皇帝踐祚
愍兹黎元俾釋俘囚以歸蕃落蕃國展禮同兹叶和行
人徃復累布成命是必詐謀不起兵革不用矣彼猶以
兩國之要求之永久古有結盟今請用之國家務息邉
人外其故地棄利蹈善堅盟從約今國家所守界涇州
西至彈筝峽西口隴州西至清水縣鳯州西至同谷縣
暨劍南西山大渡水東為漢界著國守鎮在蘭渭原㑹
西使臨洮東至成州抵劔南西界磨些諸蠻大渡水西
南為蕃界其兵馬鎮守之處州縣見有居人彼此兩邉
見屬漢諸蠻以今所分見住處依前為定其黄河以北
從故新泉軍直北至大磧直南至賀蘭山駱駝領為界
中間悉為閑田盟文所不載者蕃有兵馬處蕃守漢有
兵馬處漢守並依見守不得侵越其先未有兵馬處不得
新置并築城堡耕種今二國將相受辭而㑹齋戒將事告
天地山川之神惟神照臨無得愆墜其盟文藏於宗廟副
在有司二國之成其永保之(建中四/年正月)
　　賑䘏
　　　遣使賑撫囬鶻制
自古令王撫寧荒服忠於國者則有繫絶之恩順於道
者則有固存之義所以原其鄉化優以報功囬鶻累代
姻親人修臣禮服我聲教保玆信誠嘗以國難識其忠
良嚴霜見其貞松疾風知其勁草永言勲力豈忘予懐
如聞訖扢斯攻兵折衆叛畜産大耗國又薦饑流離轉
徙逺逾沙漠近因大和公主遣使入朝已知新立可汗
寓居塞下告窮請命未有所歸每念艱危載深憫惻今
欲救恤窮困撫慰傷痍使四方知朕不忘舊勲報其大
順昔匃奴乖亂呼韓近塞漢宣帝轉粟賑救權而施宜
故得三代稱藩北邉罷警前王令典可不務乎宜令左
金吾衞大将軍兼御史大夫王㑹持節充安撫大使宗
正少卿兼御史中丞李師偃充副使專往慰問仍賑米
粟二萬石俾其安輯離散漸就漢南再復舊疆永保恩
好宣示中外宜體朕懐(㑹昌元年/十二月)
　　捨雪
　　　原吐谷渾制
伐罪弔人前王髙義興亡繼絶有國令典吐谷渾擅相
君長竊據疆場䖍劉黎庶積惡既稔天亡有徴朕君臨
四海含育萬𩔖一物失所深責在余所以爰命六軍申
兹九伐義存活國情非黷武其子大寧王慕容順隋氏
之甥志懷明悟長自中土早慕華風爰見時機深識逆
順以其父愎諫違衆獨陥迷途遂誅邪臣存兹大計翻
然改轍代父歸罪忠孝之羙深有可嘉子能立功足以
補過既往之釁特宜原免然其建國西鄙已歴年代即
從廢絶情所未忍繼其宗祀允歸命𦙍可封順西平郡
王食邑四千戸仍授趉胡吕烏甘豆可汗所司量遣使
人備禮册命(貞觀九/年五月)
　　　宥吐谷渾制
文德懷逺列聖之𢎞規興亡繼絶至仁之通訓吐谷渾
發迹東胡竄居西域負險自固擅立君長爰在前代通
使中原或為叛臣不恒厥德近者纂歩薩體為主老而
智昏迷而忘反志懷首鼠䖍劉疆場朕頻命行人殷勤
誘諭不納忠信之言唯行蜂蠆之毒及六軍問罪尚令
申諭遂無懷革以至滅亡其子順困蹙事窮措身無所
委命下吏輿櫬轅門故命觧網釋俘維其宗祀乃懷一
志遵彼覆車曾未浹旬自貽屠戮子燕王諾曷鉢弱不
好弄㓜稱通理統纂舊業即逄内難故遣旌節逺申安
撫遂能率其種𩔖同竭欵誠盡落頃巢趨謁使者屈膝
頓顔遵奉朝化請頒正朔願入提封丹誠内發深可嘉
尚宜隆寵章懋兹賞典可封河源郡王食邑四千戸仍
授烏地也㧞勒顔可汗即遣使人備禮册命(貞觀十/年三月)
　　　洗雪平夏党項德音
平夏南山雖云有異源流風俗本貫不殊我國家累聖
以來許居内地乆奉聲教亦立功勞朝廷撫綏常存恩
信近者邉陲之歸制御乖方遂有兇悍之徒不率父兄
之教或侵暴州鎮或攻掠道途告諭㒺悛猖狂頗甚朕
君臨區宇深念黎元凡曰含生皆同赤子但欲為民除
害固非黷武佳兵再覩殺傷深多憫惻是以去年特雪
平夏駈除南山及聞窮困無歸復有懷來之意遂令敏
中李安業分統諸軍先示招携仍加訓練但知非則赦
免不得已則誅鋤王者之師義實在此近得敏中狀申
南山盡願歸降瀝懇輸誠唯思展効請般運糧料乞保
䕶封閲其奏章深惬朕意昔者或有剽刼必推南山南
山或有㓂攘亦指平夏既相非斥互説短長終難辨明
祗益仇怨今則並從洗雪咸許自新但能各務安全逓
相勸勉保其生業絶彼侵踰從前所有僭違自此一切
不問准鹽州深居沙塞土乏農桑軍士衣粮湏通商旅
沿路堡栅事湏修營令委李安業依朝廷制置差兵建
築防守猶恐部落忘懐疑慮仍令李安業駐軍塞門朕
之屈法從人斯為極矣若執迷不返干犯國章後悔難追
　唐大詔令集巻一百二十九
欽定四庫全書
　唐大詔令集巻一百三十
　　　　　　　　　　　　宋　宋敏求　編
　　蕃夷
　　　討伐
　　　　命皇太子討稽胡詔
　　　　討吐谷渾詔
　　　　討髙昌王麴文㤗詔
　　　　討髙䴡詔
　　　　親征髙䴡詔
　　　　髙䴡班師詔
　　　　命吕休璟北伐制
　　　　命薛納與九姓伐黙啜制
　　　　命姚崇北伐制
　　　　討囬鶻制
　　　平亂
　　　　破髙䴡詔
　　　　降髙䴡頒示天下詔
　　　　破髙䴡賜酺詔
　　　　收復河湟德音
　　　　平党項德音
　　　告廟
　　　　破薛延陀告廟詔
　　　　平戎告廟𠡠
　　討伐
　　　命皇太子討稽胡詔
稽胡部𩔖居近北邉習惡之徒未悉從化潛竄山谷竊
懐首鼠㓂掠居民侵擾亭候可令皇太子建成總統諸
軍以時致討分命驍勇方軌齊駈跨彌山谷窮其巢穴
元惡大憝即就誅夷駈掠之民復其本業行軍節度期
㑹進止皆委建成處分(武德四/年九月)
　　　討吐谷渾詔
近以吐谷渾恃其遐阻屢擾疆場肆行兇虐種𩔖乖離
爰命將士申兹弔伐有征無戰所向摧殄渠魁竄迹自
貽滅亡朝威逺暢邉亭静謐朕君臨寰宇志在含𢎞不
欲因彼危亂絶其宗祀乃立伏允之子大寧王慕容順
撫招餘燼守其舊業而順曽不感恩遽懷貳志種落之
内人蓄怨憤遂創文義即加剿絶雖復權立其子所部
又致攪亂竟動干戈各行所欲朕憂勞兆庻無隔夷夏
乃睠西顧良用矜惕若不星言拯救便恐塗勞未已兵
部尚書潞國公侯君集等咸才兼文武寄深内外嘉謀
著於廟堂茂績書於王府必能宣風閫外克定遐夷量
其事機綏撫經畧分遣使人明加曉諭如有不遵朝㫖
致興異圖即合精鋭隨便剪撲盡威懐之道稱朕意焉
　　　討髙昌王麴文泰詔
明罰𠡠法聖人垂懲惡之道命將出車王者成定亂之
德故三苖負固虞帝所以興師鬼方不恭殷宗所以薄
伐朕嗣膺景命君臨區夏𢎞大道於四方推至誠於萬
𩔖慿宗社之靈藉股肱之力億兆獲乂封疆無虞建木
踈林山經靡記之域幽都大夏王㑹不書之君莫不革靣
内欵屈膝請吏襲冠帶於魏闕均貢賦於華壤而髙昌麴
文泰猶為不軌敢興異圖事上無忠欵之節御下逞殘
忍之志徃經朝謁備加恩禮溪壑難滿曽無報効禽獸
為心遽懐兇狡詔命之嚴禀承之誠既闕王人之重祗
敬之禮亦虧自隋季道消淪䘮衣冠之族疆場之人或
寄命諸戎或見拘㓂手及中州既定皇風逺肅人懐首
丘途經彼境皆被困繫加之重役忍苦遐外控告無所
又伊吾之右波斯以東職貢不絶商旅相繼探書遭其
㓂攘道路由其擁塞又西蕃突厥戰争已乆朕愍其亂
離志在安戢乃立頡利姪可汗兄弟庻令克復舊基文
㤗反道敗德世安好禍間譁酋豪交亂種落遂使氊裘
之長亟動干戈引弓之人重罹塗炭又焉耆之地與之
隣接文泰疾其盡節輕肆凶威城池有危亡之憂士女
嬰刼掠之酷加以虐用其衆毒被所部官罰無章内外
嗟怨善造宫室勞役日興修營輿輦僭侈無度法令深
刻賦歛繁重舉手動足咸觸網羅畜牧園果悉有征税
衆力既盡人財已竭饑寒總至憤歎盈途比室運甍不
勝苛政故老悲愁思霑王澤朕受命上𤣥為人父母禁
暴之道無隔内外納隍之慮切於興寢録其舊勲仍懐
愍憐所以頻遣使人具申朝㫖朂以為善之規示以自
新之路庻知感悟無煩師旅而昏迷遂性荒怠不悛貫
盈之釁既稔滅亡之期已及况復文武具僚戎狄君長
請事君長者相屬懐逐雀者比肩宜順夷夏之心以申
弔伐之典討凶渠之多罪拯無辜之倒懸今遣交河道
行軍大總管吏部尚書侯君集副總管兼右屯衞將軍
薛萬鈞副總管左屯衞將軍薛孤吳兒行軍總管武衞
將軍牛進逹董率衆軍𢎞宣廟畧乘驛進路同㑹虜庭
莫不氣奪風雲精貫日月援枹懐憤㧞距争先良將奮
建瓴之威鋭卒効如貔之勇冀馬燕犀猶迅雷之震擊
雲梯地道若至神之變化以此制敵事等摧枯以此屠
城易於反掌然朕矜憫之心有懐去殺勝殘之道無忘
好生文㤗面縳軍門泥首請罪特𢎞焚櫬之澤全其將
盡之命自餘臣庻棄惡歸誠並加撫慰各令安堵以明
逆順之理布兹寛大之德如其同惡相濟敢拒王師俟
盡大兵之勢以致上天之罰明加曉諭稱朕意焉(貞觀/十三)
(年十/二月)
　　　討髙䴡詔
行師用兵古之常道取亂侮亡先哲所貴髙䴡莫離支
葢蘓文殺逆其主酷害其臣竊據邉隅肆其蜂蠆朕以
君臣之義何忍若不剪誅遐穢何以懲肅中華今欲廵
幸幽薊問罪遼碣行止之宜務存儉節所過營頓無勞
精飾食惟充饑不湏嘉饍水可渉度者無假造橋路通
行者不勞修理御營非近州縣學生父老等無煩迎謁
隋室淪亡其源可覩良由志畧乖於逺圖兵士疲於屢
戰政令失度上下離心德澤不加於匹夫刻薄彌窮於
百姓當此之時也髙䴡之主仁愛其民故百姓仰之如
父母煬帝殘暴其下故衆庻視之如仇讎以思亂之軍
擊安樂之卒務其功也不亦難乎何異入水而惡其濡
踐雪而求無跡朕緬懐前載撫躬内省昔受鉞專征提
戈撥亂師有經年之舉食無盈月之儲至於賞罰之信
尚非自决然猶所向風靡前無横陣蕩氛霧於五岳剪
豺狼於九野定海内安蒼生然則行軍用兵皆億兆所
見豈虚言哉及端拱巖廊定䇿帷扆身處九重之内謀
决萬里之外北殄匃奴種落有若摧枯西滅吐谷渾髙
昌易於拾芥包絶漢而為苑跨流沙以為池黄帝不服
之人唐堯不臣之域並皆委質奉貢歸風順轍崇威啟
化之道此亦天下所共聞也况今豐稔多年家給人足
餘粮栖畆積粟紅倉雖足以為兵儲猶恐勞於轉運故
多駈牛羊以充食人無褁粮之費衆有隨身之廪如斯
之事豈不優於曩日加以躬先七卒親决竒謀使攻無所
守戰無拒畧言必勝之道葢有五焉一曰以我大擊其
小二曰我順而討其逆三曰我安而乘其亂四曰以
我逸而敵其勞五曰以我悦而當其怨何憂不克何憂不
摧布告元元勿為疑懼耳(貞觀十八/年十月)
　　　親征髙䴡詔
觀乎天道鼔雷霆以肅萬物求諸人事陳余革以威四
方雖歩驟殊時質文異制其倡攻殺禁暴虐戮干紀討
未賔莫不仗義而申九伐文德昭於率土因時而董三
令武功成於止戈朕祗膺寳厯居臨宇縣憑宗社之靈
藉卿士之力神祗儲祉夷夏宅心故上柱國遼東郡髙
麗王髙建武夙效丹欵早奉朝化忠義之節克著於嵎夷
職貢之典不愆於王㑹而其以莫離支葢蘓文包藏凶
慝招集不逞潛與計謀奄行弑逆寃酷纒於穢貊痛悼
徹於諸華纂彼藩服權其國政法令無章賞罰失所下
凌上替逺怨邇嗟加以好亂滋甚窮兵不息率其羣兇
之徒屢侵新羅之地新羅䘮土憂危日深逺請救援行
李相屬朕愍其倒懸之急爰命輶軒之使備陳至理喻
以休兵曽不知改莫遵朝命窺窬亭障首鼠窟穴完聚
更切賦歛尤繁丁壮盡於鋒鏑羸老弊於坂築乆廢耕
桑咸罹饑饉生肉表異顯其亡徴雨血為妖彰其數盡
比室愁苦闔境哀惶華髮青衿不勝苛政延頸企踵思
霑王澤昔有苖弗率勞大禹之駕葛伯仇餉動成湯之
師况亂常巨㓂紊三綱而肆逆㴞天元惡窮五刑而莫
大者哉朕所以宵分興慮日時忘食討罪之懐既深於
投袂救人之義彌軫於納隍𩔖上帝而戒途詔夏官而
鞠旅可先遣使持節遼東道大行軍總管英國公勣副
總管江夏王道宗士馬如雲長駈遼左奪夷岳之威屠
虵豕於險瀆成建瓴之勢斬鯨鯢於鏤方行軍總管執
夫思力行軍總管契苾何力等率其種落隨機進討契
丹藩長于句榆溪藩長蘓支燕州刺史李𤣥正等各率
其衆絶其走伏使持節行軍大總管張亮副總管常何
副總管左難當等舟檝相繼直指平壤新羅王金善德
傾其城邑竭其府藏荷不貲之澤復累業之讎出樂浪
而衞腹心臨沃泹而蕩巢穴百濟王扶餘義慈早著丹
赤深識時機棄歴稔之私交執順動之公義嬴粮蓄積
惟命是從凡此諸軍方里齊舉頓天羅於浦(缺/)横地絡
於遼陽朕然後經塗白狼之右親廵𤣥菟之城執金鼓
而戒六軍載太常而麾八陣使流湯者魚爛掘炭者氷
消誅渠魁於惡稔弔黎庶於崩角其或擁衆立功或間
行自㧞宜𢎞寛大各復農土有勞者當加其賞懐能者
不滯其才如其長惡莫悟迷途遂徃斧鉞既下必嬰䘮
元之悲玉石一焚徒致噬臍之歎宜宣朕㫖咸使聞知
(貞觀十八/年十二月)
　　　髙麗班師詔
朕聞之聖人慎罰觀兵於再駕明王舉事制勝於三年合
諸侯以討逆既擒而且縱總海内以除殘臨刑而止殺
其故何哉信由上天之德曰生王者之師曰義是以網
開三面干舞七旬豈有恣欲凌威取鯨鯢而竭澤覆巢
探穴罄麛卵以塗原者乎憬彼夷島僻居鯨壑晉皇淹
駕纔克一城隋帝頻師淪兵百萬朕光承寳厯司牧普
天陶化紫宸法兩儀而導俗推心黔首狥方㝢以勞神
纎介不安終宵輟寢蠻陬未乂日旰忘飡是以逺渉天
涯比焦原而未險長驅若木譬平圃以非遥憤角遼陽
躬親節度摐金海表震曜靈威尅其𤣥菟横山葢牟磨迷
遼東日巖沙卑陵谷銀山后黄等合一十城凡獲户六
萬口十有八萬覆其新城駐驛建安三大陣前後斬首
四萬餘級降其大將二大禆將及官人酋帥子弟三千
五百人兵士十萬人並給陳粮放還本土又獲馬牛各
五萬館榖十旬不假運粮之費徒兵累萬咸發兼乘之
歌自夏渉秋係虜相次由燕及雍負戴不絶緬惟湯文取
亂常懐偃伯之心虞夏勝殘實𢎞光被之羙有懐戢武
再造何忘但以賊帥莫離支猶不授首本圖未果志無
旋斾忽屬徼外霜嚴海濵寒沍念兹兆衆便命班師朕
所向必摧上靈之祜也所攻無敵勇夫之力也方且仰
酧𤣥澤展大禮於郊禋念此勤勞録摧鋒於將士有勲
者别頒勞命無勲者並加優卹諸渡遼海人應加賞命
及優復者所司宜明條例具狀奏聞朕將親為詳覧以
申後命(貞觀十九/年十月)
　　　命吕休璟等北伐制　　　　　　　蘓頲
門下朕聞守在四夷葢安人以和衆加於百姓豈窮兵
而黷武然則日之所出弗俾於化故知天之所討必龔其
罰自黙啜䖍劉肆暴桀驁反常獨為匪人假命驕子者
有嵗時矣雖奉書就邸或遵於聲朔而控弦犯塞已毒
於疆場朕惟務懐柔每在含忍遂使庻邦憤積稽其六
月之師逋㓂禍盈窮此百年之運金山道前軍大使特
進賀臘毗伽欽化可汗突騎施守忠名寵外藩志勤中
國兼遣弟古監衛將軍守節長駈沙漠直指金㣲黙啜
舉其種𩔖来相抗拒殪於鋒鏑之下巳若亂麻逺慿於
廟堂之上將同破竹堅昆在右犄角而東並累獻封章請
屠巢穴朕又聞不得已而用者孰若兵機不可得而違
者廼符人事永言取亂宜戒征徂右領軍衛將軍兼檢
校北庭都䕶卒宋鎮守使安撫十姓吕休璟心堅鉄石
氣横風雷始則知戎之𩔖利得晉卿終而遂虜之功永
邀漢將為金山道行軍大總管北庭副都護郭䖍瓘安
處哲等懐才抱器蓄鋭俟時慣習軍容備知邉要並可
為副大總管領瀚海北庭碎葉等漢兵及驍勇健兒五
萬騎金山道前軍大使特進賀臘毗伽欽化可汗突騎
施守忠領諸蕃部落兵健児二十五萬騎相知計㑹遂
便赴金山道行軍大總管右武衞大將軍攝右臺大夫
同中書門下三品上柱國韓公張仁亶文武將相莫之與
京心腹爪牙是所繫頼當分閫之任受昇壇之律嘗願
親先士卒不令賊遺君父與大總管右兼門衞大將軍
魯受信等將蕃漢兵募健児或用絶羣飛騎城傍等十
五萬騎赤水軍大使凉州都督司馬逸客外寛内明正
辭直道標慷慨之節曽不顧身藴經營之志期於盡敵
右武衞將軍陳家丘右金吾衛翊府中郎將李𤣥道副
使左驍衛鹿陵府折衝能昌仁左衛神山府陳義忠等
領當軍及當界蕃漢兵馬募健児七萬騎豐安軍大使
靈州都督甄蔡副使張趙壁常元寂等領蕃漢兵六萬騎
防禦郡牧大使臨洮軍使甄亶領當軍莫門積石等軍
馬募及秦蘭渭城等州大家子弟總二十萬騎建康軍
使甘州刺史李守徴玉門軍使肅州刺史湯嘉惠墨離
軍使𤓰州都督李思明伊吾軍使伊州刺史李脊交等
各領當軍兵馬與突騎施守忠吕休璟等計㑹共為表
裏莫不運其長䇿悉心而効六竒接以短兵指掌而論
七縱使天陣齊舉雲罝偹設賈勇於飲酌之夫一以當萬揚
威於汗血之騎左縈右拂威繫黿斬蛟曵牛佩豕必能
力簸窮海聲壓大荒刈谷蠡之庭㧞權渠之壘不遑渭
橋之拜巳覩隂山之哭然則持旌節金鼔者所以問不
賔誅首惡而比夫不誡復迷則凶俾存開網之仁預軫焚
岡之歎休璟所湏兵馬甲杖一事已上仍依别𠡠處分
主者施行(景龍四年五/月十五日)
　　　　命姚崇等北伐制
黄門朕聞上古聖王之致理則教之以戰陣之以兵葢
威不恭而服不順也故始於禁暴終於偃戈廹斯不得巳
而用之朕以寡昧誕膺鴻業思欲率於動静歸之教化豈
要荒之外棄為匪人而亭育之中視則如子罔不遵我
文軌終其貢賦歲時相望道路抵屬而黙啜素稱裂驁鳴
鏑於狼居頃自懐柔獻書於象魏朝廷所以許其通好
議以和親使臣累齎賚繒帛侍子今襲冠帯庻中國無
事長城罷守戢於干戈而銷劍㦸者朕之意焉豈謂我
盟不渝爾約斯背伊庭之際遂敢侵軼西北偏隅尚聞嘯聚
雖摧其精鋭而困於圍廹此不虞之失朕嘗憐之犬羊
無親不可恃信而輕敵熊貔有勇咸能宣威而制勝朕
由是詢卿士之奏攬英雄之心謀元帥而得佐軍恢逺圖
而舉長䇿隨時之義其在豫乎兵部尚書兼紫㣲令監
脩國史上柱國梁國公姚崇天假其才日新厥德禮義
為質居有四科謨猷是光坐知千里以仲山甫之操管
夷吾之能智湧泉而不窮精貫日而逾厲信廟堂之柱
石鼎鼐之鹽梅必能奮爾六竒光我三傑可持節靈武
道行軍大總管内諸軍咸受節度右領軍衛大將軍兼
檢校單于大都䕶鎮守軍使張知運寛厚沈毅外方内直
威而勇决自攝單于之臺惠則撫循咸仰將軍之樹可中
軍副大總管權檢校原州都督李欽憲家承將相器兼文
武求古人之節臨事不回讀前聖之言好謀而斷可左軍
副大總管檢校左威衛將軍靈州都督吕休璟慣知邉
要久探戎律誠期報國去病安用家為奮不顧身伯昭
不使遺賊可副大總管左騎衞將軍論弓仁古金吾衛
大將軍勿部珣左領軍衞郎將攝本衛將軍張真楷單
于副都䕶臧懐亮右領軍衛中郎將王海賔前朔州刺
史劉元楷右武衞郎將楊楚客并州定清武果毅元蕭
然等頗牧為用闗張其敵懐才倜儻嘗邀百勝之功立志
經營備習九章之訓弓仁及珣並可前鋒總管真楷可
左虞侯總管懐亮可右虞侯總管海賔元楷楚客蕭然
等並可行軍總管太僕少卿田崇壁鄜州刺史韓思復
等强力從政精心在公知無不為利有攸徃入敷事典
省閣稱其閑練出綜條察吏人畏其嚴明崇壁可兼行
軍長史思復可兼行軍司馬兵部郎中李休光司勲郎
中張敬中兵部員外郎楊欽明江州别駕李邕等或特
逹珪璋所謂登壇之寳或翩翻書記曽聞及霤之詞可
以光贊出車𢎞宣入幕並可行軍判官靈武軍兵加滿
十分人舊馬既少宜於内外閑廐抽添馬添滿六萬疋
原夏等州要害處亦量加馬其後軍兵六萬人馬二萬疋
先來㸃定宜令衞尉卿李延昌左羽林將軍楊敬述等
至冬檢閲且當處團結待後進止其有先鋒破賊斬䤋
摧堅功效灼然者並委軍將使定功賞不湏定以常格
總管以下有損失兵馬不能力戰棄軍逃命者便斬其
有棄軍入賊不能死節者妻子依叛縁坐法凡此和衆
誓於師兵統燕犀冀之雄屯斬蛟擊龜之勇金鼔沸野
旌旗彗雲豈式遏於河塞方震驚於沙漠於是乎單醪
以信之芳餌以賞之戮楊干之僕必行其令持穣苴之兵
不枉其法堅壁清野投石而有餘追奔逐北則掃塵而無
𩔖俾權宜於閫外仍布告於天下蹔勞永逸在此行焉
主者施行(開元二年二/月二十八日)
　　　命薛訥等與九姓共伐黙啜制
黄門朕聞天所與者奉天命而不違人所棄者順人心而
致伐由是古先帝王光宅區縣實仗威武用清荒戍時義
逺矣黙啜以叛亡餓𨽻凶刃遺孽敢迷聲朔獨匪君人
禍皆所居妖不自作舉其巢穴盡其離心瞻我闕庭相
望南面猶竄身於寒苦且寄命於旬時當冦運之已窮
在軒兵而可逐九姓部落等忠誠貫日義烈聞風數其擢
髮之僭成於屈指之計請除驕子累遣使臣摧鋒而願
先駈蓄鋭而期後命右羽林軍大將軍朔方道大總管薛
納左衞大將軍安北副大都䕶郯王府長史平郡公張
知運右羽林軍將軍兼京都督赤水大使楊敬術右驍
衞將軍大武軍大使干仁誓右武衞將軍大使杜賔客
豐州都督西受降城吕休琳東受降城使邵宏左金吾
衞大將軍囬紇伏帝匍左衞大將軍渾元忠佐武衞大
將軍以和舒右武將軍兼賀蘭州都督契苾承祖等或
出將入相有經濟之才或敦詩説禮有韜鈐之算或嫖
姚仕漢有遮虜之勲或由余入秦有伐戎之䇿謀彼元
帥擇於左軍可以授旗遂行推轂而進訥可中道大總
管賔客宏休琳等為副知運可東道大總管弓仁仁誓等
為副敬述可西道大總管伏帝匐元忠和舒承祖等為
副各領馬歩五萬人馬九姓計㑹三軍既整百道齊入
吳鈎楚練照曜隂山之峯冀馬燕犀張皇窮漢之地况彼
冦惡積我師義動知存亡者觀其兆摧枯朽者鮮其力
庻使疆場罷侯從此息人邉鄙不虞因而盡敵布告天
下咸遣知聞主者施行(開元四年/正月二日)
　　　討囬鶻制
天之所廢難施繼絶之恩人之所棄當用侮亡之道朕
每思前訓豈忘格言囬鶻比者自恃强梁久為桀驁凌虐
諸部結怨近鄰紇扢斯潛師彗窮居瓦觧種族盡膏於
原野區落遂至於荆榛今可汗逃走失國竊號自立速
踰沙漠寄命邉隍朕深念傷殘尋加賑䘏每陳表章多詐諛
之詞接我使臣如全盛之日無傷禽哀鳴之意有困獸
猶鬭之心去嵗潛入朔州大掠牛馬今春掩襲逼近城
池可汗皆自率兵首為㓂盗不耻破敗莫顧姻親河東
節度使劉沔料敵伐謀乘機制勝發胡貉之騎以為前
鋒搴翎侯之旗弋彼在穴短兵鏖於帳下元惡軼於彀
中况乘非六嬴衆纔一旅儲備已竭計日可擒大和公
主居處不同情義久絶懐土多思亟聞黄鵠之歌失位
自傷寧免緑衣之嘆念其覊苦常軫朕心今朕巳於豺
狼再見宫闕上以攄宗廟之宿憤以慰太皇太后之深
慈永言歸寕之樂良用欣感其囬鶻既以破滅義在剪除
宜令諸道兵馬使司進討河東立功將士已下優厚賞
給續條流處分應在京外宅及東都修功德囬鶻並勒
冠帯各配諸道收管其囬鶻及摩尼寺莊宅錢物並委
功德以御史臺及京兆府各差官㸃檢不得容諸色人
影占犯者並處法錢物納官摩尼寺僧委中書門下條
流奏聞於戲昔漢宣帝值匃奴乖亂推亡固存呼韓單于
携國歸命入朝保塞漢后所以有擁䕶之恩郅支單于背
叛禮義傷毁威重漢史所以明可誅之罪二虜禍福皆自
致焉四夷百蠻當以為鑒布告中外深體朕懷(㑹昌三/年正月)
　　平亂
　　　破髙麗詔
五兵爰始軒皇戰於阪泉七徳攸基唐帝尅於丹浦莫
不降兇剪暴道濟生靈斥土開疆威加四海朕欽承寳
厯削平天下六合之内咸以為家三光所臨義無不照
是環埤之表咸淼淼以航琛垓㝢之中盡顒顒而輦賮
而島夷陪𨽻虐殺其君毒被朝鮮災罹穢貊幼孤者不
可苛暴忠槩者仰我來蘓朕言念匪人深懷夕愓親御
戎軒躬執金鼔意在以殺止殺仁被於羣生用刑清刑
義戡於不惠廓滔天而調雨露禽猾夏以正封疆用此
佳兵事非獲已仰申天罰遂乃龔行先命行軍大總
管英國公勣行軍總管張儉等率領驍鋭元戎啓行北
狄西戎之君咸為將帥奚靈契丹之旅北充甲卒如貔
億計躍馬千羣總管萃遼東之城攻其南面副大總管
江夏郡王道宗第一軍總管號國公張士貴等率五陵
之勁卒董六郡之良家分麾引道攻其西面申命前軍
大將軍夔國公𢎞基等分絶猛士填其濠塹賊城臨地
險激梁水以環流聳堞陵雲壓頺山而靡懼於是雲
羅四合地道九攻危城倐以復隍湯池俄而失險猶且
柝骸窮壘壁巢幕以偷安轉骨深溝坐積薪而待燎愍
其塗炭申其再造頻加誨誘固執迷途由是猛士衝冠
壮夫挺劍咸頓首於馬前請因機而電掃難違衆議爰
詔許之乃分命諸軍四面雲合朕登髙逺矚授其節度
又命檢校太常卿鄂國公敬德領黄門之軍樂奏𤣥雲
之雅歌將帥聞之増憤士卒由其作氣凍雨初晴驚風
漸急聊命縱火數處潛燃焚其樓雉並為煨燼合城男
子面縳軍門取彼渠魁屬于司敗千載逋㓂一朝清蕩
斯並宗廟降靈上𤣥幽贊忠臣猛將盡節陳謀勁卒勇
夫輕身効命叶同心力成此大功豈朕一人獨能致此
今兹克捷普天同慶宜令頒下咸使聞知(貞觀十九/年四月)
　　　降髙麗頒示天下詔
上天之道先德而後刑王者之師有征而無戰是以炎
農剪暴夙沙自縳其君𤣥乙興師有苖不固其險朕勞
神濟物以百姓而為心則天𢎞化環四海而開宇義非
獲已由是舉兵每蓄哀矜深存宥罪自濟遼水先令告
喻而葢牟不革其面遼東猶抗其斧既觸天網遂縱兵
鋒未展鷹揚已皆魚爛朕乃鼓行乘勝師次日巖凶徒
相率登陴拒守因山搆壘仰切浮雲縈澗沉隍下臨無
地妖氛蝟聚如慿劍閣之深同惡䲭張若負洞庭之險
乃命行軍大總管英國公勣等統阻堒冠雞之將率擊
鼉斬蛟之士發石甚於星隕樓毁同於山壞朕憫彼
同焚情深惻隠親御八駿責効三軍賊既倒懸方思轉
禍積甲齊於熊耳獲庚方於海陵建十州之旗各復於
桑梓反三韓之士不易於農肆焚櫬錫爵駈馳遼海之
間鑿井耕田編列下辰之野古人有言曰全國為上葢
斯之謂焉又燕碣土風素多霖霑軒皇遭召霧之師晉后
苦涌水之失自朕出師上靈幽贊旭日澄靄霱雲輟隂
所指未有堅城所向乃無完陣天道人事義等合符窮
穴傾巢庻將非逺宜以大慶頒示普天(貞觀十九/年三月)
　　　破髙麗賜酺詔
上帝明威鼓雷霆而震曜先王仗順用甲兵而弔伐故
能經綸九野清滌八荒二十七征𤣥王創其鴻業五十
二載黄運垂其大名騰有國之英猷光列代之通典朕
荷搆乾象大庇羣生池濛汜而□扶桑紐入紘而疆日
域蠢兹皮服敢亂天常但折彼螽肱何俟五丁之力射
其雀目無假萬努之機然以先聖救焚成言如在自惟
巳任是用躬親故知矢石交前非勝巖廊之道介胄為
飾不建旒冕之容若命將以授戈愧奉身而役物親征
而沭雨務形勞以安衆一儀宜鑒所向弗違自渉遼陽
受降之城累築曽未期月獻凱之歌日奏𫝊𤇺告捷異
徃昔之照甘泉資敵為糧矯向時之挽紅粟復以今日中
攻其安巾城重圍四布勢同三版之危縣命短辰哀其
守陴之哭髙麗偽主掃其境内罄兹驍鋭咸登徒軍
爰自平壌長馭影渡有徒十五萬連旗三十里烟火稽
天若黄虵之吐霧彀騎横野邁赤蟻之為羣朕心計利
其地形屈指籌其破日分命衆將各禀新書臨事設
竒因機制變行軍大總管李勣率總管國公張士貴等
馬歩軍十四總管當其西南面又命馬歩軍趙國公無
忌率馬歩軍二十六總管馳自東谷合其来道抵背扼
喉塞其歸路朕乃潛師偃斾登於北山候彼交鋒於兹
聳轡若處中天之樹俯周官於目前如登大岳之岑觀
魯邦於掌内出其不意凶徒遂擾初為一陣四拒勣軍
及此三分因而大潰流血川溢滄波為之暫丹斬級彌
山髏骨以之成岳葢由鏑鋒交下玉石同湮雖則可哀
理無兼濟其兵將大耨薩延夀惠真率其餘衆一時輸欵
但髙麗國政本二人今總委偽軍隻輪不返大慶允集
益深祗懼可歸羙清廟昭告懋功頒示萬邦賜酺三日
(貞觀十九/年六月)
　　　收復河湟德音
自昔皇王之有國也何嘗不文以守成武以謀事参謀諸
二柄歸乎太寧朕猥荷丕圖思𢎞景業憂勤戒惕四載
於兹每念河湟土疆綿亘遐闊天寳中犬戎乗我多難
無力御奸遂縱腥羶不逺京邑事更十葉時近百年進
士試能靡不竭其長䇿朝廷下議皆亦宜其直詞盡以
不生邉事為本圖宜守舊地為明理荏苒於是收復無
由今者天地儲祥祖宗垂祐左袵輸欵邉壘之降劚耻
逹功所謀乂尅實頼樞衡妙算將帥椎稜副𤣥元不争
之文絶漢武逺征之悔甌脱頓空於内地斥堠全據於新
封莫大之休指期而就况將士等櫛沭風雨暴露郊原
披荆榛而刁斗夜嚴逐豺狼而穹廬曉破動皆如意古
無與京兆此誠樸宜加寵賞涇源宜賜絹六萬疋靈武
宜賜絹五萬疋鳳翔邠寧宜各賜絹四萬疋並以户部
産業物充仍待李榮叔明李玭君緒各囬戈鎮度支差
脚支送四道立功將士具名銜聞奏當議恩酬其秦威
原三州送七闗側近訪聞田土肥沃水草豐羙如百姓
能耕墾種蒔五年内不加税賦五年后已量定户籍使
任為永業其京城有犯事合流役囚徒自今已後一切
配各處收管温池鹽利可贍邉陲委度支制置聞奏鳳
翔邠寧靈武涇原四道長吏能各於鎮守處遣官健耕
墾營田即度支給賜牛粮於毎年量得斛㪷多少便充
軍粮亦不限納足數二州七闗鎮守官健每人給衣粮
兩分一分依常年例支給一分度支給仍二年一替換
其家口委長吏切加委存官健有莊田户籍者仰州縣
放免差役秦州至隴州已來道路要置堡栅與秦州應
接李玭與劉臯即便度計聞奏如商旅徃來興販貨物
任澤利潤一切聼從闗鎮不得邀詰其官健父兄子弟
通𫝊家信開司並亦不得邀詰阻滯如要墾闢種田依
百姓例處分三州七闗如少器械長吏量與據所在申
奏除刺史開使後三五月内差人廵檢如有修築部署
課績久深并訓練有序者其刺史開鎮使雖新除官爵
亦更與超昇其官健節級更與優賞山南西道劍南山
川邉界有沒蕃州縣量力收復其兵士委本道差遣如
要錢物接借亦具聞奏三州七闗創置成九十且要務
静如有邊冦羌戎潛来博易輙不得容納委刺史切深禁
斷或有投降吐蕃到邉上收取本道令長奏取進止嗚
呼七閑要害三郡膏腴候舘之殘址可尋唐人之遺風
尚在追懐徃事良用興嗟夫取不在廣貴保其金湯得
必有時詎計於遲速今則便務修築不進干戈必使足
食足兵有備無患載洽亭育之道永致生靈之安中外
臣寮宜體朕意
　　　平党項德音
冐法干紀豈限於華夷伐罪弔民固資於典訓朕端拱
御宇六年於兹兢兢業業不敢怠忽常恐一物失所羣
心靡寧旰食宵衣思底於道屬者以党羗恣為侵叛尤
苦農桑朕為民父母豈無憫惻雖傷財害物非朕
躬之願而禁暴定功實武經之要是以爰興師旅恭
行天討而兇渠稔惡稽曠嵗時師宿既勤物力將屈頼
宗社儲祉中外叶心大搜妖巢盪定關隴誠殚財而凋
力亦暫費而永寧今則軍功以成制置將就息民觧甲
固在及時捨罪緩刑所宜布澤南山党項為惡多年化
諭不悛頗為邉患既興兵士經嵗討除拒官軍者悉就
誅擒懼法令者皆復逃竄大開湯網已施去殺之仁逺
並堯時寧限可封之屋今聞殘㓂無所依歸皆是王民
豈忘惻憫其南山党項已出山者或聞廹於饑乏猶行
刼奪平夏不容無處居住今委李福丑先遣蕃官安存
招誘令就夏銀界内指一空閑白地居住所有從前掛
渉惡跡者令一切不問惟再犯疆界刼入山林或不從
指揮即召募平夏党項討逐議不容捨如能革心向化
願同平夏即輸誠獻欵跡効分明撫馭之間便同赤子
如有屈事即任於本鎮投告論理仍各令本界遣了事
軍將安存平夏党項素聞為善自旬月已来發使安撫
尤見忠順一如指揮更不猖狂各守生業自兹必令永
載恩信長被華風或聞從前師在多懐貪尅部落好惡
悉被誅求無故殺傷致令怨恨從今已後必當精選清
亷將帥撫馭羗戎明下詔條漸令知悉靈鹽夏州邠寧
鄜坊四道官吏自用兵已来責辦公事亦甚辛勤軍將
皆已得官文吏未酬勞績宜令每道揀選公勤有勞
効官吏具名銜聞奏有官差者與依資轉遷無官差攝
者當與正官仍具差攝年月申奏直湏公當不得轉授
囑托如是將帥親情亦湏具言四道百姓徴歛不時差
役至多疲瘵亦甚或屋宇被賊焚燒至於桑麻亦遭所
伐生業既失湏加安存宜各給復三年其無屋可居無
牛可耕者委長吏量事接借一一奏聞仍湏早設法招
擕速令歸復勿令豪富便占産業為主自用兵已来諸
道應徴發之處所有將健或亡鋒刃或存被瘡痍雖經褒
贈及曽優䘏委本道更加存撫或因廢疾不任在公者
終身不停衣粮如情願廽於與子孫兄弟甥姪者便與
補替應討伐党項諸道在行營將士已頒賞賜使邉上
制置司叙績節級放還仍委本道叙録其名聞奏當議
甄奬自用兵已来京畿與鄜坊邠寧兩道接界及當路
諸縣差役繁併物力凋殘若無優矜必難存立其今冬
季夏税錢及青苖錢每貫量放三百文其斛㪷量放一
半仍委京兆尹差官仔細磨勘其或雖在鄉村不曽經
供應者不在准例放限仍一一條件等第聞奏如是分
路處就中更校偽倂者重加優䘏必使均平其所放錢
及斛㪷委户部以實錢支填仍令京兆府各下諸縣散
牓鄉村要路曉示百姓務令知悉用兵已来城鎮曽遭
陷沒官健百姓應被殺傷親戚既無遺骸在野委所在
長吏差人為収檢如法埋瘞仍量事致祭應有増修城
鎮添置堡戍委所在將帥擇其要害絶彼窺覦坊務堅
完令可固守邉上不以兵器作部落博易從前累有制
勅約勒非不丁寜近年因循都不遵守自今已後委所
在開律鎮舖切加捉搦不得輙有透漏其有犯者推勘
得實所在便處極法其所經過州縣闗津鎮舖節級痛加
懲責議無容貸其間或情渉隠欺准所犯人處分党項
本是邉甿只合州縣撫馭致令一朝侵叛由於處理乖
方既徃不可加刑從今必欲行法自此後邉上逐界皆
已有制置把捉如或更有羗㓂侵盗即是將帥依前貪
求當先加罪於本界邉將然後剪逐㓂賊通商之法自
古明規但使處流行自然不煩饋運委邉鎮宜切招引
商旅盡使如歸除禁斷兵器外任以他物於部落徃来
博易應縁徴兵處士馬皆効勤勞亦已各有賞賜其本
道將帥當續議量加酬奬京畿及鄜坊靈鹽邠寧夏州
等并涇州鳯翔振武天德等道自用兵已来人頻勞苦
今頒德澤湏及曲恩應見禁囚徒據罪逓减一等唯官
典犯枉法贓及賊中持杖刼人雖頒德澤不禁曲恩而
若輩無故殺人等不在此限如有積年逋賦必加徴督
不得者長吏條流聞奏准格律大功已上親父女壻外
甥不許連任自用兵已来諸道郎將及長吏權宜差親
表主持公事兵罷之後理當不然三族内親並不得令
主兵權及充要職如是元本軍先充職長者亦湏具名
聞奏自用兵已来科配百姓事取濟辦多出權宜今既
罷兵諸道節度防禦刺史及旗鎮使等不得更依前妄
有科配仍令各具本管侵害百姓事湏釐革者作條件
聞奏自党項擾亂巳来所在多被攻刼白刃之下必有
孝子順孫義夫節婦事跡有可稱者委所在長吏察訪
優䘏其家仍具名聞奏將加旌異於戲蠻夷華夏雖有
其常規撫馭乖方致煩於薄伐傷夷生靈朕甚愧之是用
覃恩以慰勞瘁布告中外咸使聞知(大厯五/年二月)
　　告廟
　　　破薛延陀告廟詔
朕勞形育物盡敬承天蠢動不安櫛風而罔倦荒隅未
静救焚而靡息獨運方寸貫徹上𤣥凝想冕旒化行夷
狄是知惟天為大合其德者弗違謂地葢厚體其仁者
光被故能彌綸八極函葢兩儀大帝福謙斯其效矣彼
匃奴者與開闢以具生奄有龍庭共上帝而並列僭稱
驕子分天街於紫宸仰應旄頭抗大禮於皇極流殃搆
禍乃於初運凌障犯塞連年壓境射鵰馳騎亟飲渭川
如豕騰氛頻驚洛汭貽先皇之動色被黎庻之塗原社
稷為虞軫情何似自朕御天下二紀於兹曩者聊命偏師
遂擒頡利今兹始𢎞廟算已滅延陁雖則麾駕出征未
踰郊甸前駈所□纔掩塞垣長䇿風行已振金徽之表
揚威電發逺讋沙塲之外遂使㕍山之北無復單于龍
燭之南大開封域其契苾車苾侯斥及鉄勒諸部落囬
紇胡禄俟利發等總統百餘萬户㪚處北溟逺遣使人委
身内屬請同編列並為郡縣引領翹足暴十月而仰油
雲延首求哀沉九泉而請營魄朕當暫幸靈州親撫歸
附𢎞兹肆赦加以施生頒惠天隅懼威雲朔収其瀚海
盡入提封觧其辮髮並垂冠帯混元以降殊未前聞無
疆之業永貽来轍古人所不能致今既吞之前王所不
能屈今咸滅之斯實書契未有古今之壮觀豈朕一人
獨能宣力葢由上靈儲祉錫以太康宗廟威靈成兹大
定即宜備禮告於清廟仍以大慶頒示普天俾與黎元
同兹有頼(貞觀二/年八月)
　　　平戎告廟𠡠
𠡠邉境為患莫甚於林胡朝廷是虞㡬煩於將帥車徒
屢出芻粟載勞使燕趙黎民畧無寧嵗而山戎種落常
為匪人近有野心窮而歸我曽是懐附每所綏柔而不
變梟聲輙為獸搏幽州節度副大使張守珪等乗間電
發表裏奮討積年逋誅一朝剪滅則東北之侵便以廓
清河朔之人差寛征戍皆上慿九廟之畧下仗羣帥之
功今其凱旋敢不以獻宜擇吉日告九廟所司准式(開/元)
(元年/)
　
　
　唐大詔令集巻一百三十
