#+TITLE: 錢塘先賢傳贊-宋-袁韶
#+DATE: 2016-06-11 12:21:34
#+SOURCE: github.com/kanripo/KR2g0026 master cdf8d49e                
欽定四庫全書　　　　史部七
　錢塘先賢𫝊贊　　　　　𫝊記類三(總録之屬/)
　　提要
　　　　(臣/)等謹案錢塘先賢𫝊贊一巻宋袁韶撰韶
　　　　字彦純慶元人淳熙十三年進士授呉江丞
　　　　厯㕘知政事贈太師越國公事蹟具宋史本
　　　　傳韶嘗知臨安府請於朝建許由以下三十
　　　　九人之祠而各為之𫝊贊事在寳慶丙戌至
　　　　景定五年甲子而祠毁至正二年有吕淵者
　　　　復其祠重鋟𫝊贊後二年丙戌浙江等處儒
　　　　學提學班惟志叙而行之是編猶元時舊刻
　　　　所紀錄者雖止及一鄊之耆舊其中郎簡謝
　　　　絳等十餘人又俱見於正史然是書為宋人
　　　　所撰又在元人修史之前於事實多所綜覈
　　　　如東都事畧謝絳𫝊稱陽夏人是書稱富陽
　　　　人考宋史本𫝊謂其先陽夏人祖懿文為杭
　　　　州鹽官令𦵏富陽遂謂富陽人則是書較為
　　　　得實又東都事畧絳本𫝊不載絳判吏部流
　　　　内銓及太常禮院亦不載覈吏部官職田及
　　　　使契丹事此書詳之又是書錢彦遠𫝊贊載
　　　　楊懐敏妄言契丹宗真死乃除入内副都知
　　　　内侍黎用信以罪竄海島赦歸遽得還衛官
　　　　許懐德髙年未謝事彦逺上疏極論之又言
　　　　楊景宗郭永祐小人宜廢不用而東都事畧
　　　　彦遠本𫝊不載又錢藻𫝊贊載藻改翰林侍
　　　　讀學士知審官東院卒神宗知其貧特賻錢
　　　　五十萬贈大中大夫而東都事畧藻本𫝊不
　　　　載又錢勰𫝊贊載王安石許用以御史勰辭
　　　　謝安石知不附己命權鹽鐡判官又載奉使
　　　　髙麗却島王金銀器事而東都事畧勰本𫝊
　　　　不載沈遘𫝊贊載知開封府後遷右諌議大
　　　　夫丁母憂上賜黄金百兩居䘮日一食既𦵏
　　　　廬墓側以卒而東都事畧遘本𫝊不載凡此
　　　　多得之故老流𫝊頗為詳瞻脩正史者因採
　　　　以入𫝊故與宋史頗相脗合𫝊賛亦古雅可
　　　　誦固非後來地志家夸餙附㑹之比也乾隆
　　　　四十五年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)陸費墀
錢塘先賢𫝊贊原序
粤自寳慶丙戌歳杭牧袁公韶輯許箕公以下三十有
九人請于朝以官鏹售其地若干祠于南山少北新堤
之上樹碣以代其繪像且為之繫賛又徙其觀宇曰旌
徳者隅其旁以奉之甲子適周據有其觀宇者定香緇
流也且毁其祠悉佃其祠地并仆其碣貨於揜坎者然
湖山雖在而頽基遺址竟蕪於荒草野田至樵兒牧竪
亦能指其彷彿而惻然大夫士過而覽之者此心其有
不䀌傷者乎亦未知曷日可復其舊觀得慰其高山景
行之思也良士呂淵且念皇朝通制内一欵前代名人
遺迹不許拆毁事敬恭佩服久矣復徴諸圗志其盛跡
有不可鬱堙者先捐已帑葺修其寺廡至正二年以所
置膏腴田五畝為本寺常業代佃其故祠地聞其於有
司每歳倍其官租錢以五十緡輸之於是盡瘁經營堂
宇廊廡悉循舊制非利祿計非子孫謀也觀者為之歎
息葢重其成功之不易易也吁昔寳慶之剏此也以其
徳行可師節槩可法功業可尚至内而女師亦可晞其
軌範於名教不為小補使感於心者得之於目焉今吕
氏以嚮者得之於目至於老而不忘於心仍以三十九
人繋賛鋟諸梓非徒為士民游觀之具且使其心抑有
所感慕於無窮然人心天理人所具有吾不知昔之毁
壞者為何心也雖然剏之者有司也復之者已帑也然
其事之昔今孰難孰易昭然不可誣吕不唯此也外置其
山地一十五頃歳時以供祀享然故祠田畝為羽流蔽
匿亦且經理而復其固有焉余因其復得舊圗本而重
刋其事輒序其始末於前序之後庶來者知有所考云
峕至正丙戌上巳日奉政大夫江浙等處儒學提舉班
惟志序
欽定四庫全書
　錢塘先賢傳贊
　　　　　　　　　　　　　宋　袁韶　撰
　　陶唐許箕公
公字仲武諱由隱於箕山師於齧缺堯知其賢遜以帝
位公聞之乃臨河洗耳每飲無桮器以手捧水或遺一
瓢得以操飲飲訖挂木上風吹歴歴有聲公以爲煩去
之死後堯諡曰箕公按樂史寰宇志杭州靈隱山公嘗
隱於此入志忘歸因名曰稽留山(今中天竺/左山是也)昌化縣西
北六十里有千頃山父老亦相傳云公故居縣境又有
溪名洗耳灘(事見莊子疏并/逸士傳臨安志)贊曰
一身蘧廬萬物土苴黄屋垂裳何有於我洗耳之泉晝
夜不舍稽留之山可眇天下
　　漢嚴先生
先生字子陵諱光一諱遵少有髙名與光武同遊學及
光武即位先生乃變名姓隱帝思其賢物色訪之齊國
言有男子披羊裘釣澤中帝疑乃備安車𤣥纁遣使聘
之三反而後至車駕幸其館光卧不起帝即臥所撫其
腹曰咄咄子陵不可相助爲理邪先生良久熟視曰昔
唐堯著徳巢父洗耳士故有志何至相迫乎帝歎息而
去復引入論道舊故因共偃臥以足加帝腹明日太史
奏客星犯御坐帝笑曰朕故人嚴子陵共臥耳除爲諫
議大夫不屈乃耕於富春山(富春今爲/富陽縣)後人名其釣處
爲嚴陵瀨年八十終於家(事見後/漢書)贊曰
甄殷陶周起渭去莘先生奚爲畢世隱淪西都之季氣
節不伸以此助理匪潔其身
　　吳將軍凌公
將軍字公績諱統餘杭人孫權征江夏時呂蒙敗其水
軍而將軍爲前鋒先搏其城於是大獲權以爲承烈都
尉與周瑜等拒破曹操於烏林雖在軍旅親賢接士輕
財重義有國士之風從徃合肥時權徹軍魏將張遼等
奄至將軍率親近三百人陷圍扶扞權出敵已毁橋橋
之屬者兩板復還戰左右盡死身被創度權已免乃還
痛親近無反者悲不自勝權引袂拭之謂曰公績亡者
已矣茍使卿在何患無人拜偏將軍病卒權聞之拊床
流涕使張承爲作銘誄二子年數歲權養於宫客進見呼
示之曰此吾虎子也(事見三/國志)贊曰
蜮視曹瞞霆掃鋒蝟翼蔽仲謀脱危虎尾忠不顧身有
霣無二豈曰兵家爲古國士
　　晉文正范先生
先生字子安諱平錢唐人研覽墳素遍該百氏姚信賀
邵之徒皆從受業吳時舉茂才累遷臨海太守政有異
能孫皓初謝病還家崇悅儒學吳平太康中頻召不起
年六十九卒有詔追諡文正先生賀循勒碑紀其德行
(事見/晉書)贊曰
涵今茹古殫見洽聞津航學海從者如雲周粟雖甘其
忍去殷文正之諡汗簡流芬
　　晉中尉禇公
公字季雅諱陶錢唐人少而聰慧清淡閒黙以墳典自
娛年十三作鷗鳥水磑二賦見者竒之甞謂所親曰聖
賢備在黄巻中捨此何求州郡辟不就吳平召補尚書
郎張華見之謂陸機曰君兄弟龍躍雲津顧彥先鳳鳴
朝陽謂東南之寶已盡不意復見禇生機曰公但未覩
不鳴不躍者耳華曰故知延門之德不孤川嶽之寶不
匱矣遷九真太守轉中尉卒(事見/晉書)贊曰
龍躍鳳鳴人物之盛雖有他樂亦不敢請晚覿清姿瞿
然興敬吾善者機心㑹神領
　　晉孫先生
先生字文度諱晷富春人恭孝清約學識有理義每獨
處幽闇之中容止瞻望未嘗傾邪躬親壟畝誦詠不廢
欣然獨得父母起居嘗饌不離左右富春道經江川父
難於風波每乗籃輿躬自扶侍兄甞篤疾經年躬侍藥
石聞人之善欣若有得聞人之惡慘若有失見人飢寒
並周贍之寒同衾食同器年饑人有刈其稻者先生自
刈送與鄉鄰感愧司空何充檄爲揚州主簿司徒蔡謨
辟為掾屬並不就卒年三十八朝野嗟痛之(事見/晉書)贊曰
造物與游盡性窮理闇室不欺佩仁服義禹稷同道飢
溺猶已天嗇其年如顏之死
　　宋龍驤行軍卜壯侯
侯史逸其字諱天與餘杭人善射容貌嚴毅文帝使教
皇子射元嘉中爲廣威將軍領左細仗元凶劭入弑事
變倉卒舊將羅訓徐牢皆望風屈謝侯不暇被甲執刀
持弓疾呼左右出戰徐牢曰殿下入汝欲何爲侯罵曰
只汝是賊手射劭於東堂幾中逆徒擊之臂斷乃見殺
孝武即位贈龍驤行軍益州刺史諡曰壯侯(事見/南史)贊曰
惟節與誼天下大閑杲杲龍驤為人所難死輕鴻毛名
重泰山兇徒逆儔胡不厚顏
　　宋范先生
先生史逸其字諱叔孫錢唐人少而仁厚周窮濟急里
人疾病必躬徃䘏療或貧無藥餌饘粥資皆給之不吝
所獲全活者甚衆歲饑民多疫里有父母兄弟同時死
者數家喪屍經日不收親隣畏逺莫敢營視先生悉備
棺槥親徃殯瘞鄉曲貴其義行莫有呼其名者宋孝武
孝建初除竟陵王國中軍不就卒(事見/南史)贊曰
世降俗漓貨力爲已隣有急難睨而不視温温徳人藥
疾槥死榆隂孟亭必恭敬止
　　齊禇先生
先生字元璩諱伯玉錢唐人少有隱操寡嗜欲年十八
父爲之婚婦入前門先生從後門出遂徃剡居瀑布山
性耐寒暑三十餘年隔絶人物王僧達爲吳郡堅禮致
之至郡信宿交數言而退宋散騎常侍樂詢行風俗表
薦之召聘本州議曹從事不就齊太祖即位手詔吳㑹
二郡以禮迎遣辭以疾敕於剡中白石山立太平館居
之卒年八十六(事見/北史)贊曰
瀑布長虹難比其潔剡山白石莫抗其節蒲璧空還不
受羈紲館巖之阿太平日月
　　齊顧先生
先生字景怡一字元平諱歡鹽官人家貧鄉中有學舍
無以受業於舍壁後倚聽無遺忘者夕則然松節讀書
或然糠自照及長篤志不倦母亡水漿不入口六七日
遂隠不仕於剡天台山開館聚徒受業者常百人讀詩
至哀哀父母輒執書慟泣受學者廢蓼莪篇齊髙帝輔
政辟爲揚州主簿及踐阼乃至稱山谷臣進政綱一巻
優詔稱美東歸賜麈尾素琴永明元年召爲太學博士
不就卒於剡山(事見/南史)贊曰
寒松怪節殘膏腹笥蓼莪廢詩晉裒是似山谷諫編蛛
網金匱南風帝琴草堂流水
　　齊杜先生
先生字景齊諱京產錢唐人少恬靜閉意榮宦專修黄
老郡命主簿州辟從事稱疾去孔珪陸澄沈約表薦之
以奉朝請召不至於㑹稽日門山聚徒教授建武中召
爲員外散騎侍郎先生曰莊生持釣豈爲白璧所囘辭
疾不就卒子諱栖字孟山刺史齊豫章王嶷辟議曹從
事以父老歸養父亡水漿不入口七日晨夜不罷哭朔
望節歲絶而復續嘔血數升至祥禫暮夢見其父慟哭
而絶(事見/南史)贊曰
軒冕市朝醯雞舞甕肥遯丘園道義爲重子亦謝官菽
水歸奉橋梓俱零死生同夢
　　梁太中大夫范公
公字子元一字穎彦諱述曾錢唐人幼好學從餘杭呂
道惠受五經道惠曰此子必爲王者師齊髙帝引爲文
惠太子師友遷太子歩兵校尉公爲人謇諤在官多所
諫争太子左衛率沈約以方汲黯明帝即位爲永嘉太
守爲政清平不尚威猛甿俗便之勵志清白不受饋遺
明帝下詔褒美召爲游擊將軍郡送故舊錢二十餘萬
一無所受唯得白桐木火籠朴十餘枚而巳公生平奉
禄皆以分施及老壁立無資梁時爲太中大夫卒(事見/南史)
贊曰
帝師之學惜不逢時諤諤忠諫汲直之遺秩二千石秋
毫無私家徒壁立萬古清規
　　梁范先生
先生字伯珪一字長玉諱元琰錢唐人父死方童孺哀
慕盡禮及長好學博通經史然謙敬不以所長驕人祖
母患癰常自含吮與人言常恐傷物居家不出城市雖
獨居如對賔客家貧以園蔬為業甞出行見人盜其菘
遽退走母問盗者爲誰答曰向所以退畏其愧恥今啓
其名願不泄也或有渉溝盗筍者因伐木爲橋以度之
盜大慙一鄉無復草竊齊建武初召爲曹武㕘軍梁天
監九年揚州刺史臨川王宏辟命皆不至卒於家(事見/南史)
贊曰
抱甕生涯山澤臞儒匿瑕之德熏浹里閭跨齊歴梁蕭
然隱居孰云好爵不如園蔬
　　梁記室禇公
公史逸其字諱脩錢唐人父仲都善周易爲當時之冠
梁天監中歴五經博士武陵王紀爲揚州引爲宣恵參
軍兼記室公少傳父業性至孝父䘮毁瘠過禮及丁母
憂水漿不入口二十三日每號慟輒嘔血遂以毁卒(事/見)
(南/史)贊曰
賾探羲文學鄙歆向孝通於天日嚴以敬溢米廢飱苫
廬滅性超絶古今冠冕百行
　　唐太常卿禇康公
公字希明諱亮錢唐人少警敏博覽圖史一經目輒誌
於心太宗爲秦王時授王府文學髙祖獵親格虎懇愊
致諫王每征伐公在軍中有裨輔之益貞觀中累遷散
騎常侍封陽翟侯卒年八十八贈太常卿諡曰康陪葬
昭陵初太宗爲天䇿上將軍冦亂稍平乃作文學館收
聘賢才訪以政事討論墳籍於是公與杜如晦房𤣥齡
等咸在選號十八學士命圖其像使公爲之贊天下慕
向謂之登瀛洲(事見/唐書)贊曰
潛龍將翔霧雨先集貂珥蟬聨康濟鴻業鳩杖之歸遺
恨黄閤蒼梧白楊始終遇合
　　唐太尉禇公
公字登善諱遂良康公子太宗將有事泰山公諫詔罷
封禪遷諫議大夫兼知起居事帝欲自討遼東公固勸
無行帝寢疾召公曰漢武帝寄霍光劉備託諸葛亮朕
今以太子委卿矣髙宗即位拜右僕射帝將后武昭儀
公入諫曰先帝疾嘗語臣我兒與婦今付卿徳音在陛
下耳可遽忘之皇后無過不可廢且昭儀昔事先帝身
接帷第今后之奈天下耳目何因致笏殿階叩頭流血
曰還陛下此笏丏歸田里帝大怒左遷潭州都督貶愛
州刺史卒德宗追贈太尉(事見/唐書)贊曰
受遺老臣立朝孤忠事有至難遑恤我躬逐魄湘水胎
禍漢宮委階之笏光摩蒼空
　　唐禮部尚書禇文公
公字宏度諱無量鹽官人刻意墳典尤精禮司馬史記
擢第除國子博士中宗將南郊祝欽明建言皇后爲亞
獻公固爭以爲郊祀國大事其折衷莫如周禮后不應助
祭惟漢有天地合祭皇后㕘享事末代黷神事不經見
不可爲法遷左散騎常侍母喪廬墓左鹿犯所植松栢
公號訴曰山林不乏忍犯吾宰木邪自是羣鹿不復掁
觸公爲終身不御其肉喪除復故官帝將幸東都而太
廟壊姚崇言廟本苻堅故殿不宜罷行公鄙其言乃上
疏諫以爲不足聽卒贈禮部尚書諡曰文(事見/唐書)贊曰
發揮聖真經緯邦國端憂言歸廬在空谷松柏滋榮麀
鹿攸伏惟孝惟忠其人如玉
　　唐荆州大都督許公
公史逸其字諱逺新城人寛厚長者明吏治祿山反或
薦於𤣥宗拜睢陽太守張巡拔衆至睢陽與公合禄山
死慶緒遣尹子琦將勁兵十餘萬攻睢陽公自以材不
及巡請稟軍事而居其下專治軍糧戰具子琦敗詔拜
侍御史子琦復圍城公與巡親鼓之賊潰追北數十里
七月賊復圍城城中食盡士多餓死巡殺愛妾公亦殺
奴僮以哺卒至羅雀掘鼠煮鎧甲以食賊知外援絶圍
益急十月城䧟公與巡俱執初子琦議生致一人慶緒
所乃送公洛陽至偃師不屈死詔贈荆州大都督立廟
睢陽歲時致祭大中時圖像凌烟閣(今新城有/忠烈侯廟)贊曰
氣吞軋犖屈事髯張鯁賊喉牙爲國金湯壯哉義士魂
兮故鄉名存忠烈廟食相望
　　唐章先生
先生史逸其字諱成𬗟於潛人貞元八年喪母廬於墓
側手植松柏十五年墳側生紫芝十三莖烏鵲來巢麋
鹿共處長吏以聞十七年四月勅旌表門閭賜粟帛州
縣存問復賦稅按唐書孝友傳序唐二百八十八年天
下以孝悌名通朝廷者凡一百五十有八皆得書於史
官内餘杭郡居者三人先生與何公方公是也何公諱
公弁方公諱宗史皆稱事親居䘮著至行事實無考今
附見於此贊曰
終唐之世垂三百年於杭大州得三人焉孝通神明維
德之全殺青闕文我永其傳
　　後梁吳越王武肅錢公
武肅字具美諱鏐臨安人幼時與羣兒戲大木下指麾
號令皆有法羣兒憚之及壯善射與槊黄巢掠浙東武
肅出竒兵邀擊巢不敢犯臨安劉漢宏遣弟漢宥屯西
陵武肅率十八都兵斫其營又與漢宏遇戰大敗之遂
破越州董昌反武肅遣顧全武攻昌執昌歸杭州昭宗
拜爲鎮海鎮東軍節度使加檢校太尉中書令賜鐡劵
詔圖形凌烟閣武肅游衣錦城宴故老山林皆覆以錦
梁太祖即位封吳越王游衣錦軍作還鄉歌曰三節還
鄉兮挂錦衣父老逺來相追隨牛斗無孛人無欺吳越
一王駟馬歸卒年八十一諡武肅(事見五/代史)贊曰
匹馬一呼奄有吳㑹櫝而藏之百年有待子孫其昌生
民永賴錦衣故城山川不改
　　後梁給事中羅公
公字昭諫諱隱新城人連舉進士不中遯於池之梅根
浦池守竇潏營墅居之唐光啓中錢武肅治吳越辟爲
從事既又表薦爲錢塘令梁開平中魏博羅紹威表授
給事中年八十餘終於餘杭公性傲睨好譏評人物爲
詞章有氣力工於詩與同姓虬鄴齊名時人號三羅令
狐綯鄭畋李蔚尤敬愛之舊鼉江常有二氣夜亘天後
因公與杜建徽生氣不復見議者以爲文武秀氣所鍾
公著讒書六十篇詩號甲乙集行於世錢唐縣治有公
手植海棠云贊曰
浣西草堂白髮㕘謀竒骨非媚與俗爲仇鼉江百篇擬
度驊騮異世一轍汗漫天游
　　後宋秦王忠懿錢公
忠懿字文德諱俶武肅孫也漢乾祐初襲封吳越王太
祖受命遣子入貢王師討江南以為東南招撫制置使
李煜貽書曰今日無我明日豈有君忠懿不答以書來
上率兵拔常州又遣將平潤州來朝京師歸國視事功
臣堂徙坐東偏曰西北神京在焉天威不違顏咫尺豈
敢寧居乎太宗即位忠懿來朝以十三州表獻闕下詔
封淮海國王改賜寧淮鎮海崇文耀武宣德守道功臣
端拱元年八月卒是夕有大星墮正寢追封秦國王諡
忠懿忠懿雖極富貴性儉素自奉甚薄常服大帛之衣
幃帳茵褥皆用紫絁云(事見/國史)贊曰
真人龍興揮斥六合我有土田圖獻閶闔吳芮分茅忠
載令甲煌煌大星流光累葉
　　宋吏部侍郎郎公
公字叔廉諱簡臨安人幼貧借書錄誦中進士第爲福
清令浚石塘陂溉廢田百餘頃邑人祠之調隨州推官
召對真宗曰歴官無過而無一人薦是必恬退者特改
祕書省著作佐郎知滕州興學養士一變其俗滕自是
始有舉進士者歴知泉明越諸州以尚書工部侍郎致
仕卒年八十九贈吏部侍郎公性和易喜賔客即錢唐
城北治園廬自號武林居士見人有疾病必捄療之鄉
人慕其德孫沔知杭州榜其里門曰德壽坊後改仁壽
(事見/國史)贊曰
名遺公車萬乗知巳膏馥詩書嶺嶠洙泗遨頭倦游宴
林稧汜毉國刀圭乃砭州里
　　宋知制誥謝公
公字希深諱絳富陽人天聖中河決滑州公上疏曰按
洪範京房易傳政令逆時水失其性則壊國邑傷稼穡
比來干邪者易進守道者數窮政出多門俗喜由徑願
下詔引咎勿崇私恩更進直道辭甚切至徙三司度支
判官請罷内降凡詔令皆由中書樞密院然後行擢知
制誥判吏部流内銓太常禮院吏部舊擬官職田多不
均公覈其實以多寡爲差至今便之使契丹還請知鄧
州卒公以文學知名一時爲人修潔醖藉所至大興學
舍嘗請諸郡立學好施宗族喜賔客卒之日家無餘貲
(事見/國史)贊曰
決河之諫砥柱頽波爰田之均槩量取禾象璜衆建子
衿肩摩乃言厎績其德不瑕
　　宋諫院錢公
公字子高諱彥遠父易弟明逸暨公並舉賢良方正能
直言極諫科公遂以太常博士擢尚書祠部員外郎知
潤州時旱蝗民乏食公發常平倉振捄之部使者詰其
專且㩁價公不爲屈召爲右司諫請罷數赦擇牧守增
奉入以養廉吏息土木以省功費遷起居舍人直集賢
院知諫院時楊懐敏妄言契丹宗真死乃除入内副都
知内侍黎用信以罪竄海島赦歸遽得環衛官許懐德
髙年未謝事公上疏極論之及言楊景宗郭承祐闒茸
小人宜廢不用多見聽納公性豪邁其任言職數有建
明後卒於官(事見/國史)贊曰
大科異等一翁二季白眉最良德稱其位玉立朝紳霜
清諫紙犖犖如公百年有幾
　　宋和靖林先生
先生字君復諱逋錢唐人少孤刻志爲學放游江淮歸
結廬於西湖之孤山真宗聞其名賜粟帛詔州縣長吏
歲時勞問先生有隱操居西湖二十年足跡不至城市
善行草爲詩孤峭澄淡藁就輒棄去或謂先生何不録所
著以傳後先生曰吾終志林泉尚不欲取名於時况後
世乎先生不娶無子卒年六十一仁宗賜諡曰和靖先
生先生將終有詩云湖上青山對結廬墳前脩竹亦蕭
疎茂陵它日求遺草猶喜曾無封禪書詩集今行於世
先生葬舍側紹興中建四聖殿於孤山凡冢隧悉遷之
詔特存先生墓且命加旌表云(事見/國史)贊曰
志躭林壑清畏人知爾梅多事漏吾天機長風孤騫秋
鶴與飛山髙水深無成無虧
　　宋翰林學士沈公
公字文通諱構錢唐人祖䕃補郊社齋郎舉進士第一
大臣疑已仕者不得爲第一乃置第二後遂爲故事累
遷知制誥出知杭州英宗召見勞問除龍圖閣直學士
知開封府遷右諫議大夫翰林學士羣牧使丁母憂上
惜其去賜黄金百兩公居喪日一食既葬廬墓側以卒
纔四十歲公爲人俊敏通世務杭公鄉郡也郡人有貧
不能葬及女子孤無以嫁者以公使錢葬嫁數百人倡
優養良家女爲巳子者奪歸其父母令行禁止事至立
斷衆駭服屏息不敢犯其治開封亦然(事見國史/及臨安志)贊曰
伊昔繡游駭耀閭里而公之歸仁及生死甎花日斜隧
柏風起哲人其萎命也天只
　　宋太中大夫錢公
公字醇老諱藻武肅五世孫幼刻厲爲學慈聖后臨朝
公三上書乞還政歴同知起居注知制誥樞密直學士
知開封府平居樂易無崖岸而居官獨守繩墨爲政簡
靜有條理不肯狥世取顯數求罷改翰林侍讀學士知
審官東院卒神宗知其貧特賻錢五十萬贈太中大夫
(事見/國史)贊曰
翩翩王孫侃侃儒素國有大疑庭抗三疏平生美官一
寒如故何以贈終知者明主
　　宋龍圖閣學士陸公
公字介夫諱詵餘杭人擢進士累遷知桂州奏言邕去
桂十八驛異時經畧使未甞行邉臣願得一徃使羣蠻
知有大將號令詔可自儂猺定後交人浸驕守帥常姑
息公至部使者黎順宗復偃蹇如故態公召問折諭懾
伏而去遂至邕桂簡壯丁五萬軍聲雄張交人滋益恭
遣使入貢後知延州諒祚聲言復攻大順城公謂不稍
加折誚則國威不立乃請留止時服使者及歲賜諒祚
聞之大沮始謝罪共貢職改龍圖閣學士知成都青苖
法出公言蜀峽刀耕火種民食常不足今税已重脫歲
儉不能償逋適陷之死地願罷四路使者詔省其三使
(事見/國史)贊曰
琱戈盪節邕桂延鄜航琛輦賮威行令孚青苖之議千
喙囁嚅筆端膚寸膏澤蠶鳬
　　宋龍圖閣學士錢公
公字穆父諱勰彦逺子授流内銓主簿陳襄進班簿神
宗稱之襄以公為對將任以清要官王安石使弟來見
許用爲御史公謝曰家貧母老不能爲萬里行安石知
不附己命權鹽鐵判官奉使高麗凡餽餼皆弗納歸次
紫燕島王遣吏走餉金銀器四千兩公曰既辭之矣吏
泣曰王有命徒歸則死公曰汝可死吾不可受知開封
凡豪民貴戚皆歛手自縮哲宗涖政除翰林學士遂嘗
待章厚謫詞厚極意排詆諷全臺攻之後知池州卒於
官元符末追復龍圖閣學士(事見/國史)贊曰
戒得若仇口唾鈎餌疾惡如風筆驅蛇豕孤雲九華一
斥不起名振雞林清哉膚使
　　宋秘閣吳公
公字安中諱師禮錢唐人爲秘書省正字預餞鄒浩免
建中靖國初擢右司諫改右司員外郎公工翰墨徽宗
嘗訪以字學對曰陛下御極之初當志其大者臣不敢
以末伎對聞者奬其知體以直秘閣知宿州卒公游太
學時兄師仁爲正守春秋學他學官惡之條其疑問諸
生公悉以兄説對學官怒鳴鼓坐堂上衆質之公引据
三傳意氣自如江公望時在旁心竊喜後相遇於泌陽
公望謂曰得志當如何曰但爲人作豐年耳(事見/國史)贊曰
帝學巍巍游戲弄翰言當格心奚止筆諫常棣專經谷
風共難施屯豐年識者三歎
　　宋龍圖閣學士虞公
公字純臣諱奕錢唐人崇寧中提舉河北西路常平洺
相饑徙東路入對徽宗問行期對曰臣退即行流民不
以時還則來歲耕桑廢矣上悅西部盜起徙提刑公自
詭討賊悉降之入爲開封少尹故時大理開封治獄得
請寳蔽罪其後率任情棄法公言廷尉持天下平京師
諸夏本法且不行何以示萬國請自今非情法實不相
當毋得輒請寶從之遷户部侍郎内侍總領左藏予奪
顓巳視户部如僚屬公白宰相曰計臣不才當去之而
易能者不可使他人侵其官即自劾不稱職詔爲罷内
侍卒贈龍圖閣學士(事見/國史)贊曰
鴻雁安居鼪鼯懐惠皇皇者華君子豈弟若人侵官事
持其細投劾以爭所重國體
　　宋八行崔先生
先生字庭碩諱貢仁和人端重有學識履行飭備黨里
咸敬事之徽宗大觀中詔天下郡縣保任士有孝悌睦
婣任恤忠和八行者貢入太學司城考驗以聞釋褐命
官政和五年郡太守董正封舉先生應詔以師禮延致
於學授密州文學卒鄉人尊之曰八行先生後仁和縣
學立三賢祠先生與禇文公許荆州並祀焉(事見臨安/志并國朝)
(㑹/要)贊曰
尸祝於庠惟禇及許異世並祠以盛德故行歸於周爲
彠爲矩仰止髙山尚其踵武
　　宋太師崇國張文忠公
公字子韶諱九成鹽官人生有異質危坐觀書若與神
明爲伍紹興二年廷試對䇿上及兩宮忠憤激烈髙宗
讀之感動垂涕親擢爲第一屢遷除權禮部侍郎兼侍
講進講日有食之曰人君之德與日同光及邪心四起
非意巳萌女子蕩心權臣執柄則惡氣積稔上見于天
秦檜不樂以秘閣修撰提舉江州太平觀落職南安軍
居住在南安厯十有四年檜卒始放還公居横浦久自
號横浦居士有尚書中庸大學孝經語孟說理宗踐阼
改元寳慶以公有中興明道之功首加褒典御筆特贈
太師追封崇國公諡文忠贊曰
闗洛正𫝊表微繼絶道扶中興大義昭揭䜛波稽天何
傷日月揚光于今益暢忠烈
　　孫氏定夫人
夫人晉虞將軍潭母也富春人孫權族孫女恭順正和
甚有婦徳夫蚤亡夫人尚少誓不改節諸孤蕞爾躬自
撫養潭始自㓜童訓以忠義永嘉末為南康太守值杜
弢叛夫人勉以必死之義傾貲産以餽戰士遂剋捷及
蘇峻亂潭守吳興假節征峻夫人戒之曰吾聞忠臣出
孝子之門汝當捨生取義勿以吾老為累乃盡發其家
僮助戰貿環珮以為軍資拜武昌侯太夫人加金章紫
綬潭立養堂於家王導以下皆就拜謁咸和末卒年九
十五成帝遣使弔祭諡曰定夫人(事見/晉書)贊曰
烈烈共姜英英陵母惟夫人徳二美具有歳晚養堂金
章紫綬受報于天俾昌俾夀
　　虞氏夫人
夫人適晉孫先生晷父諱預初先生聞㑹稽虞喜隠海
嵎有高世之風欽慕其徳往從之游喜遂以弟之女妻
之是為夫人先生性至孝夫人克相其徳舅姑起居嘗
饌不離左右躬薪水井臼之勞欣然自得先生篤學容
止未嘗傾倚夫人端莊靖黙相敬如賔習俗競事奢麗
夫人獨棄華尚素多御綀葛不為時世粧或訝之夫人
曰從吾所好奈何欲相傚邪與先生同志隠居時人號
為梁鴻夫婦(事見晉書孫先生/𫝊并世説續編)贊曰
彤史無𫝊女師㒺詔展如之人獨懷清操野服巖居名
齊徳曜愛表芳徽來者是傚
　　馮孝女
孝女唐穆宗時人居錢塘少孤無兄弟母子相依及長
不嫁以養母多病侍藥石必親嘗經年不解衣母病益
篤思肉食因刲股為糜以進後母死號慟嘔血哀毁骨
立既葬傭人結草廬墓下日焚香蔬食刺臂血書佛經
仍舎所居宅為寺令作佛事以薦母長慶三年守以其
事聞于朝詔賜束帛仍賜寺額曰報恩竟不嫁死今錢
唐縣有孝女南北兩鄉亦有孝女墓在寺後山古城頭
(今寺改名禪智事見臨安/志并禪智院結大界相序)贊曰
孝之大端于終于始有女能之愧彼男子靡室靡家養
生䘮死揭名鄉闗永錫爾類
　　何氏節婦
何氏唐末五代時人嫁於潛莫氏為婦夫死年猶盛或
勸之嫁誓弗從養姑至孝禮敬敇備黄巢亂後羣盗嘯
聚山谷鄰里咸奔徙逃難時姑羸疾卧何氏念不可俱
行抱姑涕泣暨賊夜至號慟丏賊曰吾數年寡居以有
姑耳今姑老且病不忍去願貸姑死吾死不恨賊舎其
姑掠何氏以去至巢穴將汚之殺所掠他婦女植刃于
傍使之懼何氏計無出乃詭請櫛沐更衣賊許且使人
伺之須㬰具粧澤舉止言貎自如伺者玩稍懈遂解襦
自經賊驚視已死義而瘞之(事見朝/野遺事)贊曰(原缺/)
　
　
　
　
　
　
　
　
　
　
　
　錢塘先賢𫝊贊
