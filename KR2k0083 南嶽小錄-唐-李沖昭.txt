#+TITLE: 南嶽小錄-唐-李沖昭
#+DATE: 2016-06-11 12:22:12
#+SOURCE: github.com/kanripo/KR2k0083 master 700d51d6                
欽定四庫全書　　　　史部十一
　南嶽小録　　　　　　地理類六(山水之屬/)
　　提要
　　　　(臣/)等謹案南嶽小録一巻唐道士李沖昭撰
　　　　巻首有自序稱弱年悟道近嵗依師洎臨嶽
　　　　門頻訪靈迹徧閲古碑及衡山圖經湘中記
　　　　仍致詰於師資長者嶽下耆年或得一事旋
　　　　貯篋笥撮而直書總成一巻案書中有咸通
　　　　年號當作於懿宗以後序末所題壬戌嵗蓋
　　　　昭宗之天復二年也舊唐書經籍志新唐書
　　　　藝文志皆不著録獨鄭樵藝文略有其書與
　　　　此本巻數相合惟沖昭作仲昭葢𫝊刻之誤
　　　　書中先列五峯三澗次敘宫觀祠廟壇院之
　　　　屬而以厯代得道飛昇之迹附之雖黄冠自
　　　　張其敎不無夸誕之詞而唐世名山洞府之
　　　　書如盧鴻嵩山記張密廬山雜記令狐見堯
　　　　玉笥山記杜光庭武夷山記今並無存此獨
　　　　以舊本流𫝊勝境靈跡足資掌故是亦考圖
　　　　經者所宜徵據矣此本為明蔡汝楠守衡州
　　　　時所刻前有小引亦謂載事蹟名物悉與今
　　　　本不同云乾隆四十二年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
南嶽小録原序
汝楠為郎時雅願乞山水郡治之第乞則不能也竟聽
除歸徳自歸徳持服免歸三年謁除斯可以請遂領衡
州守南嶽比至衡吏事填委三月弗暇登嶽忽憶蘓子
有云天畀我以形使我以心馭也適秦適越其誰我禦
心且不能馭形而况馭人乎遂命輕車上祝融峯遍南
嶽觀焉頗謂能馭形而快心獨按山經并記舊聞搜覽
遺志大抵磨滅則又嘆曰古今變態陵谷不常煙雲洞
霄之府或曽為荆棘瓦礫之塲何固求之為憩南臺賦
詩凡八章而還然性好古意終不釋也滿秩後謁分守
監泉卜先生以小録授汝楠汝楠閲過纂者乃唐人道
流彼徒志夫黃冠紫籙之宇錫予褒勑之榮至於治水
所經髙賢所憩其他關乎方輿者弗記也獨其事蹟名
物嶽峯泉澗悉與今本不相合且傳之以屬好事抑尚
有藏之山中者或繼此而出同僚諸君忻然校而梓之
嗚呼登髙覽賦之大夫名山栖跡之君子舉無所徴焉
典籍失而求之野此編之傳也固宜嘉靖壬子秋七月
徳清蔡汝楠序
欽定四庫全書
　南嶽小録
　　　　　　　　　　　　唐　李冲昭　撰
　冲昭弱年悟道近歲依師洎臨嶽門頻訪靈跡唯求
　古來舊記希窮勝異之事莫之有者咸云兵火之後
　其文散失遂徧閲古碑及衡山圖經湘中記仍致詰
　於師資長者嶽下耆年或得一事旋貯篋笥今據所
　得上有五峯三澗古來宫觀藥院至于歴代得道飛
　升之流靈異之端撮而直書總成一巻目為南嶽小
　録庶道侶遊山得之披覽粗知靈跡之所自云時壬
　戌歲冬十月序
　　叙嶽
南嶽者周禮職方氏曰南嶽之鎮曰衡以其分當翼軫
光輔紫宸鈐三氣之根鈞五靈之徳上列注生之宿下
符長育之功稱物平施故謂之衡山五嶽真形圖云潜
霍廬□麻玉笥洞陽小偽九嶷羅浮等十山為之佐命
復有神仙聖境曰朱陵洞洞天也又云山稟靈氣時有
異人又福庭誌云朱陵之天周環七百里七十大峯有
五小峯有二壇露光青玉學道居此度世上昇又青玉
壇洞靈源光天壇悉是福地五嶽作鎮皆有高真統治
蓋以導雲雨養萬物惠群生者也
　　五峯
　　　祝融峯　紫蓋峯　雲宻峯　天柱峯
　　　石廩峯
祝融峯去地髙九千七百八十丈在諸峯之北最髙擁
諸峯而直上有祝融廟基及青玉壇光天壇白璧壇雷
公池風穴仙梨樹上清院基峯之東南有李泌書堂
紫蓋峯去地髙四千五百丈九尺其形嵳峩有似麾蓋
因以為名上有仙人池七真閣下有紫蓋院基王氏藥
堂
雲密峯昔夏禹治水登此峯立碑紀其山髙下丈尺皆
科斗文字近代樵人或有遇者其碑至靈隱而不見又
有禹溪及隱真平斷石源朱陵洞丹崖仙人石室存焉
天柱峯其形似柱因以為名亦名柱括峯下有魏夫人
石壇或云魏夫人在此處得道
石廩峯逺望如倉廩其上方闊十丈傳云旁通洞府昔
有洞門觀胡浮先生常乘白豹遊之又有小石廩峯下
有舜廟又有華蓋岣嶁擲鉢回雁皆小峯之數
　　三澗
　　　靈澗　夀澗　洞真澗
靈澗以其通於仙源而多靈藥是有其名出紫蓋峯西
逾聖夀觀合夀澗南下嶽觀分注平野又有洞真澗
　　司天霍王廟
司天霍王廟在嶽觀前去觀百餘步本以南方屬火配
神曰祝融𤣥宗封為司天王以配夏享有廟令司人本
廟在祝融峯上隋代遷移廢華藪觀而建立今祝融峯
頂有古廟基存焉
　　真君廟
真君廟在嶽觀之東五十餘步本與司天王同廟各殿
開元中司馬天師上言五嶽洞天各有上真所治不可
以血食之神同其雩祀既協聖㫖爰剏清廟是嶽也啓
夏之際㓗齋致醮兼度道士五人長備焚修洒掃即開
元十五年五月十五日明制也五靈經云佐治者九人
從吏三百人羽衛官三萬人為國家祈真請命之地上
真記云太虚真人領南嶽司命即炎老君也潜山真人
鮑君副治霍山真人韓君佐治金華真人黃君初平天
柱真人左君元放南霍真人鄭君思逺霍林真人許君
暎丹霍真人周君陽紫虚元君魏夫人華存並居佐命
之曹吳越楚蜀之㑹皆當司察之
　　衡嶽觀
衡嶽觀在華蓋峯卞按舊碑晉太康八年徐真人靈期
鄧真人郁之建置梁天監二年周真人静真再加𢎞葺
武帝賜三百戸莊田充基業至隋大業八年詔請蔡天
師法濤李天師法超住觀焚修興行教法衡州府庫田
疇什物竝賜觀資用唐貞觀二年太宗重書額請張天
師惠朗度道士四十九人為國焚修髙宗𢎞道元年請
葉天師法善封嶽辟方四十里充宫觀長生之地禁樵
採斷畋獵罷獻琛以為常典觀内有田先生得道降真
堂劉天師真堂後有尹真人上昇壇其觀碑文隋學士
曹憲撰今見存焉
　　招仙觀
招仙觀按舊碑文曰肇基劉宋分宇蕭齊又别傳晉咸
亨間徐真人建置至齊元興元年七月二日有住持昇
𤣥道士張曇要乘鶴白日冲天其夜雷電激吼天地震
動今觀後約一里地有朝天香壇存焉唐貞觀二年蕭
天師靈䕶廬陵人時在嶽招仙觀亂後荒凉天師素能
㸃化之術遂㸃化黃白之物投外藩轉錢物而剏觀宇
不數年克致完合貞觀五年建尋真閣
　　九真觀
九真觀按碑文晉太康中鄧真人建置徐真人祠唐開
元年中有王天師仙喬初天師為行者道性冲昭有非
常之志因將嶽中茶二百餘串直入京國每携茶器於
城門内施茶忽一日遇髙力士見而異之問其所來乃
曰某是南嶽行者今為本住九真觀殿宇破落特將茶
來募施主耳於是力士上聞𤣥宗召見嘉歎乆之問曰
爾有願否對曰願鬱鬱家國盛濟濟經道興上深加禮
焉俾於内殿披度厚與金帛建置令歸嶽中修剏觀宇
不數年而完全道行逾高聲流上國尋有詔命封為天
師乾元二年三月三十日得道
又有薛天師季昌本綿州綿竹縣尉在京捨官入道志
操不群將歸南嶽上聞𤣥宗𤣥宗嘉之亦厚頒金帛上
命筆賦詩送贈有序曰錬師初解簮裾栖心衡嶽及登
道録慨然來茲願歸舊居以守虛白不違雅志且重精
修忽遇靈藥至人時來城闕也乃賦詩一首寵行云爾
詩曰洞府修真客衡陽念舊居將申金闕要願奉玉清
書雲路三天近松溪萬籟虚猶期傳秘籙來往候仙輿
後封天師天師又師司馬天師𤣥宗禮重呼為道兄凡
是觀中什物多是恩賜臨行又贈金器一百事銀器二
百事綿帛至多皆有御札天師以乾元二年二月六日
得道自離亂後焚燒蕩然雖重修舎宇竟未完復唯存
恩賜鍾一口重四千斤咸通中有王尊師名因節住持
道行出衆營葺至多聲達京師為王侯所重今在北嶽
封總教大師觀後有白雲先生藥堂又有一小池名甘
泉其泉味甘煎茶似乳舊日亦有甘泉院
　　西靈觀
西靈觀按圖經云梁天監五年建置本女真住持經兵
火後未暇修營西有魏夫人仙壇開元中有女真薛師
在觀得道又於晨溪别搆道院每出入常有白豹隨行
遊歴洞府薛天師常詣之不與相見後不知所之
　　聖夀觀
聖夀觀本靈夏盧尚書名藩書堂以咸通六年抗表奏
捨為聖壽觀觀内盧公真堂壇殿儼然又有層崖峭壁
修竹茂松澗水潺湲風景甚異
　　九仙宫
九仙宫本張真人名始珍所居有石壇方闊丈餘梁天
監三年有仙者八人迎張真人於石壇上同昇天去咸
通九年衡州刺史史覿奏置宫額十年十月勅下宜依
所奏行之
　　中宫
中宫本梁朝王真人靈輿修行上昇之處又大厯年李
得琳先生居之得道
　　元陽宫
元陽宫本晉朝陳真人興明修行上昇之處
　　上清宫
上清宫本徐真人靈期修行上昇之處大厯七年有𤣥
和先生張太空居之得道又大中元年韓威儀居之得
道
　　紫虚閣
紫虚閣有魏夫人仙壇高一丈二尺上圓平約闊一丈
亦名飛流壇傳云夫人自撫州乘龍飛來至此夫人晉
太尉舒之女諱華存號上真紫虚元君有臺閣儀像儼
然又云晉咸和年於此修道又北去半里有神溪投龍
潭毎修齋畢投金龍於此
　　石室隱真宫
石室隱真宫大厯年中廣成劉先生𤣥静修行之處行
三五步岡奪虎穴而居之名曰隱真宫刺史韓臯出俸
錢為剏㑹真閣初先生在兹十五年餘修道莫有知者
時因太史占之云有真人星見隱者在兹嶽得道應於
天文上聞武宗武宗遽降詔命委本道監軍使遣人齎
詔徴召使人到嶽遍尋無所不至忽一日中使人行及
中宫西南面三里餘歴嶮攀蘿見一石室深邃屈曲有
住之家於是擘藤蘿入深乃見先生凝然而坐中使宣
命先生初乃佯狂後即承命尋赴闕庭詔封為帝師號
廣成先生却復兹地未幾而羽化今石室有昔時鐫石
為醮壇天寳臺碓磑甖缶碁局茶竈燈臺皆就石而琢
成之今悉存焉
　　凌虚臺
凌虚臺昔有薛天師季昌周尊師混相次居之得道
　　洞靈臺
洞靈臺本李天師明俊居之得道亦是福地
　　添香臺
添香臺昔有女真居之得道今臺及聖境存焉
　　劉根先生藥巖
劉根先生藥巖昔有仙人劉根居之修行之所在九仙
宫之西北頗甚深邃亦殊異之境也
　　紫蓋院
紫蓋院昔有道人建置亂後唯基址存焉
　　白雲先生藥堂
白雲先生藥堂在九真觀西開元中司馬天師承正本
號白雲先生後授真一先生嘗於此修行
　　尹真人壇
尹真人壇在嶽觀北百餘步真人諱道全上昇之處
　　田先生藥巖
田先生藥巖在中宫東面百餘步先生諱良逸元和中
修行於此後得道
　　北帝院
北帝院在嶽觀東北去觀三里昔有女真侯鍊師居之
修行勤於香火後亦得道
　　洞真瀑布
洞真瀑布在招仙觀北去觀三里瀑布如簾垂及亭臺
碑文紀其勝異上有朝天壇昔日張真人曇要上昇之
處又下有投龍潭每修齋畢投金龍於此也
　　王氏藥院
王氏藥院咸通間有術士王生居之有茂松修竹流水
周遶及多榧樹茶園今基址存焉
　　光天觀
光天觀傳云融峯院是觀基
　　隱真平
隱真平在雲密峯之中坦然而平方闊五里是神仙遨
遊之所時人尋之少有到者
　　斷石源
斷石源在隱真平水源有石髙數丈闊數尺而中斷上
有鐫字云此有丹砂水如乳而甘香有人得掬飲之可
夀至千歲尋遊者到此間唯聞石下有流水之聲在左
邊聽即落右邊在右邊聽即落左邊罕有得者
　　朱陵洞
朱陵洞即三茅洞天在九仙宫正西三里有石巖下有
平石方二丈是舊時投金簡之所傳云朱陵洞之東門
也
　　前代九真人(出九仙宫碑/舊有九仙殿)
陳真人興明居元陽宫晉武帝大始元年三月一日上
昇
胡浮先生姓施名存居洞門觀西峯搆虚閣晉惠帝永
康九年四月上昇
尹真人道全居嶽觀溪晉懐帝元嘉元年正月九日上
昇
徐真人靈期居上清宫宋元徽二年九月九日上昇
陳真人惠度居古玉清宫齊武帝永明二年五月十三
日上昇
張真人曇要居招仙觀齊延興元年七月三日上昇
張真人始軫居九仙宫梁天監三年七月十三日上昇
王真人靈輿居中宫梁天監十一年七月十三日上昇
鄧真人郁之字𤣥寂居洞門觀梁天監十年十二月三
十日上昇
又有雙襲祖雙子辨二人相次得道
　　唐朝得道人(在嶽一/十四人)
殷先生景童天寳十七年七月三日得道
蕭先生靈䕶𢎞道三年八月十五日得道
李天師思慕天寳十四年八月二十六日得道
何尊師隱其名天寶二年十月十五日得道
薛天師季昌乾元二年二月六日得道
王天師仙喬乾元二年三月三十日得道
傅天師待仙乾元三年十一月七日得道
董先生秦仙大厯元年十一月六日得道
𤣥和張先生太空大厯七年二月八日上清宫得道
李先生徳琳大厯十二年九月五日中宫得道
田先生良逸元和六年正月七日在降真院得道
廣成劉先生𤣥静大中五年五月十一日得道
周尊師混汙㑹昌二年正月得道
韓威儀大中元年上清宫得道
田先生有弟子陳徴君馮徴君張徴君三人不就徴皆
於天台山相次得道
　　真君傳(漢中壘校尉劉向撰/)
赤松子者神農時雨師也服水玉以教神農能入火自
燒數往崑崙山中常止西王母石室中隨風雨上下炎
帝少女追之亦得俱去至髙辛時復為雨師焉
王母者神人之面蓬髮戴勝虎爪善嘯巖居名王母在
崑崙之墟焉讃曰
　𣺌渺赤松　　　飄飄少女　　　接手翻飛
　泠然雙舉　　　縱身長風　　　俄翼𤣥圃
　妙達坎巽　　　作範司雨
　　田先生寫真讃(蒙谷子諸葛黄撰/)
田先生實衡之佚民間世所出天然真氣生而知道醇
孝養親得混朴自然之理言貌不飾裘褐垢弊侯王禮
重我亦不榮甿𨽻紿輕我亦不陋驅役鬼神意往即至
一入衡嶽踰五十年九百門人皆是軒冕請為法主一
作帝師廣成先生是也即先生之道其可知也儀形可
質圖寫存焉自始及今未有穪述黃承其闕序以讃云
　靈根獨秀　　　真人間生　　　仙非積學
　道乃天成　　　汪汪徳貌　　　落落神情
　兹形如在　　　猶可作程
