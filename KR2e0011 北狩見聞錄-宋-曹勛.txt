#+TITLE: 北狩見聞錄-宋-曹勛
#+DATE: 2016-06-11 12:21:21
#+SOURCE: github.com/kanripo/KR2e0011 master e01b0984                
欽定四庫全書　　　　　史部五
　提要
　　北狩見聞録　　　　　雜史類
　　　　(臣/)等謹案北狩見聞録一卷宋曹勛撰勛字
　　　　功顯陽翟人宣和五年進士南渡後官至昭
　　　　信軍節度使事蹟具宋史本𫝊是編首題保
　　　　信軍承宣使知閤門事兼客省四方館事臣
　　　　曹勛編次葢建炎二年七月初至南京時所
　　　　上其始於靖康二年二月初七日則以徽宗
　　　　之入金營惟勛及姜堯臣徐中立丁孚四人
　　　　得在左右也所記北行之事皆與諸書相出
　　　　入惟述宻賫衣領御書及雙飛蛱蝶金環事
　　　　則勛身自奉使較他書得自𫝊聞者節次最
　　　　詳末附徽宗軼事四條亦當時所並上者紀
　　　　事大都近實足以証北狩日記竊憤録諸書
　　　　之妄且與髙宗繼統事蹟尤為有關雖寥寥
　　　　數頁實可資史家之考証也
　　松漠紀聞　　　　　　雜史類
　　　　(臣/)等謹案松漠紀聞二卷宋洪皓撰皓字光
　　　　弼鄱陽人政和五年進士建炎三年以徽猷
　　　　閣待制假禮部尚書為大金通問使既至金
　　　　金人迫使仕劉豫皓不從流遞冷山復徙燕
　　　　京凡留金十五年方得歸以忤秦檜貶官安
　　　　置英州而卒久之始贈徽猷閣學士諡忠宣
　　　　事蹟具宋史本傳此書乃其所紀金國雜事
　　　　始於留金時隨筆纂録及歸懼為金人搜獲
　　　　悉付諸火既被譴謫乃復追述之名曰松漠
　　　　紀聞尋有私史之禁亦秘不傳紹興末其長
　　　　子适始校刋為正續二卷乾道中仲子遵又
　　　　増補所遺十一事明代呉琯嘗刻入古今逸
　　　　史中與此本字句間有異同而大略相合皓
　　　　所居冷山去金上京㑹寧府纔百里又嘗為
　　　　陳王延教其子故於金事言之頗詳雖其被
　　　　囚日久僅據傳述者筆之於書不若目覩之
　　　　親切中間所言金太祖太宗諸子封號及遼
　　　　林牙達實北走之事皆與史不合又不曉音
　　　　譯往往訛異失真然如叙太祖起兵本末則
　　　　遼史天祚紀頗用其説其熙州龍見一條金
　　　　史五行志亦全採之蓋以其身在金庭故所
　　　　紀雖真􁃰相㕘究非鑿空妄説者比也乾隆
　　　　四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　北狩見聞録
　　　　　　　　　　　　　宋　曹勛　撰
靖康二年二月初七日晨起徽廟在蘂珠殿包進密報
李石周訓吳幵莫儔來奏事即引對石奏曰皇帝令起
居上皇(皇帝即/淵聖也)縁金人堅欲上皇出郊前次雖已得辭
今又請到南薰門厰舍拜表乞皇帝歸若表到寨中皇
帝便可歸内金人意欲成本朝一段好事懇請亦無他
意又密奏曰得㫖爹爹孃孃請便來不可緩恐失事機
徽廟沈吟曰軍前别無變動否卿無隱也朕爵禄卿等
至此無以小利誤朕大事茍有他變我亦擘劃恐徒死
無益石等曰倘或不實甘受萬死徽廟曰朝廷既不令
南去又圍城時聾瞽我不令知以至於此今日之事妄
舉足則不可卿等無隱石曰不敢亂奏徽廟即令中使
請顯肅皇后時后已到拱宸門外辦被複厨檐邀徽廟
同行后與徽廟少刻即索道服(徽廟尋常/只着道服)欲出姜堯臣
等進曰雖云邀盟只在門裏第恐北人詐偽不測更宜
聖裁此走似未可徽廟曰適皇后在禁中得官家語令
暫到門首端的如此怎不去得内人與近侍皆大哭徽
廟曰縱或有非意亦知此事終在若以我為質得官家
歸保宗社亦無辭第恨我揖遜如禮退處道宮朝廷政
事並不與聞惟一聽命未嘗犯分自處若此獲報乃爾
有媿昔人多矣顧左右曰從我者聽左右皆泣從又取
常御佩刀令丁孚佩之乃乘肩輿與顯肅皇后出延福
宮由晨輝門而出將至南雙扉俱啟徽廟曰此必畨使
迓方欲回西就厰舍導從圍掩車輿出門徽廟頓足輿
中曰事果變矣呼丁孚取佩刀而孚出門時已為金人
搜去至東御園門有畨使來傳二帥起居云到塞食罷
相見啟簾端視乆之畨使乃昔嘗奉使本朝者申初到
南郊齋宫止於大王位從人皆攔於西城門外並不許
隨從惟姜堯臣徐中立丁孚勛得在左右北人目為祗
候人徽廟到郊宫金人遣代太師沙少師等三人來奏
徽廟取向日張珏投降本朝文字并張珏緘首一宗處
分徽廟對來使云當日張珏降初未有不受之約故受
珏不疑繼得山西軍前移文要珏即斬首以獻不謂細
故上國指以為釁今城破國亡禍變及此何文字之有
况已嘗移文上國死生一切惟命不必以此為目也皆
唯唯自後更不復來取金國凡有計議只在淵聖皇帝
御前奏稟隔數日一遣人起居徽廟在寨二十餘日徽
廟自製劄子一通令與相國其畧云頃以海上之盟謂
歡好可以萬世嘗招收張珏繼䝉湏索即令戮以為獻
意罪不至甚而大兵踵來乃指為釁某即遜位避罪南
下歸後塊處道宮恬養魂魄未嘗干與朝政而奸臣伺
隙離間父子雖大兵南來亦不相聞報致煩天討宿甲
臨城至城破時始知以三關敗約所致蓋嗣子不能奉
承大國之約某亦失義方之訓事遽至此咎將誰執尚
有血誠祈囘洪聽某願以身代嗣子逺朝闕庭却令男
某等乞一廣南煙瘴小郡以奉祖宗遺祀終其天年某
即甘斧鉞一聽大國之命誠廹意切顒待台令劄子去
後二日有畨使來云承示文字但三關之盟初不恁地
止説子孫不紹社稷傾危雖承劄子却不敢背原約更
容取上伴指揮請上皇心下不要煩惱但且寛心抱此
劄子徽廟令附進南京行在訖徽廟又製奏表自即位
遜位凢宫禁深密外廷政事之失一一剖析深夜焚之
是夕徽廟夢與太后同載入宣徳宮奏樂整肅覺來猶
聞其餘音比至曉令報后知三月初七日聞張邦昌僣
位徽廟曰邦昌若誓死節則社稷増重今尸君之位猶
且庶幾但所繫至重既立異姓則吾事决矣因泣下沾
襟明日臣下有進詩者曰伊尹定歸商社稷霍光終作
漢臣鄰徽廟且讀且罵曰待其歸商興漢則吾已在龍
荒之北矣不達事機猶有如此者先是三月二十九日
有語分路去徽廟同二太子由河北路淵聖同國相由
河東路約㑹於燕京是日淵聖欲肅王同行肅王堅辭
云去歲奉有出使不曽避免乆違膝下泣請甚確始得
免去復以岐王從行以肅王曽奉使北庭人情稔熟故
要同去次日徽廟率淵聖二后諸王妃嬪帝姬駙馬等
望城中辭違宗廟徽廟伏地氣塞不能起景王掖起之
六宫無長少俱哭震泰禋門動金人説此日日色昏慘
風聲如號移時方止是晩報來日啟程淵聖同皇后太
子來拜違泣下别去自别不相見四月初一日起程分
路劉家寺初見二太子又要顯肅皇后以下妃嬪諸王
帝姬皆出見席地坐定遣王訥譯奏徽廟云自古聖賢
之君無過堯舜猶有揖遜歸于有徳歴代革運這事上
皇心下煞理㑹得本國比滅契丹所得嬪妃兒女盡分
配諸軍充賞以上皇昔有海上之恩甚厚今盡令兒女
依舊相隨服色官職一皆如故因勸酒曰事有逺近且
放心必有快活時徽廟但致謝曰當日為兄弟今日為
囚虜豈非運數尚賴太子保佑全活千口近嘗求代嗣
子遠朝大國望為主張太子曰上伴不肯徽廟曰兩朝
主盟惟某獲罪非將相之過寔某罪在天故請以一身
仰答天譴願不及他人太子曰此意甚好莫到燕京别
有文字來於是酒五行二太子面請王婉容位下帝姬
與尼雅蒲次子作婦許之飯罷歸寨自此不相見但日送
雞兎魚肉酒果徽廟答以病在車中無心飲酒食願早
承來㫖燕王途中以乏食薨殮以槽猶露雙足就塞外
焚化徽廟勅令人堅欲携行徽廟止晩至徽廟伏其骨
哀甚曰吾行且相及時執兵北人亦皆泣下過洺州二
太子請徽廟看圍場飯後遣馬并紫􁍐來迎同行於田
野中看圍獵已而馬皆負所得狐兎忽有二人在徽廟
馬前立太子指曰此上皇故臣郭藥師張令徽叅見二
人皆再拜令徽即退藥師獨扣馬跪奏曰念臣昔與上
皇為君臣向在燕京死戰數囘力不能勝遂歸金國有
負上皇恩徳言訖淚下又再拜徽廟宣諭曰天時人事
理合如此但當日欠一死節太子曰藥師煞忠於南朝
徽廟曰藥師未嘗抗禦大兵而收功過厚豢養至此卒
貽大禍太子曰此人不忠於天祚則必不忠於南朝徽
廟曰是是徽廟過河數日宣諭曰我夢四日並出此中
原争立之象不知中原之民尚肯推戴康王否臣曰本
朝徳澤在民至深至厚今雖暫立異姓終必思宋不肯
歸邦昌幸寛聖念又曰我夢想不忘第記此夢次日宣
諭臣曰我左右惟爾後生徤步又僃知我行事與我持
信尋康王庶知父母繫念於彼及此行難艱勛曰仰賴
天威可以伺便冐圍而出願不辱命得達聖心是晩下
程徽廟出御衣三襯一領(俗呼/背心)拆領冩字於領中曰可
便即真來救父母并押計九字復縫如故付臣勛又索
於懿節皇后得所戴金耳環子一隻(雙飛小蛺蝶/俗名闘髙飛)云是
今上皇帝在藩邸時製以為的驗及皇太后信令臣勛
見上奏之詔誥丁寧且泣且囑曰無忘吾北行之苦又
以拭淚白紗手帕子付臣曰見上深致我思念淚下之
痛父子未期相見惟早清中原速救父母此外吾不多
致語言氣已哽吾頸矣竢到燕山爾乃去懿節皇后初
取鐶子與沈押班令付臣曰到時傳詔語大王願早如
此鐶遂得相見并見吾父幸道無恙皇太后以下皆哭
徽廟聖訓曰如見上奏有可清中原之謀悉舉行之無
以予為念且保守宗廟洗雪積憤又宣諭曰藝祖有約
藏於太廟誓不誅大臣用宦官違者不祥故七聖相襲
未嘗輙易每念靖康中誅罰為甚今日之禍雖不止此
要知而戒焉徽廟又令奏上云恐吾宋之徳未泯士衆
推戴時宜速應天順民保守取自家宗廟若不勉順記
得光武未立事否又宣諭曽密賜上馬價珠犀合子等
物又上曽説欲决河灌渡河畨人等事以為密驗臣在
金寨臨行日恭奉皇后宣諭令奏上曰主上再使軍前
欲就鞍時時二后洎宫人送主上至㕔有㓜女名招兒
見四金甲人狀貎雄偉各執弓劍擁衛上體女指示衆
衆雖不見然莫不畏肅太后當時悟曰我事四聖香火
謹(謂京師/四聖觀)必有陰助今陷塞北愈更䖍事自後深夜必
四十拜乃止更令奏上宜嚴崇奉以答天貺臣扈從時
太后未知主上即位嘗用象戯局棊子裹以黄羅書康
王字貼於將上焚香禱曰今三十子俱擲於局若康王
字入九宫者主上必得天位一擲其將果入九宫他子
皆不近太后手加額喜甚臣下拜即奏徽廟大喜復令
謂太后曰瑞卜昭應異常便可放心卿等可賀我臣等
皆再拜太后因以此子代將不易道過堯山縣進早膳
有燕人百餘人守徽廟所乘車語臣曰上皇活燕民十
餘萬人我軰老㓜感恩不已願識天表因具以奏徽廟
為揭簾見之皆羅拜曰皇帝活燕人十餘萬陰徳甚多
即見囘鑾不湏憂抱徽廟曰汝等知當時救䕶之力耶
吾獲謗不少今困阨反甚於汝輩無食時豈非天也燕
人各嗟惋而去徽廟在路中苦渇令摘道傍桑椹食之
語臣曰我在藩邸時乳媪曽噉此因取數枚食羙甚尋
為媪奪去今再食而禍難至此豈非桑實與我終始邪
至真定府徽廟乘馬與二太子並騎入門前有引旗冩
太上皇帝府中兩街居人見旗皆慟哭金人不較也舍
於府園净淵莊午門請徽廟看打毬自二太子以下皆
入毬場徽廟與肅皇后在㕔上看打毬罷行酒少頃侍
中劉彦宗具傳太子之意跪奏云聞上皇聖學甚髙欲
覓一打毬詩其請頗恭徽廟曰自城破以來無復好懐
遂作一詩冩付彦宗曰錦袍駿馬曉分明一㸃星馳百
騎奔奪得頭籌湏正過無令綽撥入邪門(綽撥邪門皆/打毬家語)
彦宗捧讀稱嘆即與太子又畨語似講解其義太子㸃
頭令諷誦數過乃起謝徽廟亦謝其恭也二聖既出城
郭於南郊大王位金人排長木為障障外有兵每數步
一竅容人看外外亦窺内金人日以肉菜米麵與内人
相博易間語曰南朝有兵到某所矣次又曰主上提兵
十萬在河北每金人車馬過河即奪去大軍所以未敢
離此語訖即故睨左右如金人旁束之状色有畏而不
敢留者人逓以奏上衆皆喜為不日救至又數易倚墻
器械却用郊禮盡木槍㦸復有病人如傷中包裹卧於
墻下云西南有錢相公兵四五十萬來刀槍將去車上
強壮人皆徃迎敵㑹天大風喬貴妃製絳紅袍備緩急
兵至即以衣徽廟為出奔之計每十數日即他語一新
柵中觀聽臨行猶傳有兵相尾然了無來音後乃知計
姑從緩聖心及愚衆人金人謀多此類徽廟北狩日乗
平日宫人所乘牛車牛五頭金使兩人牽駕不通華語
次顯肅皇后次厨及本殿一行内人車仗計八百六十
餘輛自過河經濬州城外金騎約攔百姓不得看惟賣
食物數人近前臣以銀二兩博換飲食賣人知是徽廟
即盡以炊餅藕菜之類上進反銀而去自過此州即行
生路步人斫窠木騎軍曵枝梢水淺則填以為柴路深
則疊以為甬道跋涉荒逈旬月不見屋宇夜泊荆榛或
桑木間艱難不可言雖大雨亦行泥深没脛車牛皆屢
死壊亦不容補死就臠其肉而去人行稍後則落後軍
馬從而勦除至暮下程即以車前轅内向遶三匝如射
帖又斫枝梢繚以為鹿角持兵備外嚴於出入施鑿井
及打柴草分給造飯然近水處終不肯住坐一行苦乏
水遲飯大半委頓自後習知遇有水處即遣車房院内
人各下車取水負薪而從自後稍得趂明造飯飯罷即
支散路糧徽廟顯肅皇后共破一羊粟一斗諸王帝姬
及閣分或四位破一羊或六位破一羊米則計口人給
二升惟皇太后懿節皇后别有館伴一人早暮必來瞻
見聖容如未見湏候見乃退餘房院無館伴至真定府
方得入城歇泊兩日盡換牛乃行盖自京至真定牛多
無草喫極疲悴死者十四五至是故換過真定府中山
行稍緩日亦行五六十里臣勛向在龍徳宫因奏事宜
春殿閒暇恭承徽廟宣諭四事亦附于后徽廟在襁褓
時晝卧忽卧處屋棟中折欲墮復續其聲達前殿乳媪
急抱徽廟起梁即墮所卧榻上哲宗晏駕太皇使縛秦
玠等二侍醫於寧福殿前將付有司已而迎徽廟入立
二醫見徽廟過驚曰此八彩之眉一人之尊也使王趣
上於後安能乆邪左右因以奏太皇太皇釋之政和丁
酉徽廟夢金人數百列坐宣和殿下既寤不自得因令
禁止畨装宣和間燕人歸朝因曲宴郭藥師趙政韓正
等數輩復令近侍列坐宣和殿下以禳之宣和七年南
郊是日陰重侍衛寒肅薄晩徽廟密祈晴霽不食頃陰
雲自捲從北去東西一縷雲收之痕如界移時天地清
徹星斗燦然徽廟顧侍衛者曰從郊祀未有景貺若是
之異者遂製稱謝密詞曰雨雪未沾念密雲之直上馨
香旁逹徹夕月之當中
　
　
　
　
　
　
　
　
　
　比狩見聞録
