#+TITLE: 異域錄-清-覺羅圖理琛
#+DATE: 2016-06-11 12:22:16
#+SOURCE: github.com/kanripo/KR2k0151 master d9a6dc3d                
欽定四庫全書　　　　　史部十一
　異域録　　　　　　　　地理類十(外紀之屬/)
　　提要
　　　　(臣/)等謹按異域録二卷
　　　國朝圖理琛撰圖理琛姓阿顔覺羅氏先世葉
　　　　赫人由考取内閣中書官至兵部職方司郎
　　　　中是編乃康熈五十一年五月圖理琛以原
　　　　任内閣侍讀奉
　命出使土爾扈特由喀爾喀越俄羅斯國至其地五
　　　　十四年三月回京師復
　命因述其道里山川民風物産以及應對禮儀恭呈
　御覽冠以輿圖次隨日紀載見聞其體例畧如宋人
　　　　行記但宋人行記以日月為綱而地理附見
　　　　此則以地里為綱而日月附見所載大聚落
　　　　皆為自古輿記所不載亦自古使節所未經
　　　　如史記述匈奴北海頗作疑詞故儒者類言
　　　　無北海今據圖理琛所記知伊聶謝相興距
　　　　北海大洋一月餘程又唐書稱薛延陀夜不
　　　　甚暗猶可博奕僅得之於傳聞圖里琛以五
　　　　月至其地知夏至前後確有是事皆我
　聖祖仁皇帝徳化覃敷
　威棱震疊故軺車所至莫不具郵𫝊供芻糈涉越三
　　　　四萬里如行閨闥故得以從容逰覧見所未
　　　　見聞所未聞纂述成編以補亘古黄圖所未
　　　　悉今備録其文使天下萬世知
　聖化彌綸迥出於章亥所歩之外且所載俄羅斯土
　　　　爾扈特畏懐恭頔之忱尤足見
　堯天丕冐砥屬無垠凡在方趾圓顱無不鱗集仰流
　　　　效誠恐後為三五以來所未有今土爾扈特
　　　　已全部内附而所記俄羅斯南路十四國乾
　　　　隆己亥以後又已盡入版圖併以見
　　武烈
　文謨顯承啟佑所由拓億􁨡之丕基者非偶然也乾
　　　　隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
　欽定四庫全書
　　異域録卷上
　　　　　　　　　　　　　　覺羅圖理琛撰
　　　原任内閣侍讀調補兵部員外郎又
　特恩陞授職方司郎中圖理琛本葉赫人阿顔覺羅氏
　　　始祖在葉赫國時行髙望重其國主待以賔禮東
　　　北方乃龍騰鳯翔之地
天命屬與
　大清而
　大聖人出焉統馭寰區撫又六合於未定鼎之前縁
　　盛京諸部落人民酋長輸誠向化歸仁恐□之際遽
　　　沾
　髙厚深恩世受
　國禄官誥相承余生於康熙丁未嵗少時家貧質弱多
　　　病稍長雖習讀清漢不甚通暁繙譯平平由例監
　　廷試選取繙繹綱目越一載考授内閣撰文中書舍
　　人厯俸十載之餘奉
命㪚賑山陜两省饑民察看南河監製綿甲頒賜
詔書較俸陞授中書科掌印中書舍人引
見之日適值内閣票簽侍讀缺出閣臣保題
恩准從優陞授内閣侍讀又奉
命監督蕪闗税課差竣旋都未㡬授管理禮部牛羊羣
　　事務總管才識庸劣不能仰副我
皇上揀用深恩譴責罷斥於是退居林麓躬事隴畆承
　　歡膝下七載有餘期保天年乗化歸盡生際
盛世值遣使海外絶域土爾扈特國鉅典因感戴
國恩仰圖報効具呈叩請遴選引
見
聖徳廣運咸沐生成復䝉
聖恩俯賜原官品級優加賞賚
特命前往於康熙五十一年四月二十二日恭請
聖訓奉
㫖爾䓁到彼問阿玉竒無恙欲将貝子阿拉布珠兒遣
　回與爾完聚調阿拉布珠兒人來問俄羅斯國商人
　科宻薩爾(官/名)正在料理遣發恰合朕意伊竭誠差薩
　穆坦等請安進貢朕甚嘉憫特選厄魯特舒哥米斯
　及我等各項人前來頒發諭㫖並賜恩賞至于阿拉
　布珠兒歸路業遣侍衞祁里徳前往䇿旺拉布坦處
　計議尚未到來如到時移㑹爾䓁彼若言欲㑹同夾
　攻相圖䇿旺拉布坦爾等斷不可應允但言䇿旺拉
　布坦與大皇帝甚是相得不時遣使請安入覲大皇
　帝亦時加恩賜雖其勢力单弱窮迫已極我聖主斷
　不征伐此事甚大我䓁未便相允爾雖将此事奏請
　聖上以我䓁思之我皇上但願天下生靈各享昇平
　斷無揺撼䇿旺拉布坦之意此事我䓁可保爾䓁往
　見阿玉竒亦照見䇿旺拉布坦禮相待如有餽送爾
　等酌量収受至往返之時俄羅斯國察罕汗倘遣使
　𣣔㑹爾䓁即往相㑹或俱往相㑹或著㡬人見聴其
　來言著納顔圖理琛並新滿洲二人去見若彼不欲
　見不使人來請則已至相見禮儀依彼國禮見之可
　也更湏向其使言從前爾國尼果頼(人/名)到中國時行
　止悖戾我䓁斷不若此見察罕汗時如問中國何所
　尊尚但言我國皆以忠孝仁義信為主崇重尊行治
　國守身俱以此為根本雖利害當前亦固守此數者
　寕死弗憚不渝其道即今人各有祭祀禱祝之事然
　身不行善不以忠孝仁義信為根夲雖祈禱何益我
　國咸以忠孝仁義信為根夲崇尚尊行所以我國無
　干戈無重刑安享太平已乆如問生計爾䓁但言隨
　處皆同富者亦有貧者亦有且數年前聞得俄羅斯
　國與其隣國不睦互相攻伐俄羅斯國欲調用邉兵
　或疑我邉人不行調撥亦未可定两國和議年乆朕
　無他意有調用邉兵之處即行調撥不必疑惑䓁情
　特諭黒龍江将軍由泥布椘城移㑹爾國如問年髙
　之人爾䓁即告以我皇帝毎嵗查取年髙之人毎次
　查得一百餘嵗者二三十人九十餘嵗者或一省有
　萬餘人俱加恩賜如問出獵行幸之處爾䓁即告以
　我皇帝毎嵗出獵其所扈從兵丁俱給與官養馬匹
　乗騎按日給與盤費今日下令明日起行不致些毫
　遲悮一應用度俱係官給惟隻身効力毫無拮据即
　我等此役乗騎用度皆係皇上恩賜我䓁但隻身効
　力耳朕思俄羅斯國必言及火炮之類倘若懇求爾
　䓁言路途遥逺難於行走沿途皆髙山峻嶺林木叢
　藪險隘之處甚多我中國並無如此地方亦不曾見
　如此道路致之甚難且中國法禁凡火器物件不許
　擅自出境法令森嚴雖我皇上恩賜斷難至此伊若
　求爾䓁轉奏爾䓁只言我䓁俱係特遣往土爾扈特
　國阿玉竒汗處去奉使之事各異此䓁情莭難於奏
　聞至俄羅斯國習尚矜誇必出陳其所有之物以示
　爾䓁倘若出視爾䓁不可驚訝亦不可輕藐但言此
　䓁物件我中國或有或無我䓁職司各異有我所見
　而衆未見者亦有衆見而我未見者所以不能盡知
　此役爾䓁同心合意而行不可飲酒無状嚴禁隨役
　沿途以至俄羅斯國地方風俗甚壊婦女不端者多
　爾䓁隨役不可無禮妄行湏嚴加約束至俄羅斯國
　地方或見婦人或遇可哂之事爾䓁湏荘重行事不
　可輕於戱謔若餽送爾䓁物件毋遽収受必湏冄三却辭
　但言我等不曽帯得佳品送察罕汗汗所餽遺如何
　収得倘冄三懇乞或止収一二将爾䓁帯去錦縀回
　送察罕汗但言路途遥逺不曾帯得佳物此係相見
　之㣲儀若不來請見或差人到時即将所帯錦縀給
　與亦言路逺並無佳品些湏薄物聊表㣲意耳及俄
　羅斯國法令嚴峻屬下人役少有過愆不可表暴於
　管轄之人務必寛裕荘重而行若問爾䓁係何官職
　但言我䓁係外部院衙門所司官員並非皇上侍近
　之臣此役俄羅斯國人民生計地理形勢亦湏留意
　欽此内閣編撰頒發阿玉竒汗
勅書已成支取驛馬䕶送兵丁於壬辰年五月二十日
　　自京師起程是日老父率諸兄弟並親友出城餞
　　送不忍遽離在北極寺乆坐将暮不能逺去宿於
　　沙河行六日出張家口於六月初二日越興安嶺
　　至正黄旂察哈兒哈穆虎地方察哈兒䝉古官兵
　　預偹駝馬毡帳供給羊隻迎接自此處将内地所
　　乗驛馬並䕶送緑旂兵丁俱發回又行十餘日至
　　喀爾喀阿拉布坦王所属巴顔布拉克地方喀爾
　　喀官兵預偹駝馬並供給羊隻迎接此處係興安
　　之上有一帶石山産金桃皮樹又行二日至西拉
　　布里度地方有十餘里沙岡十六日至瀚海之南
　　界阿爾哈林圖枯布爾地方十七日至瀚海適中
　　朱爾輝地方此處産各色小石有查克木樹叢生
　　(其木髙五尺許皮似煖/木葉似三春桞質甚堅)其地方有流泉二三處流
　　聚成小澤水清而甘有水禽集其中覩此㤀其為
　　瀚海而目為内地焉十八日至澣海之北界哈囊
　　布拉克地方又行三四日至那拉忒赤勞地方其
　　地皆曠野四望無際惟此有山一處甚竒異週圍
　　十餘里其山之石蜿蜒層疊形如盤蛇猶人力為
　　之者山之下有流泉其南十里許烏那斯太地方
　　産黒白二種英石余見而愛之㤀其䭾載重累擇
　　其佳者十餘塊置布袋内交付台吉萬舒克収貯
　　又行三日至達布蘇台地方貝勒旺扎爾迎接請
皇上起居設幃帳宰牛羊筵宴觀隨往新滿洲歩射送
　　十餘里辭歸又行三日地勢漸下七月初三日自
　　鄂什欣布里度地方下興安嶺北界至汗山東邉
　　枯爾布里度地方其東南二十里許即勦滅逆賊
　　噶爾丹之召磨多地方在大路傍俱平坂小山谷
　　中樹木叢生有小溪沿山麓川谷紆廻而流初五
　　日至土喇河岸因連朝隂雨河水泛漲既無舟楫
　　難于涉渡俟水勢稍落駐宿三日於駐宿無事之
　　暇往釣河濵獲樺魚􁭗魚十數尾皆二尺許命烹
　　之以飼衆極其肥美又遣噶扎爾圖往汗山用鳥
　　鎗捕得大鹿一隻分而食之土喇河自根特山右
　　發源向西流入杭愛汗山流出之鄂爾渾河根特
　　山之左流出之河名曰黒魯倫向東流入呼倫湖
　　自呼倫湖流出之河名曰額爾古納向東北流入
　　黒龍江其鄂爾渾河環流哲布尊丹木巴呼圖克
　　圖所居之布隆汗山及圖謝土汗遊牧地方向西
　　北流入色楞格河自此而北以至俄羅斯國界皆
　　山土喇河北岸諸山有色爾畢谷口三處及松吉
　　納山嶺三處有極髙危險之處亦有峯巒聳峻之
　　處谷内之草暢茂野卉爛漫鋪地如畫鮮耀奪目
　　其山之隂皆叢林有杉松馬尾松楊樺樹極其森
　　欝其間自各山發源流入土喇鄂爾渾色楞格河
　　之小河則有博羅哈拉席喇伊魯爾伊邦䓁河其
　　水清而溜急两岸皆叢桞産樺􁭗鯉鯽鱓鮰䓁魚
　　又行十日至喀爾喀之北界車陵扎布部長之邉
　　界博拉地方两傍皆山鄂爾渾河來自東南向西
　　流入色楞格河色楞格河來自西南環繞山北向東
　　北流過俄羅斯國界之椘庫栢興又向北流入栢
　　海児湖其博拉地方皆草墩甚泥濘潦水成澤其
　　東南林木森宻望之欝然多蚊虻頼嚮導指引而
　　行又行一日至两國接壤之蘇布克圖地方两傍
　　皆山林谷中有溪河北山之上有泉其水甘而凉
　　谷内之草暢茂蚊虻甚多揮之不暇跟役人䓁片
　　時被嘬面目皆腫又越二宿扵二十三日至椘庫
　　柏興相近色楞格河之南岸駐扎管理椘庫柏興
　　俄羅斯官衣宛薩委翅(人/名)差人問曰爾䓁係何人
　　往何處去我䓁回言是中國
至聖太皇帝欽差天使前往土爾扈特國阿玉竒汗處
頒發諭㫖並䝉
恩賞賜我䓁凡我䓁所來情由爾國之貿易商人科宻
　　薩爾儘知爾頭目問他即便得知于是衣宛薩委
　　翅即遣官兵撥船隻迎接至椘庫柏興将到時
諭㫖前排列十數對兵丁引導送至公署安歇後衣宛
　　薩委翅來見問曰天使之來有河事故有干我國
　　之亊否我䓁荅曰我䓁係特差前往土爾扈特國
　　阿玉竒汗處去的使者於爾國並無甚事因阿玉
　　竒汗特遣使恭請我
至聖大皇帝萬安進貢方物由爾國經過爾國特差人
　　轉送至我中國所以我
大皇帝亦由此路差我䓁前來時我
大皇帝猶恐從爾國經過沿途馬匹供應不能接濟騷
　　擾爾䓁特宣
㫖大臣傳詢爾商人科宻薩爾爾科宻薩爾云一應馬
　　匹供應㫁不致悮因此方遣我䓁前来衣宛薩委
　　翅曰我國人毎年往中國貿易屢䝉
至聖大皇帝深恩天使此來一切馬匹供應豈有遲悮
　　之理但天使前來情由業已差人報知我國察罕
　　汗至今回信未至我䓁未奉我汗之言不敢擅令
　　天使前往只得暫駐俟我察罕汗信到方可前往
　　因此在椘庫柏興地方俟察罕汗信一住五箇月
　　零三日其間衣宛薩委翅甚是欽敬不時備宴延
　　請餽送食物給與縀四匹五十二年往京師貿易
　　之科宻薩爾哦佛那斯夜委翅(人/名)至椘庫柏興于
　　我四人處各送白狐皮三十張並菓品䓁物我䓁
　　言來時䝉我
大皇帝恩賜一切所用什物俱已全備並無缺乏爾科
　　宻薩爾亦係行路之人何勞如此餽送璧辭科宻
　　薩爾遣人復懇曰我䓁不時往中國貿易屢沾
至聖大皇帝深恩有年天使並不曽到我國地方今既
　　幸遇雖盡心恭奉猶為不足伏乞辱納冄三懇乞
　　我䓁言科宻薩爾既如此説将食物収受其狐皮
　　發回告爾科宻薩爾我中國向來凡奉
君命差遣人員一切禮物毫不敢受我䓁日後相見處
　　甚多彼時各自盡心亦未為晩目下毫不敢受却
　　其狐皮荅以菓餅五十二年正月十四日察罕汗
　　信到厄爾口城頭目費多爾衣宛薩委翅(人/名)差伊
　　俄羅斯官按叠列衣宛薩委翅(人/名)前來迎接問
　　其來厯荅曰因托波兒搃管噶噶林(姓/氏)移㑹厄爾
　　口城頭目所以我頭目差我前來迎接
至聖大皇帝天使令我用心敬奉不可輕慢來文我不
　　曽見其中情由不能得知于是椘庫柏興官衣宛
　　薩委翅撥給拖床七十餘輛並銀随兵丁
勅書前排列伊國旂幟兵丁引導擂鼔放炮相送于正
　　月十六日自椘庫柏興起程
　　椘庫柏興
　　　係俄羅斯國界相隔我國喀爾喀部長台吉車
　　　陵扎布之邉界博拉地方二百餘里其間皆山
　　　不甚大沿途皆林薮惟有杉松樺樹而已色楞
　　　格河寛四五十丈不䓁水清溜急自西南向東
　　　北而流楚庫河來自東南流至栢興之南十里
　　　外歸入色楞格河沿岸皆叢桞櫻薁榆樹二河
　　　交滙處有俄羅斯収貯貨物倉房十餘間居舍
　　　數間皆樓房用大木營治河内有􁊁二十餘隻
　　　其船頭聳尾齊寛丈餘長七八丈不䓁自二河
　　　交滙處以北十里外色楞格河之東岸有大木
　　　營治樓房百餘間無城垣四面皆山此處俄羅
　　　斯與䝉古人䓁二百餘户相雜㪚處有天主堂
　　　三座小舟艇數百隻設管轄栢興頭目一員駐
　　　兵二百名
　　　器用有床桌櫈車拖床
　　　畜駝馬牛羊犬鷄猫
　　　種大麥小麥蕎麥油麥有两種蘿蔔蔓菁白菜
　　　葱蒜
　　　山中有熊狼野猪鹿狍黄羊狐狸灰䑕白兔河
　　　内有鮰魚鯺􁭗魚哈打拉魚他庫魚鯉魚石班
　　　魚穆舒兒呼魚鯽魚松阿打魚禅魚勾深魚牙
　　　魯魚
　　　一種魚俄羅斯呼為鄂莫裏大似牙魯長尺餘
　　　於白露後五日内由栢海兒湖逆流而來甚多
　　　俄羅斯國人各行海捕醃以度臘鯺􁭗以此魚
　　　為食相継而來其色楞格河於十月中旬始凍
　　途中行二日於十八日至烏的栢興管栢興官排
　　兵列幟迎接訖設宴欵待深加欽敬出其妻子獻
　　酒作伊國之音樂跳躍以為娱
　　烏的栢興
　　　在椘庫栢興之東北相去二百餘里山髙大多
　　　林藪色楞格河邉寛濶之處間有田畆色楞格
　　　河自西南流過栢興相西北而流烏的河自東
　　　南來於栢興之西遶流歸入色楞格河四面皆
　　　山無城垣此處俄羅斯與䝉古人等二百餘户
　　　雜處駐兵二百名設管轄栢興頭目一員有天
　　　主堂二座其廬舍生計牲畜與椘庫栢興同
　　　一種石片其大如掌層叠而生人皆按層揭取
　　　而用視其所揭石片薄而透明似玻璃琉璃之
　　　類俄羅斯國人所居廬舎之窓牖皆以此石片
　　　合釘為之問其所出言有一費提穆河自根特
　　　汗山之隂流出由巴爾古西穆城之東繞過昂
　　　噶拉河源歸入朱爾克河其沿河山内産此石
　　　片莫斯科窪城托波兒䓁處皆用此石
　　又越三宿於二十一日至栢海兒湖之南岸博索
　　爾斯科地方沿途皆大山林藪路傍俱田畆此間
　　有則陽海及哈拉果兒两村落皆俄羅斯居住不
　　甚稠宻其栢海兒湖週圍諸山連繞四面菁葱嵐
　　氛杳靄林木蒼欝波浪浩瀚極目無際
　　栢海兒湖
　　　自烏的栢興向西北行三百餘里方至沿途皆
　　　大山林藪其間有小栢興六七處間有田畆栢
　　　海兒湖南北有百餘里不䓁東西有千餘里四
　　　面皆山色楞格河自西南流入其巴爾古西穆
　　　河自東南流入從東北流入又有一河名曰昂
　　　噶拉河鄂遼漢洲居北海兒湖内之東北濶五
　　　十餘里長二百餘里其洲之上有山岡産杉松
　　　榆樹叢桞並各種野獸布拉特䝉古五十餘户
　　　遊牧于此畜牛羊馬匹栢海兒湖内産各種魚
　　　及獺于十二月下旬氷始結實人方行走三月
　　　盡氷始解栢海兒湖之西北流出一河亦名曰
　　　昂噶拉河向西北而流两岸皆大山林藪約行
　　　五十餘里皆山岡川谷寛濶
　　二十二日至栢海兒湖之北岸果落烏斯那地方
　　又越三宿於二十五日至厄爾口城其頭目排列
　　旂幟鳥鎗鼓吹而迎鋪設公署欵留安歇即欲起
　　程費多爾衣宛薩委翅曰我國縂管噶噶林來文
　　只教将天使䓁接來此處居住縂管之言如此我
　　不敢少違俟托波兒處特差迎接官員到日方可
　　起行於是因候迎接官到駐扎厄爾口城費多爾
　　衣宛薩委翅備宴延請於官給之外又送牛豕我
　　䓁言爾國察罕汗供給之物甚是豊裕不可勝用
　　頭目又何必如此餽送却之費多爾衣宛薩委翅
　　曰自两國和議以来我國人民䝉
至聖大皇帝恩澤甚多天使從未一至今逺降敝處並
　　無佳品可獻此些㣲之物乃奉敬天使微忱念我
　　國察罕汗望乞辱留冄三懇求遂俱受之酬縀二
　　疋厄爾口城頭目不時邀請㑹同射的毎遇天氣
　　晴朗之時即出城外騎射捕魚以適懐二月二十
　　二日托波兒處噶噶林差迎接官博爾果付泥克
　　(官/名)四鐵班訥委翅(人/名)至即欲起程博爾果付泥克
　　曰今河氷未泮舟不能行陸路泥䧟人烟斷絶一
　　切馬匹供用難於置辦斷不可行我䓁言奉
君命差使豈惮勞苦况我中國凡奉差人員俱以急速
　　為務我䓁在椘庫栢興地方已住五月有餘在此
　　又乆候爾䓁今爾已到即可起行若途中不得供
　　用之物即於此處携帶乾粮可食倘不得馬匹雖
　　步行㡬日亦可只管乆住非行路之計於我中國
　　之例甚属不便博爾果付泥克曰我國縂管噶噶
　　林分付将天使大人由水路接来湏深加欽敬不
　　可少有怠忽怎敢違拗稍有違拂我身首難保于
　　是住厄爾口城候昂噶拉河氷觧一日博爾果付
　　泥克四鐵班訥委翅來見問中國
至聖大皇帝建都中華幅􁆟遼闊四面皆有人民週圍
　　國度甚多我俄羅斯國偏僻一方止两面有國度
　　爾中國何以無干戈之事極其奠安我國戰争之
　　事總無休息此係何故我䓁荅曰我
大皇帝聖徳廣運爱民如子凡有血氣者俾皆得生計
　　不分内外逺近一視同仁遍施恩徳好生如天無
　　重刑不嗜殺継絶世舉廢國膏澤洽於海外所以
　　天下諸國皆感仰我
至聖大皇帝深恩心悦誠服是以永無征伐之事常享
　　昇平之福已乆博爾果付泥克曰然我俄羅斯國
　　風俗殊異務虚好勝所以兵甲無休息之日至今
　　戰争不已三月二十五日昂噶拉河氷觧我䓁催
　　促起程費多果衣宛薩委翅及博爾果付泥克四
　　鐵班訥委翅曰自此往托波兒去向西北行此處
　　氷雖稍觧自此以北尚未全泮現今㫁難起行我
　　國地方我䓁􁂒知如可行時何敢耽悮四月十五
　　日修葺船隻起至月盡完備撥給船四隻排兵列幟
　　鳴炮放鎗鼔吹而送扵五月初四日自厄爾口城
　　起程
　　厄爾口城
　　　　在北海兒湖之西北相去一百五十餘里沿途
　　　　及附近厄爾口城之山不甚大皆平坂山岡昂
　　　　噶拉河来自東南繞過厄爾口城西向西北而
　　　流厄爾口河来自西南入昂噶拉河無城垣似
　　　栢興居住八百餘户皆樓房俱係大木營治大
　　　半俄羅斯䝉古人少有天主堂五座有市㕓厄
　　　爾口城及附近小栢興地方皆属厄爾口城之
　　　頭目斯多爾尼科(官/名)衣宛薩委趐繞轄駐兵五
　　　百名
　　　器用有床桌椅櫈車拖床船舟艇水磨
　　　樂有鼔鐘木笛哨呐銅絃筝胡琴
　　　産紵麻布燻牛皮
　　　種大麥小麥蕎麥油麥蔴蘿蔔蔓菁白菜葱蒜
　　　畜馬牛羊豕鷄鴨犬猫
　　　食方木井水
　　　河内産各種魚
　　　三月下旬雪始化盡昂噶拉河氷始觧四月上
　　　旬栢梅兒湖氷始解草始萌樹始發
　　自此乗舟起程由昂噶拉河過破落克西費喇諸
　　危險之處其昂噶拉河两岸竒巒絶壁叠翠横空
　　斷岸千尺水聲淙淙巉石嵯峨横波峭立風髙浪
　　激奔注如矢
　　昻噶拉河
　　　自栢海兒湖流出向西北遶過厄爾口城仍向
　　　西北而流滙於伊聶謝河歸入北海水清溜急
　　　大於色楞格河两岸皆山有髙峻峯巒亦有平
　　　坂山岡多林藪有杉松馬尾松楊樺櫻薁刺玫
　　　岸有叢桞行千餘里水漸濁厄爾口河自厄爾
　　　口城之處歸入又行一千九百餘里伊里穆河
　　　自東北歸入自伊里穆河歸入之處以至伊聶
　　　謝河其間之河俄羅斯又呼為通古斯科河除
　　　厄爾口河伊里穆河又有十餘小河皆歸入昂
　　　噶拉河昂噶拉河内有碑克五處破落克八處
　　　西費喇九處河内髙峯及臨水懸崖俄羅斯人
　　　名之曰碑克河两邉皆峭壁中有大石水直陡
　　　下流者俄羅斯人名之曰破落克水淺有石水
　　　𦂳溜急之處俄羅斯人名之曰西費喇五月初
　　　四日自厄爾口城乗船起程沿途河岸之下未
　　　消之冰雪尚有二三尺不等亦有至丈餘之處
　　　順流晝夜行十九日至伊聶謝栢興地方其間
　　　水程三千餘里沿途河岸寛濶之處間有田畆
　　　其山陂少平之處亦有耕種者有小栢興甚稀
　　　俄羅斯與布喇特及索倫人等雜處
　　　五碑克之名
　　　滅提别西克碑克巴達爾滿斯克碑克多達爾
　　　斯克碑克滅費斯克碑克費達穆斯克碑克
　　　八破落克之名
　　　博合滅爾訥破落克皮牙乃破落克巴敦破落
　　　克多爾規破落克沙滿斯克破落克阿布林斯
　　　克破落克木爾蘇斯克破落克四鐡烈洛什破
　　　落克
　　　九西費喇之名
　　　鄂標穆索斯柰西費喇洛什西費喇栢格西費
　　　喇郭洛活瓦西費喇郭費殷斯克西費喇噶什
　　　那西費喇鄂費夏那西費喇鄂爾吉那西費喇郭
　　　薩牙西費喇
　　由昻噶拉河水行十九日於五月二十三日至伊
　　聶謝栢興地方管栢興官阿列克散忒爾色敏訥
　　委翅(人/名)排兵列幟鳴炮放鎗鼓吹迎接自此前徃
　　有陸路三日因馬匹未齊住候五日管栢興官阿
　　列克散忒爾色敏訥委翅來見遂請筵宴於我四
　　人處各送貂皮二張白狐皮十張及猪酒俱却不受
　　阿列克散忒爾色敏訥委翅曰中國之人自古未
　　到我國地方今幸遇中國
至聖大皇帝遣天使大人至此不知作何敬奉欽敬之
　　心甚切但不得羙品此係我一㸃微誠敬儀望乞
　　辱納我等言俱各䝉
至聖大皇帝㤙賜而來一應用度之物俱已全偹途中
　　有察罕汗供給等項用之不竭頭目所餽禮物理
　　宜相受但我國凡奉
君命差遣一切餽送禮物毫不敢受因其遣人再三懇
　　乞只留猪酒却其貂狐皮張酬縀四疋二十九日
　　撥給馬匹自伊聶謝栢興地方起程亦排兵列幟
　　鳴炮鼓吹而送
　　伊聶謝栢興
　　　在厄爾口城之西北其間水程三千餘里陸路
　　　一月程川谷寛濶四面皆山岡伊聶謝河自南
　　　流來大於昻噶拉河其昻噶拉河來自東南離
　　　栢興十餘里歸入伊聶謝河又遶過栢興向東
　　　北流入北海無城郭居住千有餘户俱俄羅斯
　　　有天主堂八座有市㕓設管轄栢興頭目一員
　　　斯多爾尼科阿列克散忒爾色敏訥委翅駐兵
　　　八百名其居住廬舎生計種植牲畜等項與厄
　　　爾口城同俄儸斯呼索倫為喀穆尼漢又呼為
　　　通古斯俱畜鹿以供乗馭馱載其鹿灰白色形
　　　似驢騾有角名曰俄倫林藪之内有鶡鷄
　　　北地最寒有一種獸行地内遇陽氣即死身大
　　　重萬斤骨色甚白潤類象牙質柔不甚傷損毎
　　　於河濵土内得之俄儸斯獲其骨製碗碟梳篦
　　　用之肉性最寒人食之可除煩熱梵名麻門槖
　　　􁮉華名磎䑕此地相去北海大洋一月程時夏
　　　至前後夜不甚暗雖日落夜深猶可博奕不數
　　　刻東方即曙而日岀矣
　　因候辦供給住二日偹辦馬匹停妥行李載於車
　　内官兵䕶送過麻科佛斯科嶺途中住一宿于閏
　　五月初二日至麻科斯科村落之掲的河岸駐扎
　　麻科佛斯科嶺在伊聶謝西北二十里外烏斯乞
　　木地方下船陸行山不甚大沿途俱林藪有果松
　　馬尾松杉松楊樺栁櫻薁刺玫地甚泥濘多蚊虻
　　其間有小栢興兩三處溪河四五道産熊狼堪逹
　　韓狐狸銀䑕灰䑕
　　麻科斯科
　　　在伊聶謝之西北相去二百五十餘里皆山路
　　　掲的河來自東南遶過麻科斯科向西北而流
　　　栢興内有廬舎四十餘間俱俄羅斯居住有天
　　　主堂一座其河内有寛一丈長七丈許船二十
　　　餘隻舟艇甚多由水路之人俱於此處登舟赴
　　　托波兒城
　　在掲的河岸駐扎候彼預偹船隻供給之時伊里
　　穆城頭目喇法歛帖(人/名)帯領被擄西洋將軍牙那
　　爾等來謁見我等衣冠用度齊楚不勝仰慕叩頭
　　獻酒而去初五日一切船隻供給完偹自掲河登
　　舟起行
　　掲的河
　　　自麻科佛斯科佛落克嶺發源環流麻科斯科
　　　向西北而流至那里穆柏興附近歸入鄂布河
　　　寛六七丈不等多灣曲水色赤蚊虻甚多沿河
　　　有小柏興四五處俱俄儸斯居住其地平坦水
　　　窪處甚多皆林藪有馬尾松果松杉松楊樺栁
　　　櫻薁刺玫河崖下土燕之巢穴甚多産熊貂䑕
　　　狐狸銀䑕灰䑕
　　　有一種人類乎索倫名曰鄂斯提牙斯科在掲
　　　的河兩岸林木内散處捕貂作貢順流無晝夜
　　　行十一日河靣遂寛林木漸稀河内水色漸白
　　　蚊虻亦少再行一日至那里穆柏興掲的河歸
　　　入鄂布河其間水程二千五百餘里
　　　一種魚形類鱘魚口似鮰無鱗脊上並兩肋有
　　　骨三條連生肉味同于鮰魚大者不過三尺俄
　　　羅斯名之曰四帖里烈帖䝉古人名之曰舒里
　　　於未凍河之前從北海由鄂布河遡流而來甚
　　　多人皆漁捕曝乾為食亦貨賣
　　自麻科斯科村登舟由掲的河順流而行此間經
　　羅新訥牙爾及茄斯科村落出掲的河入鄂布河
　　行一日於十六日至那里穆柏與管柏興官雅果
　　付(人/名)排列旂幟兵丁迎接請至伊家作樂筵宴因
　　將京都帶去果品並粳米老米遣人酬送管柏興
　　官父子甚喜叩頭致謝起程之日送十餘里辭歸
　　河内水靣白蛾甚多或飛樹上或浮水靣似栁絮
　　乗風楊花鋪地
　　那里穆柏興
　　　在麻科斯科之西北其間水程二千五百餘里
　　　鄂布河自南流來過柏興向西北而流大於伊
　　　聶謝河掲的河來自東南流至柏興附近歸入
　　　鄂布河居住四五十户俱俄羅斯有天主堂二
　　　座設管轄柏興頭目一員名雅果付衣宛薩委
　　　翅無兵
　　從此處由鄂布河順流而下行五日於二十四日
　　至蘇爾呼忒柏興起程之次日忽颶風大作波濤
　　洶湧舟楫傾欹上下浮沉俄羅斯人操舟不似中
　　國人諳練㡬至於危殆倖得傍岸避入小河衆心
　　始安去柏興尚逺管柏興官出迎請至伊宅設宴
　　欵待出十數活銀䑕視之鼓西洋琴以獻蘇爾呼
　　忒廬舍回祿尚未修葺無可歇公署居舟中越二
　　宿於二十七日自蘇爾呼忒起程管柏興官駕舟
　　逺送辭歸順流乗風揚帆而行兩日行六百餘里
　　於二十九日至薩馬爾斯科
　　蘇爾呼忒柏興
　　　在那里穆柏興之西北其間由鄂布河舟行水
　　　程一千四百餘里其鄂布河來自東南流過柏
　　　興向西南與厄爾齊斯河合流復向西北流入
　　　北海大于伊聶謝河水濁溜緩水漲四溢洲渚
　　　甚多沿河兩岸地勢平坦皆林木有杉松楊樺
　　　櫻薁河邊多叢栁有一種鄂斯提牙斯科人在
　　　林内散處河之北岸向有栢興廬舍居二百餘
　　　户天主堂三座因失火燒毁少半新結廬舍居
　　　住餘皆穴處俱俄羅斯設管轄柏興頭目一員
　　　駐兵百名
　　至薩馬爾斯科之日管柏興官濟爾果爾(人/名)逺來
　　迎接請至伊家欵宴出其妻子獻酒又請㑹同射
　　的六月十六日差俄羅斯人往托波兒城通報大
　　國使臣已到緣由自此處由厄爾齊斯河遡流而
　　行俱塔塔拉之人挽縴越六宿于二十二日至狄
　　穆演斯科
　　薩馬爾斯科
　　　在蘇爾呼忒柏興西南其間水程六百餘里厄
　　　爾齊斯河自南流來遶過柏興向西北流二十
　　　餘里歸入鄂布河其河東岸之上有土山不甚
　　　大有杉松楊樹河邊有叢栁山麓一帶有廬舍
　　　百餘間居五十餘户皆俄羅斯有天主堂一座
　　　設管理驛站船隻頭目一員無兵以上三處林
　　　木甚多係水窪地方無耕種田畝俱從托波兒
　　　托穆斯科等處挽運麥石而食其廬舍生計牲
　　　畜等項與厄爾口城伊聶謝柏興同
　　在狄穆演斯科修理船舵損壊之處並俟供給止
　　二宿閒暇時管柏興官濟爾果爾相約射的為娱
　　二十五日濟爾果爾乗船相伴同赴托波兒城
　　狄穆演斯科
　　　在薩馬爾斯科之西南由厄爾齊斯河遡流而
　　　上相去六百餘里厄爾齊斯河來自西南向東
　　　北而流水濁溜急其大如色楞格河自薩馬爾
　　　斯科至狄穆演斯科沿河一帶東岸之上皆土
　　　山平坂有杉松楊樺櫻薁等樹甚宻河邊皆叢
　　　栁兩岸有小柏興十餘處間有田畝俄羅斯與
　　　鄂斯提牙斯科並搭搭拉人雜處其河東岸土
　　　山之上有廬舍百餘間居五十餘戸皆俄羅斯
　　　柏興之四靣皆田畝有天主堂一座其柏興事
　　　務係薩爾馬斯科頭目兼管無兵
　　　一種草果俄羅斯名之曰馬里那䝉古人名之
　　　曰和尼柏兒濟爾根形似桑椹色赤味甘酸幹
　　　不盈尺其厄爾齊斯河岸之山内甚多柏興各
　　　處小兒鬻賣
　　於七月初四日至托波兒地方噶噶林馬提飛費
　　多爾委翅(人/名)遣所屬俄羅斯官衣宛阿法那西委
　　翅(人/名)迎接問候自河岸至公署排兵列幟
諭㫖前排列數對兵丁導引送至公署噶噶林執手叩
　　請中國
至聖大皇帝萬安於是我等問察罕汗起居互相叙寒
　　温坐畢噶噶林曰兩國相和議之後我國人民不
　　時往中國貿易屢沾
至聖大皇帝深恩有年中國人並不曽一至我國地方
　　今天使大人此來有何事故或有干預我國之事
　　我等答曰我
至聖大皇帝其仁如天視萬國猶一家保萬民如赤子
　　是以普天率土莫不畏威懐徳來享來王其遣使
　　進貢朝覲者甚衆我
大皇帝無論逺近内外俱一體加㤙愛恤不止爾俄羅
　　斯一國我等此來因土爾扈特國阿玉竒汗特遣
　　使往中國恭請
大皇帝萬安貢進方物之人由爾國經過爾國遣人轉
　　送至中國所以我
大皇帝勅諭我國大臣傳詢爾國前往貿易之商人科
　　宻薩爾言沿途馬匹供應不致違誤是以我
大皇帝亦由此路遣我等前往阿玉竒汗處
頒發諭㫖㤙賞於爾國無事但我等來時我大部交付
　　有俄羅斯國商人科宻薩爾乞請行俄羅斯佛教
　　番僧在京師者止有米提理一人年已老邁倘有
　　不測則行我俄羅斯佛教之人必致斷絶若准我
　　國送畨僧前來我即送來等語我國大臣轉奏
　　䝉
大皇帝㤙准著送番僧前來又曽交付爾商人科宻薩
　　爾國若有外科良醫一併送來我等事竣還朝時
　　爾國若將行教番僧外科醫士給發令我等帶去
　　噶噶林曰是此等情節我科宻薩爾俱曽告訴番
　　僧現今在此預備醫士此處無甚良者已差往莫
　　斯科窪城調取尚未曽到天使大人囘時可以到
　　此我等言我等奉
至聖大皇帝命路經爾國往土爾扈特國阿玉竒汗處
　　去我等此來爾國察罕汗可曽聴見否曽差人來
　　否噶噶林曰天使大人前來之處已報知我國察
　　罕汗我察罕汗説中國
大皇帝命天使大人特往阿玉竒汗處去爾等須當欽
　　敬䕶送至阿玉竒汗處一應馬匹供用不可遲悮
　　但未曽遣人來我察罕汗不在莫斯科窪城現在
　　軍前天使大人囘來時我察罕汗欲㑹天使大人
　　亦未可定若欲相㑹自當特遣人來不知天使大
　　人去否我等答曰來時奉
大皇帝諭㫖兩國和議已久爾等過俄羅斯國地方往
　　阿玉竒汗處去若去來之際察罕汗得知差人邀
　　㑹詢問地理情形爾等分一半人往察罕汗處去
　　一半人往阿玉竒汗處去若請爾等全去即著前
　　往及爾國商人科宻薩爾在京師時亦曽有
諭㫖爾國人民雖每嵗前來貿易俱係平素商賈察罕
　　汗並未特遣人進貢所以朕亦不曽遣使此所遣
　　使者是往阿玉竒汗處去的爾察罕汗如欲相㑹
　　詢問地理情形著其中一半人前往相見噶噶林
　　曰如此天使大人可曽帶得印文來否我察罕汗
　　欲㑹天使特差人來請亦未可定彼時天使不可
　　食言我等答曰不曽帶甚文書來爾察罕汗必欲
　　相㑹差人前來我等即前往相㑹有何食言之處
　　我等向噶噶林言爾國所屬之泥布楚城居住之
　　庫似克等共十口越境之中國地方伐木打牲被
　　我巡邏兵役拿獲理應遵定邉界和議之欵治罪
　　我
大皇帝仁慈寛大姑宥其罪其寛免情由曽有文書交
　　與商人科宻薩爾帶來使爾知㑹爾察罕汗此文
　　書曽到否噶噶林曰文書已到業已差人禀知我
　　察罕汗去了其囘信尚未曽到我從前在泥布楚
　　城作頭目時似此等私行越境人亦有割耳鼻者
　　亦有砍手者大辟者越一日特遣官前來請㑹於
　　是前徃噶噶林問曰中國
大皇帝天縦至聖國家享承平已乆天使大人受
皇帝恩澤享用安逸我等答曰
大皇帝至聖至神以仁孝治天下以忠義勵臣僚國無
　　重刑不嗜殺戮無間遐邇一體同仁山陬海隅罔
　　不沾恩被澤薄海人民皆中心感戴所以國家雍
　　熙雨暘時若人夀年豊宇内咸享昇平之福我等
　　世戴
大皇帝深恩今幸際盛世不但我等身沐
皇恩受享安逸即舉家老幼妻子無不沾我
大皇帝厚澤安居樂業我
大皇帝聖恩髙厚不能枚舉即我等安享樂業之處亦
　　難殫述噶噶林曰誠然中國
大皇帝至聖至神舉國殷富四方寧謐天使大人等俱
　　安享樂業聞之已乆我先察罕汗在時國家無事
　　上下相安先察罕汗喜射獵好鷹犬當時臣宰俱
　　享安逸二十年來我國兵甲之事全無休息至今
　　猶征戰不但我俄羅斯國觀天下諸國沙漳汗空
　　科爾汗式費耶忒國厄納特赫國哈薩克國哈拉
　　哈兒叭國策旺拉布坦阿玉竒等國皆互相争鬬
　　獨中國甚至寧謐目今察罕汗幼稚時最喜與兒
　　童為戰鬬戲從前同戲諸兒今皆作將軍若似乃
　　父行事我等亦可受享安逸矣爾中國寧謐宇内
　　無事
大皇帝亦射獵否亦養鷹犬否我等答曰我
至聖大皇帝聖神文武法天行健每於萬㡬餘暇古來
　　經傳史冊無不經覽天文地理律吕數術無不貫
　　通又天縱神武常親騎射以教習臣庶不時圍獵
　　奨勵文武而訓練兵將凡扈從士卒俱按日官給
　　盤費又給與官馬乘騎雖今日下令明早起行亦
　　無些毫遲誤一應俱係
大皇帝恩賞我等隻身効力毫無拮据
大皇帝亦養海東青鴉虎鷹犬海東青有雪白者有蘆
　　花者有本色者單放野雞俱係過時捕得無窩雛
　　惟鷹有窩雛亦有捕得者亦放野雞亦捉走兎犬
　　内有捉虎狼鹿狍者有捉狐兎者至於水禽雁鴨
　　俱放鴉虎按時放捉聞爾國有窩雛海青可取來
　　一觀噶噶林曰我等亦養海青亦係捕捉方得並
　　無窩雛不知在何處結巢隨将所養本色海青及
　　一草白犬出視曰天使大人此來河路迢遥最屬
　　險惡途中勞苦一切馬匹供應可有遲悮否中國
　　亦有如此河路否我等答曰我中國似此等大河
　　亦有更有大於此者名為長江我等來時沿途官
　　員甚是欽敬迎接官博爾果付泥克甚是勤慎爾
　　國察罕汗供給豐裕不可勝用馬匹船隻並無遲
　　悮是以我等不勞而至噶噶林曰聞得土爾扈特
　　國貝子阿拉布珠兒之四人天使大人帯來其阿
　　拉布珠兒是何人将他四人帶來是何情由我等
　　答曰阿拉布珠兒係阿玉奇汗之姪十年前同乃
　　母往西藏謁見達賴喇嘛其間策旺拉布坦與阿
　　玉竒汗不睦所以阿拉布珠兒不能歸其原籍窮
　　廹至極故此投徃中國我
大皇帝仁育萬方務使天下人民無一夫不得其所所
　　以将阿拉布珠兒封為貝子於嘉峪闗外黨色爾
　　騰地方安置每嵗賞給俸銀縀疋生畜今甚殷實
　　去嵗阿玉竒汗特遣使恭請我
至聖大皇帝萬安貢進方物因此遣我等頒發
諭㫖並錫恩賞之便将阿拉布珠兒四人帶去見乃父
　　那咂爾麻木令其知阿拉布珠兒䝉我
大皇帝深恩其身依然無恙耳一日有俄羅斯國官衣
　　宛阿法那西委翅者來見問曰中國大臣内何等
　　品級方為尊爵我等答曰我中國親王郡王貝勒
　　貝子國公俱係室室
天潢一𣲖其公臣子孫有世襲公候伯者内有領侍衛
　　内大臣大學士外有尚書都統前鋒統領䕶軍統
　　領外省有将軍總督此皆係頭等品級大臣衣宛
　　阿法那西委翅曰我俄羅斯察罕汗侍近有大臣
　　四員一應事務不用通知國王即可専擅行事中
　　國亦有此等臣宰否適間天使大人所言大臣内
　　何等最尊我等答曰我中國並無如此専擅行事
　　之臣宰事無大小皆具題請
㫖恭候
上裁臣宰欽遵施行不敢専擅行事大臣内領侍衛内
　　大臣六位大學士六位最尊無過於此者衣宛阿
　　法那西委翅曰我俄羅斯國若有大事㑹議我汗
　　亦前往公同㑹議中國有事㑹議
大皇帝亦往同議否我等答曰國家倘有議政要務有
　　王貝勒大臣㑹同議定奏
　聞皆聼
皇上裁奪我國
大皇帝無前往同議之理衣宛阿法那西委翅曰天使
　　大人看來我國噶噶林於中國何等臣宰相似我
　　等言看來類同我中國尚書總督衣宛阿法那西
　　委翅曰我國之噶噶林與中國領侍衛内大臣相
　　似嗣後天使大人将噶噶林不可呼為尚書但稱
　　大臣可也欲以縀十二疋差人送與噶噶林有管
　　待飯食俄羅斯官曰差人餽送於我國禮不合天
　　使大人親往之時帶去方可我等言此非佳物我
　　等自中國逺來經過爾噶噶林地方備承厚意故
　　以此相酬我中國凡以物與人並無親送之理今
　　差人餽送於爾國禮不合若我等親身帶去又於
　　我中國之禮有礙以此微物豈可壊兩國大體不
　　如停止遂公議停止餽送以俄羅斯官博爾果付
　　泥克逺接勞苦給與縀四疋又給與博爾果付泥
　　克之副員費耶爾索付縀二疋起程前一日噶噶
　　林差伊俄羅斯官來請曰天使大人明日起行如
　　䝉不棄今日可來一飯否於是前徃噶噶林見余
　　所帶小刀再三顧盻不勝稱羡即觧以贈之噶噶
　　林免冠拜受起程之日特差伊俄羅斯官答送元
　　狐皮十張余言爾總管念我係好友如此餽送理
　　當收受但我並不曾帶得佳物相贈爾總管之物
　　如何收受謹心領矣遂却之來使遣人回覆噶噶
　　林復又差人再三叩懇余言我中國凡奉
君命差遣一切物件毫不敢收将皮張拿回向爾總管
　　為我道謝賜與來使玻璃碗二件在托波兒地方
　　住八日於十二日自托波兒起程仍𣲖原接俄羅
　　斯官博爾果付泥克四鐡班訥委翅撥䕶送兵六
　　十名小心防䕶送至阿玉竒汗處一併同回又差
　　伊所屬俄羅斯官等送二十餘里方回
　　托波兒
　　　在狄穆演斯科之西南其間遡流行六百餘里
　　　厄爾齊斯河來自東南遶過托波兒向東北而
　　　流托波兒河來自西南於托波兒相對地方歸
　　　入厄爾齊斯河沿河兩岸地勢平坦有杉松楊
　　　樺櫻薁叢柳小栢興五十餘處左近皆田畆托
　　　波兒以北二十餘里河東岸之上有小土山極
　　　平坦無城郭居千餘戸其廬舍皆大木營治有
　　　磚造廟宇二所理事公署木房數間其山麓及
　　　河岸一帶居二千餘戸其廬舍亦皆係大木營
　　　治有市廛天主堂二十餘座駐兵二千餘名有
　　　頭目十數員其西畢爾斯科省城堡及栢興地
　　　方頭目兵丁俱屬噶噶林馬提飛費多爾委翅
　　　統轄
　　　器用有床桌椅櫈車拖床船舟艇
　　　樂有鐘鼓喇叭木笛嗩呐銅弦筝胡琴
　　　種大麥蕎麥油麥蔴
　　　産蔓菁白菜王𤓰芫荽倭𤓰葱蒜
　　　畜馬牛羊猪鵝鴨雞犬猫
　　　有一種人俄羅斯名之曰搭搭拉在厄爾齊斯
　　　河沿岸及托波兒並喀山一帶居住詢其來厯
　　　俄羅斯人曰原係庫程汗之人又名貨通其托
　　　波兒等處地方歸併我國之後将伊等㪚處於
　　　阿兒台山後沿厄爾齊斯河一帶及托波兒並
　　　喀山等地方其中有歸入我教者有不曾歸入
　　　我教者看其未入俄羅斯教之人貎似回子俱
　　　削髪戴小㡌不食猪肉别供佛像
　　　俄羅斯國地方分為八道俱設立噶噶林馬提
　　　飛費多爾委翅等總管八員分轄每道所管城
　　　堡十餘處二十餘處不等自托波兒以東至泥
　　　布楚地方名曰西畢爾斯科其七道曰喀山斯
　　　科曰佛羅尼使斯科曰計由斯科曰司馬連斯
　　　科曰三柯忒撇忒爾斯科曰郭羅多阿爾哈連
　　　斯科曰莫斯科窪斯科
　　　於稼穯之人量其収穫之多寡什一而税扵布
　　　喇忒索倫鄂斯提牙斯科兀良海齊爾給斯等
　　　打牲人令其交納貂䑕狐狸銀鼠灰鼠皮張不
　　　打牲之布喇忒索倫等人每嵗人各納銀錢二
　　　百文其兵丁每嵗有食千錢者亦有食七百文
　　　者不等錢之外又給與麥麵食鹽衣㡌五年一
　　　次官給更換
　　　原以千歩為一里後改為五百歩
　　　其相見禮儀吉凶等事及飲饌生計大約皆同
　　自厄爾齊斯河向西南入托波兒河遡流越九宿
　　於二十三日至圖敏途中皆搭搭拉之人挽縴岸
　　傍林木叢宻無縴路俱行泥水之中兩足肌膚破
　　損血水淋漓俄羅斯兵丁猶加笞楚催促余不忍
　　視呵責方止到彼之日管栢興官排列旂幟兵丁
　　迎接請至伊家欵宴復餽送食物候供給止宿之
　　日有俄羅斯出征擄來之式費耶忒國數人來舟
　　中鼓吹絃歌以為娱賞以銀錢肉食二十五日起
　　程
　　鴉班沁
　　　在圖敏之西北由土拉河遡流舟行五百餘里
　　　沿河兩岸有杉松楊樺叢柳甚稀有小栢興二
　　　十餘處栢興附近俱種田畆俄羅斯與搭搭拉
　　　雜處土拉河之西岸有栢興廬舍居二百餘户
　　　俱俄羅斯有天主堂三座設管轄栢興頭目二
　　　員無兵從此捨舟陸行
　
　
　
　
　
　
　
　
　
　
　
　
　
　異域録卷上
欽定四庫全書
　異域録卷下
　　　　　　　　　　　　　覺羅圖理琛撰
　　自雅班沁捨舟俱乘騎陸行此間道路甚泥濘一
　　日止可行三十里許地勢漸下皆林藪越九宿于
　　十一日至費耶爾和土爾斯科地方此處俄羅斯
　　謂其國之内地愈加欽敬管柏興官排列旂幟兵
　　丁鼓吹而迎其䕶從官兵按隊層列負鎗持刃送
　　至館驛安置此處一帶山色竒秀室宇清潔土拉
　　河環抱舟楫往來宛如江南應接不暇忘異鄉行
　　路之﨑嶇也
　　費耶爾和土爾斯科城
　　在鴉班沁之西北其間四百餘里無城郭沿途皆
　　　山岡多林藪惟有杉松馬尾松楊樺地甚泥
　　　濘有小柏興四五處土拉河來自西北流過費
　　　耶爾和土爾斯科城之西面向東南而流河之
　　　東岸石山上下及河之兩岸有柏興廬舍居七
　　　百餘户俱俄羅斯天主堂五座有市㕓設管轄
　　　柏興頭目一員駐兵三百名
　　候辦供給止二宿于十四日起程路甚泥濘十八
　　日過費耶爾和土爾斯科佛落克嶺其嶺峰巒競
　　秀泉脈争流夾路野花若張錦綺羅極髙之處亦
　　泥濘有水
　　費耶爾和土爾斯科佛落克嶺
　　　在費耶爾和土爾斯科城之西北其間二百餘
　　　里山不甚大沿途皆林藪有馬尾松果松杉松
　　　楊樺櫻薁刺玫山巔嶺上隨處流泉地甚泥濘
　　　上嶺五里許下嶺十里餘自嶺東流出者謂之
　　　土拉河嶺西流出者謂之托波兒河俱向東南
　　　流過圖敏地方土拉河歸入托波兒河復向東
　　　北流至托波兒相對地方歸入厄爾齊斯河又
　　　自山陰流出者謂之喀穆河其大似色楞格河
　　　水色赤溜急自東北向西南而流至喀山相對
　　　地方歸入佛兒格河其嶺之西北有山名曰帕
　　　付林斯科峙出諸山土人云冬夏積雪不消人
　　　不能至
　　又越七宿于二十五日至宿里喀穆斯科地方沿
　　途皆山林甚泥濘大雪連朝林木巖壑一日皜然
　　瓊瑤璀璨光輝奪目真竒觀也自此由喀穆河水
　　路舟行正在料理船隻于二十七日起又大雪三
　　日河内流澌俄羅斯官來禀曰水路已不能行只
　　得候地凍由陸路方可行走我等向䕶送官博爾
　　果付泥克催促即由陸路起行博爾果付泥克曰
　　其間途中泥濘浮面雖稍凍下面猶陷馬蹄易于
　　損壊雖强為起程不能出一百里倘若阻滯反覺
　　艱難㫁不可行若稍可行走我何敢留天使在此
　　居住只得暫候幾日因此候凍住索里喀穆斯科
　　地方至九月盡間遍地凍結撥給馬匹拖床于十
　　月初二日自索里喀穆斯科地方起程
　　索里喀穆斯科
　　　在費耶爾和土爾斯科佛落克嶺之西南其間
　　　二百餘里沿途山不甚大地勢漸下俱林藪有
　　　杉松馬尾松楊樺地甚泥濘喀穆河于索里喀
　　　穆斯科之北二十里外來自東北向西南而流
　　　有烏索兒科之小河來自東北由栢興中流出
　　　向西歸入喀穆河居五百餘尸皆俄羅斯天主
　　　堂六座有市㕓設管轄柏興頭目一員駐兵三
　　　百名柏興之西北有鹽塲塲内有方木井四十
　　　餘處咸取井水煎鹽其隣近之小柏興亦皆煎
　　　鹽莫斯科窪城等處俱食此地鹽
　　越三宿于初五日至改郭羅多地方管柏興官逺
　　出迎接治館驛安置
　　改郭羅多
　　　在索里喀穆斯科之西北其間四百餘里喀穆
　　　河來自西北遶過改郭羅多向東南而流沿途
　　　皆山岡林藪有杉松馬尾松楊樺小柏興六七
　　　處俄羅斯與一種别爾馬羈之人雜處柏興之
　　　附近皆田畝居二百餘戸皆俄羅斯有天主堂
　　　二座設管轄站頭目一員無兵從此處向西北
　　　行通莫斯科窪城大路向西南行通喀山大路
　　　自托波兒至此處有二千二百餘里從此至莫
　　　斯科窪城亦有二千二百餘里
　　　别爾馬羈之人貌類俄羅斯言語不同其言語
　　　俄羅斯亦不解俱在喀穆河之兩岸居住詢其
　　　來歴原係别一部落歸附俄羅斯有年
　　越四宿至索羅博達地方皆林藪河岸之上有廬
　　舍俄羅斯並擄來式費耶忒國人五千餘戸雜處
　　又行一日至黒林諾付地方管柏興官排列旂幟
　　兵丁迎接請至伊家欵宴候辦供給止二宿
　　黒林諾付
　　　在改郭羅多之西南其間四百餘里費牙忒喀
　　　河其大似色楞格河自費耶爾和土爾斯科佛
　　　落克嶺隂發源來自東北遶過黒林諾付向西
　　　南而流歸入喀穆河沿途皆山岡地勢漸下隨
　　　處皆有小柏興甚稠密田畝亦多遙望林木蒼
　　　然居千餘戸皆俄羅斯有市㕓磚造天主堂七
　　　座大木營治天主堂五座設管轄柏興頭目一
　　　員駐兵三百名
　　　産大青兎(番名博/羅托頼)及獺
　　　以上俱係西畢爾斯科道所屬地方乃噶噶林
　　　馬提飛費多爾委翅統轄
　　十月十五日起程地勢漸下越六宿于二十一日
　　至喀山地方佛爾格河環其右潔治館驛安置夜
　　静登樓逺眺見髙嶢月出萬象澄澈河水漣漪一
　　碧無際遙憶鄉井心神怳然
　　喀山
　　　在黒林諾付之西南其間五百餘里佛兒格河
　　　其大似鄂布河來自西北至喀山城之西南五
　　　里外向東南而流喀穆河來自東北於喀山之
　　　東南六十里外歸入佛兒格河沿途皆山岡地
　　　勢漸下多林藪有杉松馬尾松楊樺椵柞榆栁
　　　波羅荆條有小柏興二十餘處俄羅斯與塔塔
　　　拉並一種車爾米斯人雜處其柏興附近俱有
　　　田畝喀山左近地勢平坦林木遼逺田畝甚多
　　　其喀山係排置大木為城有八門一面二里餘
　　　週圍八里餘有郭郭外環城俱以木為鹿角安
　　　置城内有市㕓磚造天主堂五座大木營治廟
　　　三座居五千餘戸皆用大木營治樓房廬舍有
　　　俄羅斯與塔塔拉並車爾米斯及土爾扈特等
　　　人居住設立管理喀山斯科道總管顧比爾那
　　　托爾(官/名)費多爾薩馬落委翅(人/名)統轄有小頭目
　　　十餘員駐兵二千餘名其生計牲畜等項與托
　　　波兒同食方木井水有稻稷大麥小麥蕎麥油
　　　麥菀豆蘋果沙果檳子松子榛子核桃櫻薁刺
　　　玫都克什乏乏哈楂梨厄衣克特克枸奶子蜂
　　　蜜水族有鮰魚白魚魴魚鯉魚鯽魚鮎魚鴨嘴
　　　魚四帖黒烈帖魚
　　　其車爾米斯之人貌類塔塔拉皆削髮言語殊
　　　異亦係别一部落原在喀山阿斯塔爾漢等處
　　　居住其後俄羅斯侵佔諸處将伊等散處於喀
　　　山左近地方併入俄羅斯國有年
　　　俄羅斯國法律凡叛逆犯上者将身肢解為四
　　　段遇敵敗北者斬其刦奪並路截傷人或殺人
　　　者俱斬其互相鬭毆殺人者抵償持刃殺人者
　　　抵償傷人者㫁手其偷盜倉庫之官物者視其
　　　贓之多寡有劓耳鼻者有重責以火烤而發遣
　　　者其私鑄錢者将銅鎔化灌其口内以殺之其
　　　私賣烟酒者重責籍其家發遣其因通姦殺死
　　　本夫者将婦人之身體埋於地内獨露其首以
　　　殺之姦夫懸於樹上以殺之其犯通姦之罪者
　　　将婦人重責交還本夫不准離異将姦夫重責
　　　復按其罪収贖入官其幼童與女子通姦者俱
　　　重責配為夫婦
　　在此處候辦供給止八宿於三十日起程途中越
　　三宿初三日至西穆必爾斯科地方
　　西穆必爾斯科
　　　在喀山之正南相去三百餘里佛爾格河來自
　　　東北繞城之南面向西南而流沿途地勢平坦
　　　俱係曠野無林木田畝甚多有小柏興十餘處
　　　俄羅斯與車爾米斯並塔塔拉人雜處西穆必
　　　爾斯科有城郭係大木營造小於喀山城皆損
　　　壊有八門環城俱以木為鹿角安置城之内外
　　　及河岸居千餘戸皆俄羅斯有市㕓天主堂四
　　　座設管轄城郭頭目一員駐兵五百名
　　候辦驛馬供給止五宿初九日起程途中經賽斯
　　蘭十二日晩偶遇狂風大作風雪交加撲面不能
　　前進住佛爾格河岸又越四宿于十六日至俄羅
　　斯國界之薩拉托付地方
　　薩拉托付
　　　在西穆必爾斯科之西南相去五百餘里俄羅
　　　斯與土爾扈特兩國接壤之處佛爾格河來自
　　　東北繞薩拉托付之南向南而流水濁溜緩此
　　　河俄羅斯國人名曰佛爾格河土爾扈特國之
　　　人名曰厄濟兒河沿途皆平坦地方間有山岡
　　　地勢漸下林木稀少有楊樺椵柞榆波羅等樹
　　　田畝甚多有小柏興二十餘處俄羅斯與車爾
　　　米斯並塔塔拉人雜處河之北岸有廬舍居五
　　　百餘戸俱俄羅斯其柏興之東北兩面皆山不
　　　甚大南面有佛爾格河環流東西北三面俱掘
　　　濠其外安置鹿角河内有寛一丈長七丈餘船
　　　四五隻寛二丈長十丈餘船壹隻小舟艇五十
　　　餘隻有市㕓天主堂六座設管轄柏興頭目一
　　　員駐兵二百名
　　　有床桌櫈車拖床
　　　種大麥小麥蕎麥油麥菀豆麻
　　　有稻稷米因問及二米出産之處俄羅斯言稷
　　　米乃本地所産稻米本地不出係沙漳汗所屬
　　　科索里巴什地方所産皆沙漳汗國阿爾米牙
　　　那之貨通人挽運販賣有兩種蘿蔔白菜葱蒜
　　　王瓜倭瓜
　　　畜馬牛羊猪鵝鴨雞犬猫
　　　有一種雞身大似鵝脚髙尾短有蒼黒色而花
　　　紋者亦有白色而青斑者俱雄雞之冠不時變
　　　幻各色人稍侵之即鳴而舒翼毛羽竪立冠便
　　　下垂比户畜之甚多俄羅斯言此聶穆沁地方
　　　所産之雞後得種於聶穆沁今蕃息甚多俄羅
　　　斯人又呼式費耶忒國為聶穆沁河内有鱘魚
　　　鮰魚鯺􁭗魚白魚鰱子魚魴魚鯉魚鯽魚禪魚
　　　鴨嘴魚□魚四帖里烈帖魚
　　　二月下旬雪已消盡佛爾格河氷解釋於三月
　　　上旬草即萌木葉發
　　俄羅斯國地方寒而濕雨雪勤多隂少晴幅􁆟遼
　　　濶林木蕃多人烟稀少其國俗貴賤難辨其下
　　　人毎見尊長皆免冠立地而叩尊長不免冠凡
　　　男子或遇於途次及他處每遇皆互相免冠立
　　　地而叩男子與婦人相遇男子免冠婦人立地
　　　而叩其俗以去髭髯為姣好髮卷者為美觀婚
　　　嫁用媒妁聘娶之日往叩天主堂誦經畢方合
　　　卺殯殮有棺俱送至廟内𦵏埋起墳墓無喪禮
　　　喜飲酒親友至必出酒以敬之不知茶服氊褐
　　　苧布以麥麫做餅食亦食各項肉魚不食飯毎
　　　食用匙並小又無箸務農者少藉貿易資生者
　　　多知種而不知耘不知牛耕沿河近水居住者
　　　多喜浴善泅用瓜種大小銀錢有值三文十文
　　　五十文百文之銀錢亦有紅銅大錢與小銀錢
　　　通用以十六寸為一尺十二兩為一觔千步為
　　　一里人性矜誇貪得平居和睦喜詼諧少争鬭
　　　好詞訟每逢吉日男子相聚㑹飲醉則歌詠跳
　　　舞婦女不知規避争相粧飾各處遊嬉隊行歌
　　　與途問及節氣彼云無厯俱與伊俄羅斯佛經
　　　内選擇日期不知朔望或二十九日三十日三
　　　十一日不等為一月以十二月為一嵗知有四
　　　季於康熙五十一年十二月十六日係伊國冬
　　　季大齋完日為嵗初二十一日浴佛於五十二
　　　年十一月二十七日為嵗初十二月初三日浴
　　　佛尚浮屠齋戒之日多自伊國王以至庶民歸
　　　入俄羅斯教之各種人及男婦童稚每年按四
　　　季大齋四次每季或四十日三十餘日不等平
　　　素皆按七齋戒七日内戒肉食二日觀其國俗
　　　用度尚儉居處汙濁最尊法令極厭兵戎俄羅
　　　斯國向無汗號原避處于西北近海之計由地
　　　方而地界甚狹傳至衣宛窪西里委翅(人/名)之時
　　　其族内互相不睦以致於亂衣宛窪西里委翅
　　　力甚㣲弱乃求助於式費耶忒國王而式費耶
　　　忒國王許助衣宛窪西里委翅兵八千並糧餉
　　　欲取俄羅斯之那爾瓦城衣宛窪西里委翅從
　　　其言将那爾瓦城歸於式費耶忒國因假此兵
　　　力衣宛窪西里委翅征収其族類而自號為汗
　　　焉迄今三百餘年從此强盛将喀山並托波兒
　　　等處地方俱已征獲其後又侵佔伊聶謝並厄
　　　爾口泥布楚等地方國勢愈大俄羅斯國現在
　　　國王察罕汗之名曰撇忒爾阿里克謝耶委翅
　　　年四十一嵗歴事二十八載所居之城名曰莫
　　　斯科窪因遣使索取歸於式費耶忒國之那爾
　　　瓦城而式費耶忒國王不許遂成仇敵已五十
　　　年式費耶忒國王名曰喀魯禄什年三十三嵗
　　　所居之城名曰四條科爾那初戰敗俄羅斯國
　　　之兵大加殺擄後再戰為俄羅斯察罕汗所敗
　　　傷人甚多失城數處以致危急逃往圖里耶斯
　　　科國空科爾汗所屬鄂車科付之小城居住已
　　　經八年又有名曰米爾竒里斯一小國王先在
　　　沙漳汗左近居住係别一部落因協助察罕汗
　　　與式費耶忒國交戰被擒察罕汗歸其被擄之
　　　式費耶忒國人贖還在途中病故
　　　　　俄羅斯國之西北諸國名目
　　　圖里耶斯科　　　　式費耶忒
　　　博爾托噶里牙　　　付蘭楚斯
　　　雅爾馬尼牙　　　　宜大里牙
　　　宜斯巴尼牙　　　　狄音
　　　和爾斯提音　　　　布魯斯竒
　　　博爾斯竒　　　　别穆斯竒
　　　賽薩林穆斯竒　　昻假爾斯竒
　　　賀蘭斯竒　　　　博玻林穆斯竒
　　　肆班斯竒
　　　　　南面所有諸國部落名目
　　　土爾扈特　　　　哈拉哈兒叭
　　　哈薩克　　　　　䇿旺拉布坦
　　　布魯特　　　　　莽武特
　　　布哈爾　　　　　哈薩兒巴什
　　　伊爾欽　　　　　哈什哈兒
　　　庫䇿　　　　　　阿克蘇
　　　吐爾們　　　　　沙漳
　　跟隨俄羅斯官博爾果付泥克四鐵班訥委翅差
　　俄羅斯國之通事并管兵頭目馳告阿玉竒汗言
天朝使臣已至我界薩拉托付地方駐劄速派官兵預
　　備驛馬供給前來迎接時雪甚大衆不能前進遂
　　駐劄於薩拉托付地方在彼候阿玉竒汗迎接之
　　間乃屬冬令諸人輪流宴飲或㑹司射的或於河
　　岸騎射捕魚以為娯其俄羅斯官所差通事等至
　　土爾扈特國阿玉竒汗聞此信甚喜傳集其部落
　　修治氊帳衣服預備供給俱各停妥候青草發後
　　於五十三年四月初五日土爾扈特國阿玉竒汗
　　差伊部下台吉魏正等恭請
至聖大皇帝萬安并問天使無恙於五月初六日渡厄
　　濟兒河因馬駝未齊候駐一日於十八日貝子阿
　　拉布珠兒之父那咂爾麻木差伊所屬之寨桑趙
　　忒覇台吉諾爾木爾金於我四人處各送馬二匹
　　舒哥等四人處各送馬一匹曰我頭目言我子阿
　　拉布珠兒䝉
至聖大皇帝沛施恩澤生計饒裕不勝感戴欲往叩謝
如天大皇帝闕下並仰瞻
金顔奈路途迢逺苦不能至今聞得
大皇帝頒發諭㫖欽命天使至此不勝榮幸特差我等
　　前來恭請
至聖大皇帝萬安問天使大人無恙並送馬匹我等言
　　爾那咂爾麻木感
大皇帝深恩特遣爾等前來恭請
大皇帝萬安送我等馬匹甚合禮儀但我等係特差往
　　爾汗處欽奉
諭㫖今尚在途中爾汗又預備馬匹乘騎此地並無用
　　馬處爾那咂爾麻木深感
大皇帝厚澤遣爾等前來請安送馬之處我等囘日奏
　聞
大皇帝可也将所送馬匹發還二十日起程行十日於
　　六月初一日至土爾扈特國阿玉竒汗駐劄之馬
　　駑托海切近地方阿玉竒汗遣伊部下台吉並畨
　　僧等迎迎導至宿處安置至沿途阿玉竒汗部下
　　台吉並畨僧及歸入阿玉竒汗之莽武特頭目各
　　率所屬人等陳設筵宴排列生畜逺來迎接以及
　　馬前跪獻食物者甚衆皆不勝欽敬至下午阿玉
　　竒汗差伊特近畨僧格瓦等前來禀曰明朝吉日
　　我汗恭請
至聖大皇帝
諭㫖並㑹天使次早初二日捧
㫖前往土爾扈特國台吉畨僧排列前導俄羅斯國官
　　兵隨後擁䕶至阿玉竒汗幄帳切近下馬交遞
諭㫖阿玉竒汗跪接北向恭請
東土大皇帝萬安畢我等宣
㫖曰
大皇帝諭㫖問汗無恙欲将爾姪貝子阿拉布珠兒發
　往使爾團聚詢問俄羅斯國商人科宻薩爾又将阿
　拉布珠兒之四人調來正在料理恰合朕意爾竭誠
　特遣使薩穆坦等請安朝覲進貢前來朕甚嘉念於
　是特選厄魯特之舒哥米斯及我等前來
頒發諭㫖恩賞阿玉竒汗不勝感謝讓我等坐其右作
　　樂筵宴阿玉竒汗恭請
大皇帝萬夀我等答曰我
大皇帝甲午年誕生今年六十一嵗阿玉竒汗又問
　皇子幾位我等答曰現今已封親王郡王貝勒貝子
　　及常隨
大皇帝射獵我等得見者共十六人尚有幾位未出深
　宫我等無由瞻仰不得而知阿玉竒汗問
　公主幾位我等答曰已經下嫁我等所知者十數位
　　今宫壼中尚有㡬位亦不得而知阿玉竒汗又問聞得
大皇帝每嵗避暑行圍所係何地名相去京師幾多逺
　　近於何時往返我等答曰我
大皇帝避暑之處名熱河及喀喇河屯離都城七八日
　　路每嵗或四月盡或五月初起
　駕立秋後哨鹿完日九月間
囘鑾阿玉竒汗問此地山川樹木林藪如何我等言此
　　地在長城邊外有髙山大川水極甘美林木茂盛
　　禽獸蕃息阿玉竒汗又問
大皇帝處如何耕種或待雨播種可有水田否我等答
　　曰我中國五榖及各種豆菽無不栽種亦有待雨
　　水播種者亦有水田阿玉竒汗又問
大皇帝龍興之處相隔都城幾多逺近人烟多少我等
　　答曰此處名
　盛京自都城行二十餘日可至彼處人烟稠密設立
　　五部衙門建官管理又安設三将軍彈壓地方阿
　　玉竒汗問滿洲䝉古大率相類想起初必係同源
　　如何分而各異之處
大皇帝必已洞鑒煩天使留意囘都時可奏知
大皇帝我所遣之人來時将此原由懇乞降
㫖明示我等答曰我等留意囘日奏
　聞阿玉竒汗又問滿洲何以有新舊名色我等答曰
　　初在
　　盛京時扈從
太祖皇帝
太宗皇帝人之子孫俱稱舊滿洲其在
　　盛京邊界地方居住後因我
　大皇帝遷居京師者皆係新滿洲阿玉竒汗又問清文
　　　與䝉古字有同異否原係何人創制流傳我等答
　　　曰清文與䝉古字大相懸異我
太祖皇帝始制十二字頭
太宗皇帝於字傍復増圏㸃並諧音韻於是千變萬化其
　　　用無窮至精至奥阿玉竒汗又問曩時聞得
　大皇帝國中有一平西王作亂
　大皇帝𠞰除翦滅係何年叛逆尚有遺孽否我答答曰
　　　平西王受我
　大皇帝隆恩念其少有㣲勞封為王爵安置我中國西
　　　南隅雲南地方安享榮華尚不自足竟負恩叛逆
　　　我
大皇帝赫然震怒遣發禁旅勦除剪滅我中國法律此
　　等負國忘恩之人㫁不留其種類此係癸丑年倡
　　亂平定以來已四十餘年矣我等向阿玉竒汗言
　　來時奉
大皇帝諭㫖欲将貝子阿拉布珠兒遣囘與爾完聚若
　　經由䇿旺拉布坦之路䇿旺拉布坦與爾不睦他
　　托言伊西邊哈薩克國哈拉哈兒叭國邀害阿拉
　　布珠兒亦未可定不便由此路遣囘須由俄羅斯
　　國行走方可安妥特命我等㑹同國王定議囘京
　　奏
　聞再将阿拉布珠兒遣囘阿玉竒汗曰其父兄俱在
　　我一同商酌定議再囘覆天使我等又向阿玉竒
　　汗言我等來已數年幸平安至此已将
諭㫖交付國王大事已畢其阿拉布珠兒之事定議後
　我等即可起行阿玉竒汗曰諾㫁不敢敢久留天使
　　其往返迎送阿玉竒汗皆将伊部下併借來俄羅
　　斯官兵齊集排列放炮作樂越一宿初四日阿玉
　　竒汗之妃達爾馬巴拉邀請作樂筵宴請二新滿
　　洲步射莫不稱善初五日阿玉竒汗差伊侍近之
　　異什來禀稱聞天使内有善射者二人我國王欲
　　得一觀如不棄請往若倦則已我等言有新滿洲
　　二人不過能射而已非善射者爾國王欲觀令其
　　往射於是噶劄爾圖及米邱二人携
上賜弓矢前往阿玉竒汗邀其近前列坐獻茶果問二
　　人年庚指盤内歐梨曰中國亦有此果否噶扎爾
　　圖答曰中國有此果品阿玉竒汗又問更有甚果
　　品噶扎爾圖言中國果品最多不可勝數阿玉竒
　　汗又問天使原籍相隔都城幾多逺近噶扎爾圖
　　言自京師乘馬行三個月内可至阿玉竒汗又問
　　彼處寒暑雨雪並山川林藪若何噶扎固圖言我
　　原籍地方夏月不甚炎熱冬月甚寒雨雪不定平
　　素雪積二三尺許雪大之年有四五尺許深山髙
　　峻險林藪森密溪河甚多内黑龍江牛門河最大
　　阿玉竒汗又問水之甘苦噶扎爾圖言河水甘美
　　雖洼處停潦之水亦美無異阿玉竒汗又問河内
　　出何等魚山中有何等獸噶扎爾圖言河内所産
　　之魚種類甚多亦有鰉魚大者有一二丈許其索
　　倫達呼爾人漁捕此魚進貢山内有虎豹熊狼野
　　猪鹿狍堪達韓等獸阿玉竒汗又問可種田地否
　　居何廬舍養何牲畜噶扎爾圖言不種田地以打
　　牲射獵資生無廬舍似爾國遊牧止養馬匹無他
　　生畜於是樹的射箭阿玉竒汗稱善噶扎爾圖言
　　我二人並非善射者方隨衆學射耳
大皇帝處執勁弓善射者以萬計阿玉竒汗借弓詳看
　　問曰此弓角係牛角否噶扎爾圖言我中國南方
　　有種水牛此係水牛角阿玉竒汗又問其牛身大
　　幾許是何顔色噶扎爾圖言我
大皇帝曽差我往南方湖廣地方因此得見比旱牛稍
　　大其色似駝阿玉竒汗又問
大皇帝所執弓式可得聞否亦射鼔的否中的若何噶
　　扎爾圖言弓式大約相同俱擇上等佳角樺皮製
　　造
大皇帝不時射鼓的十中八九阿玉竒汗又問中國漢
　　人亦射箭否出征所用器械等物曽帶來否噶扎
　　爾圖言我中國有緑旗兵丁皆漢人駐防各省並
　　巖疆要地頗多善射者
大皇帝常調取來京令其勤習騎射以勵人材其行兵
　　所需大砲鳥鎗刀劍長鎗弓箭器械等項甚多我
　　等此來止携有弓箭别項器械俱未曽帶來阿玉
　　竒汗取看稱善阿玉竒汗又問天使原籍以外地
　　方尚有國度否離海洋逺近可曽渡海否噶扎爾
　　圖言我原籍地方以外有必爾拉國役犬國莫尼
　　伊爾及鼓魯伊爾諸部落我所不知部落尚多俱
　　與
大皇帝毎嵗納貢東海大洋相隔我原籍有一月程沿
　　海一帶曽往射獵不曽過大洋阿玉竒汗又問聞
　　得中國有屬國名朝鮮者與
大皇帝納貢否天使可曽到彼處否噶扎爾圖言朝鮮
　　國係我中國所屬每年
　貢進方物我不曽到其地是日原厄魯特國玉鄂竒
　　爾圖車臣汗之妻係阿玉竒汗之妹名多爾濟拉
　　布坦邀請作樂筵宴初六日阿玉竒汗之長子沙
　　克度爾扎布邀請作樂筵宴令其䝉古人相角牴
　　請二新滿洲射箭衆觀之咸稱善初七日阿玉竒
　　汗差伊侍近畨僧阿拉穆占巴並格瓦及薩穆坦
　　等前來曰我國王差我等來禀天使我國王常欲
　　遣使恭請
大皇帝萬安心中殷殷因南路不通所以數年相隔奉
　　曽遣使近日於俄羅斯國假道特遣薩穆坦等前
　　往請安進貢䝉
大皇帝隆恩重加賞賜不以俄羅斯國道路僻逺復頒
諭㫖遣天使前來
綸音下降捧讀之餘不勝欣躍中心愛戴今我國王復
　　欲遣使前往其繕寫表章欵式我等外夷不通中
　　國禮儀恐不合式或繕寫表章具奏或令使者到
　　日口奏與天使商酌定議而行我等言表奏口奏
　　之處還是國王自行裁酌阿拉穆占巴等又曰天
　　使在薩拉托付地方耽擱情由我國王令我等訴
　　稟天使聞得天使到俄羅斯國邊界薩拉托付地
　　方信息猶不的確後得實信遂即差魏正等前去
　　迎接從前使者凡自俄羅斯國來者皆係俄羅斯
　　國差人送至我國地方其自我國去者我國即差
　　人送至俄羅斯國交付此畨天使來時我以為俄
　　羅斯國仍照前差人送來因此耽誤後又向俄羅
　　斯國借用船隻往返差人往喀山地方去以致遲
　　滯日久我等言此係已往之事今大事既畢畧有
　　遲延無甚大碍阿拈穆占巴等又禀曰戊寅年阿
　　拉布珠兒去時我汗曽遣使厄里克格孫前往請
大皇帝萬安進大青馬一匹己夘年到京聞得
大皇帝厚賜恩賞遣還不知何故未到途中被何人謀
　　害至今無信我等答曰先年曽聞爾國遣使進貢
　　我等各有所司且年久不知其詳初十日阿玉竒
　　汗又請于是前往言及阿拉布珠兒之事阿玉竒
　　汗曰将阿拉布珠兒作何遣囘之處
大皇帝自有睿裁南路㫁不能來如從俄羅斯國行走
　　必假道於察罕汗方可若差人往察罕汗處去必
　　需時日天使必至久待今請天使先囘隨後差往
　　察罕汗去如允我遣使時再行奏
　聞阿玉竒汗又問曰達頼喇嘛可遣使往來否我等
　　答曰達頼喇嘛不時遣使我等來時途中又遇達
　　頼喇嘛使者阿玉竒汗又曰今道路不通我國人
　　不能達至西藏凡一切藥物甚是難得我於
大皇帝懇求一切藥物煩天使留意轉為奏
　聞我奏表内一並奏請至二位新滿洲天使最善射
　　幸得快覩亦煩奏
　聞我雖係外裔然衣㡌服色畧與中國同其俄羅斯
　　國乃衣冠言語不同之國難以相比天使返斾時
　　察看俄羅斯國情形凡目擊親見者須當留意奏
　　知
大皇帝作何區處悉聴
大皇帝睿鑒至遣使往來人數若多恐彼憚煩㫁絶道
　　途我遂無路請
　安朝覲進貢矣此等情由煩天使留意奏
　聞我恭請
至聖大皇帝萬安我係絶域逺人䝉
大皇帝隆恩感戴不盡但願
至聖大皇帝萬萬嵗将我此言亦煩奏
　聞十一日阿玉竒汗並伊妃達爾馬巴拉其子沙克
　　都兒扎布車領敦多布其妹多爾濟拉布坦於我
　　等八人處各送馬一匹外阿玉竒汗又通共送馬
　　七十六匹薫牛皮四百張沙克都爾扎布又送馬
　　七十二匹薫牛皮二百張我等言我等奉
大皇帝欽命前來将
諭㫖交付不但爾汗喜悦我等亦喜之不盡勝於諸物
　　多矣我等係逺行人爾國固有預備馬匹供用至
　　俄羅斯國有察罕汗馬匹供用其馬匹皮張並無
　　所用處今爾汗感激
大皇帝隆恩以我等逺來如此餽送我等若毫不収受
　　恐或見怪可将送我等乘騎各受一匹其餘馬匹
　　皮張一槩璧辭但将爾汗餽送之禮奏知
大皇帝可也來使囘覆阿玉竒汗又復遣人懇乞曰
大皇帝不棄我汗特遣天使逺來我國並無佳物此馬
　　匹皮張不過畧表㣲誠天使雖無可用處可於途
　　間變價盤費懇乞全収我等言此等餽送物件我
　　中國從無售鬻之理若収受一二件無異全領於
　　是将阿玉竒汗及達拉穆巴拉沙克都兒扎布車
　　領敦多布多爾濟拉布坦所送馬匹各受一騎次
　　日阿玉竒汗以噶扎爾圖米邱善射亦各送馬一
　　匹収受多爾濟拉布坦之女即沙克都爾扎布之
　　妻察罕薩穆送我等馬各一匹曰我父鄂齊爾圖
　　車臣汗在日屢䝉
至聖大皇帝眷愛洪恩近日我母多爾濟担布坦感
大皇帝從前大徳特遣使請安復䝉
大皇帝優加恩賚又念我母舅阿玉竒汗将阿拉布珠
　　兒殊加恩恤我等不勝感戴天使此來並無可送
　　之物各送駑馬一匹並非佳物畧表㣲忱念我父
　　䝉
大皇帝眷顧之恩幸乞辱留並懇将我情詞轉為奏
　聞於是酌議収受其所収馬匹囘至薩拉托付地方
　　俱賞給俄羅斯國通事及䕶送兵丁訖阿玉竒汗
　　季子車領敦多布奏曰我年童穉恭請
至聖大皇帝萬安進鳥鎗一桿鳥鎗已交付我使者我
　　無言可奏但願
如天大皇帝萬萬年臨御天下我在此朝暮於佛前潔
　　誠禱祝煩天使奏
　聞於六月十四日返斾阿玉竒汗遣伊台吉達顔寨
　　桑爾追圖率兵䕶送俟渡厄濟兒河辭歸於七月
　　盡至喀山時金飇薦爽草木未凋沿途山色蒼黄
　　丹碧霜葉滿林燦若霞綺真一幅畫圖也
　　土爾扈特國王阿玉竒汗遊牧地方
　　　在俄羅斯國界薩拉托付之東南俱曠野西北
　　　兩面有佛爾格即厄濟兒河環流東面有宰河
　　　環流南有滕紀斯湖厄濟兒河宰河俱向南流
　　　歸入膝紀斯湖沿厄濟兒河俱林木有柞楊樺
　　　叢栁自薩拉托付以至阿玉竒汗所居馬駑托
　　　海地方其間有三道塔爾魯河三道胡班河及
　　　塔爾渾並呉魯蘇屯之小河俱向西流歸入厄
　　　濟兒河其河澤内産黄蓮白蓮蘆葦蒲其厄濟
　　　兒河之西岸自薩拉托付以至滕紀斯湖又有
　　　俄羅斯國屬之西拉客穆什(城/名)擦里岑(城/名)噶喇
　　　斯諾雅爾(城/名)綽爾諾雅爾(城/名)阿斯達爾漢諸城
　　　柏興自城池柏興以至馬駑托海地方西南一
　　　帶皆興安山嶺過此向西行百餘里俱係圖里
　　　耶斯科國王空科爾汗所屬和邦即莽武特之
　　　人居住此種人不時擄掠俄羅斯國與土爾扈
　　　特兩國邊境人畜詢問阿玉竒汗遊牧地方之
　　　大小據言東西可行三十日南北可行二十日
　　　此地産龜蛇(蛇身如/黑漆)
　　於十一月初七日囘至托波兒地方值總管噶噶
　　林往莫斯科窪城去因等候住托波兒地方十二
　　月初五日噶噶林到來初七日差伊所屬俄羅斯
　　官拉里宛窪西里委翅(人/名)來請於是往見互叙寒
　　温噶噶林曰天使途中勞苦凡馬匹供給曾有缺
　　乏處否似此長途想天使未必走過我等答曰途
　　中一切供應並無缺乏亦不甚勞苦去嵗我等自
　　厄爾口地方起程來時沿途雖皆有山巒林藪我
　　等俱舟行不覺自雅板沁地方陸行沿途皆林藪
　　道路狹隘泥濘處甚多我中國並無此等地方亦
　　不曾見我中國地方南至南海東之東海西與西
　　藏之西沙章汗接壤此等地方我國之人皆曽到
　　過惟沙章汗地方未到在北則有爾國地方我等
　　初次到此我中國並無似爾國地方者噶噶林又
　　問天使至薩拉托付地方因何不即往阿玉竒汗
　　處去乃久住薩拉托付地方又不知在阿玉竒汗
　　處曽住幾日我等答曰阿玉竒汗在阿斯達爾漢
　　左近地方居住即欲到彼因雪大難行而阿玉竒
　　汗迎接之人又未到是以久住候青草發出阿玉
　　竒汗遊牧至馬駑托海地方遣人迎接始往在阿
　　玉竒汗地方住十四日噶噶林曰我在三柯忒撇
　　忒爾布爾和城内曽見察罕汗此城原係式費耶
　　忒國地方我察罕征取修葺城池池隨我汗名字
　　呼為三柯忒撇忒爾布爾和此城修葺勝於莫斯
　　科窪城我汗現在此城居住今嵗我汗與式費耶
　　忒國征戰又擄獲船貳十一隻将軍一員兵八百
　　名現今付蘭楚斯諸國俱相援式費耶忒國堅守
　　城池觀此數國之兵人丁强健法度甚嚴毎遇敵
　　必鏖戰毎無退縮之意其土爾扈特國之兵並無
　　紀律遇敵交戰望影即放鎗射箭較近但思逃竄
　　並無抗拒捍禦之能倘若儌倖勝敵惟貪取貨物
　　而已十年前我汗曽借土爾扈特一萬萬隨征将
　　土爾扈特三千兵與式費耶忒國兵三百人對敵
　　終不能取勝曩時我國曽與圖里邯斯科國王空
　　科爾汗搆兵曽取其阿藻城近日我國遣使往空
　　科爾汗講和永不興師議定還其阿藻城其阿藻
　　城東北盡入我國矣噶噶林又問曰中國
大皇帝行兵所用器械俱係何項可得聞否我等答曰
　　我中國所用火器炮銃式様甚多弓矢刀鎗等項
　　俱用與敵人交戰度其必中方㸃大炮較近始放
　　鎗射箭至鏖戰時俱用刀鎗必以勝敵為尚稍有
　　退縮者即於陣前梟示雖陣亡之屍法不容失若
　　有失落定行治罪軍法極其森嚴噶噶林曰我俄
　　羅斯國從前亦射箭自從現在之汗莅事以來廢
　　棄二十餘年我等向噶噶林言爾察罕汗春秋幾
　　何承襲幾年爾國歴有幾汗至今共歴年若干答
　　曰我汗今年四十一嵗厯事二十八年曩時我國
　　並未稱汗自衣宛窪西里委翅起始稱汗至今歴
　　二十三代共計三百五十餘載至十三代汗始征
　　取喀山托波兒阿斯達爾汗等處今已一百六十
　　年矣我等向噶噶林言我等奉差事竣欲遣人前
　　往馳奏
大皇帝在薩拉托付喀山黒林諾付三處曽向䕶從官
　　博爾果付泥克道及博爾果付泥克云欲先遣人
　　之事闗係重大我不敢當至托波兒地方我總管
　　自有定奪故不曽令我等前往今總管既到我等
　　欲即刻遣人前往馳奏
大皇帝噶噶林曰甚是馳奏
大皇帝事屬緊要理應作速前往我察罕汗曽吩咐作
　　速送天使至中國去不得遲慢大部來文亦有不
　　可遲滯字樣我等何敢稽遲十七日噶噶林差俄
　　羅斯官拉里宛窪西里委翅請余同納顔前往相
　　㑹噶噶林曰天使初降敝邑我輩或心有不盡禮
　　有不周處亦未可知望乞天使海涵中國人自古
　　從未到我國地方今幸遇天使前來我等不勝歡
　　忭我等答曰往返沿途供應諸項並無缺悞官兵
　　各小心謹慎我等毫無勞苦皆由總管辦理得當
　　之所致也再我等向日但耳聞俄羅斯國地方從
　　未一到今奉
大皇帝欽命經過爾國地方得遇伊等亦喜之不盡噶
　　噶林曰我見察罕汗時曽問天使行止我将天使
　　等皆知識髙明曽言汗如欲相㑹我等即往㑹之
　　處告訴我汗又問大部可有印文來否我禀云不
　　曽有文書我汗言今現有干戈之事在式費耶忒
　　邊界地方駐扎欲㑹天使意雖殷篤但無大部文
　　書所以不敢驚動天使若大部有文書到來我雖
　　駐扎逺地任有大事必請天使相㑹矣噶噶林又
　　向我等曰我差官兵直送天使至京師将此䕶送
　　官兵萬望一同偕往不阻邊疆是感我亦移㑹大
　　部其文書業付䕶送官員前往䕶送官兵到彼時
　　令其待後遣䕶送官兵到日同囘可也至天使前
　　往沿途一切馬匹供用等項我皆辦理完備㫁不
　　敢悞十二月二十二日撥給驛馬拖床派出䕶送
　　官兵余同納顔各帶跟役二名自托波兒起行越
　　七宿於二十九日至塔喇斯科地方
　　塔喇斯科
　　　在托波兒之東南相去一千二百餘里厄爾齊
　　　斯河來自東南向西北而流塔喇河來自東南
　　　於塔喇斯科相對地方歸入厄爾齊斯河沿途
　　　地平坦俱林藪有杉松馬尾松楊樺榆叢栁櫻
　　　薁沿厄爾齊斯河岸皆塔塔拉人居住間有田
　　　畝厄爾齊斯河之南岸有廬舍居千餘戸俄羅
　　　斯與塔塔拉雜處天主堂六座設管轄柏興頭
　　　目一員駐兵五百名
　　五十三年正月十二日起程越十四宿於十五
　　日至托穆斯科地方沿途俱是歸附俄羅斯之塔
　　塔拉並巴爾巴忒之野人居住此處哈薩克圖哈
　　拉哈爾叭國䇿旺拉布坦皆與俄羅斯國連界居
　　人稀少俱食雪
　　托穆斯科
　　　在塔喇斯科之東南相去二千五百餘里鄂布
　　　河從托穆斯科二百里外來自東南向西北而
　　　流俄羅斯呼為鄂布河其巴爾巴忒人呼為牙
　　　巴里河托穆河來自東南由西面繞過柏興向
　　　西北而流至百里外歸入鄂布河自塔喇斯科
　　　三百里内皆林藪有杉松馬尾松楊樺榆叢栁
　　　櫻薁俱俄羅斯居住間有田畝從此至鄂布河
　　　沿途地甚平坦惟樺木片片叢生甚稀生蘆荻
　　　處甚多有水澤無溪澗此處塔塔拉與巴爾巴
　　　忒兩種人雜處夏秋則飲澤中及低窪處潦水
　　　冬春則食雪冰俄羅斯哈薩克國哈拉哈兒叭
　　　國䇿旺拉布坦四國連界接壤此處所居塔塔
　　　拉並巴爾巴忒人與俄羅斯䇿旺拉布坦兩國
　　　皆納賦不時被哈薩國人侵奪擄掠掠自鄂布
　　　河以至托穆斯科沿途皆林藪有杉松馬尾松
　　　楊樺榆叢栁櫻薁俄羅斯與塔塔拉人間有田
　　　畝托穆河東岸有廬舍居千餘户俄羅斯與塔
　　　塔拉並貨通及克爾紀斯厄魯特各種人雜處
　　　柏興左近地方田畝甚多天主堂十座設管轄
　　　柏興頭目一員駐兵五百名
　　自托穆斯科往伊聶謝來向東北行其間一千六
　　百餘里其楚里穆河自麻科佛斯科山内發源向
　　西南歸入鄂布河沿途俱林藪有杉松馬尾松果
　　松樺楊叢栁櫻薁刺玫托穆斯科百里以内有小
　　柏興四五處俱俄羅斯間有田畝楚里穆河岸
　　藪内皆係塔塔拉人散處甚稀捕灰鼠銀鼠狐狸
　　納貢伊聶謝二百里以内皆山林有小柏興六七
　　處俱俄羅斯間有田畝越十五宿至伊聶謝柏興
　　候辦驛馬供給止二宿於二月初四日起程又行
　　十日至伊里穆城
　　伊里穆城
　　　在伊聶謝之東南相去二千餘里沿途俱山林
　　　有嶺亦由通古斯河舟行陸路亦通伊里穆城
　　　似柏興四面皆山林有杉松馬尾松楊樺叢栁
　　　櫻薁其伊里穆河來自東北環流伊里穆城歸
　　　入通古斯河伊里穆河北岸有廬舍居二百餘
　　　户俱俄羅斯有天主堂二座設管轄柏興頭目
　　　一員駐兵二百名自伊里穆城往厄爾口城向
　　　東南行其間千有餘里沿途皆山林有嶺亦由
　　　昻噶拉河舟行陸路亦可行
　　　五十四年三月二十七日至京師往
　暢春園
陛見将奉差往返諸事面奏
上大悦深加褒奨俯降温綸頒賜
　御膳具奏疏曰為欽奉
上諭事(臣/)等於康熙五十一年五月二十二日自京師
　　起程於七月二十三日至俄羅斯國邊界楚庫栢
　　興地方管理栢興之俄羅斯頭目衣宛薩委翅聞
　　得中國
至聖大皇帝欽差天使即撥官兵船隻迎接至栢興地
　　方
諭㫖前排列兵丁數隊導引至公署安歇俄羅斯頭目
　　言兩國和議年久我國人不時前往中國沾
至聖大皇帝深恩天使前來理應即便送往但天使此
　　來業已往報察罕汗囘信未至難於起程暫請少
　　待於是臣等住楚庫栢興地方候察罕汗信到五
　　十二年正月十四日察罕汗文到厄爾口城差俄
　　羅斯官按叠列衣阿法那西委翅前來迎接問其
　　來官答曰䝉我頭目差遣命我謹慎欵待迎接
至聖大皇帝天使來文我不曽見其中情由不得而知
　　臣等於正月十二日自楚庫栢興起程途行十日
　　於本月二十五日至厄爾口城其頭目費多爾衣
　　宛薩委翅(人/名)排兵列幟鳴炮放鎗鼔吹迎接本日
　　即欲起程費多爾衣宛薩委翅言只令我迎接天
　　使至此居住待托波兒差官迎接到日方可起程
　　二月二十日由托波兒特差官博爾果付泥克四
　　□班訥委翅前來臣等即欲起程博爾果付泥克
　　曰今陸路泥陷難行人烟㫁絶馬匹不能繼續我
　　總管吩咐将天使大人由水路接來於是臣等候
　　噶昻噶拉河氷解釋於五月初四日自厄爾口城
　　起程途行三個月於七月初四日至托波兒地方
　　噶噶林馬提飛費多爾委翅排兵列幟迎接
諭㫖前排列兵丁數對導引官員䕶從送至公署安歇
　　噶噶林相見即持臣等手恭請
至聖大皇帝萬安畢盛稱兩國和議之後我國人屢䝉
大皇帝隆恩不勝感戴欵待極其欽敬至沿途所過城
　　堡官員迎接亦皆排兵列幟鳴炮放鎗鼔吹不勝
　　欽奉所至地方縉紳耆老莫不進獻食物瞻仰叩
　　謁皆向(臣/)等稱頌
至聖大皇帝仁恩
盛徳(臣/)等伏以俄羅斯國乃西北遐陬荒裔自古未通
　　中國史籍所不載中國人民未曽一至其地我
皇上文徳覃敷
神威丕顯恢宏八極撫乂萬邦俄羅斯始通中國自未
　　定邊界之前數十年來深仁厚恵淪浹已久屢洽
　　以仁徳俾沾實恵俄羅斯舉國皆傾心向化噶噶
　　林不勝欣感遂即撥給船隻増添官兵令作速送
　　至阿玉竒汗處謹慎欵待一併同囘(臣/)等於七月
　　十二日自托波兒起程途行四月有餘十一月十
　　六日至俄羅斯土爾扈特兩國交界之薩拉托付
　　地方因雪大暫止其地五十三年四月初五日土
　　爾扈特國阿玉竒汗差部下台吉魏正等迎接至
　　俄羅斯國之薩拉托付地方(臣/)于五月十六日渡
　　厄濟兒河二十日起程沿途經過地方阿玉竒汗
　　部下台吉畨僧及投入阿玉竒汗之莽武特頭目
　　各率所屬人等排列笙畜迎送筵宴馬前跪獻食
　　物皆不勝欽敬途行十日於六月初一日至阿玉
　　竒汗駐扎之馬駑托海地方阿玉竒汗遣部下畨
　　僧台吉寨桑等迎接導至公署下午阿玉竒汗差
　　畨僧格瓦等前來稟稱明日吉辰恭請
大皇帝諭㫖次日(臣/)等捧
㫖前往土爾扈特國台吉畨僧前導俄羅斯國官兵隨
　　後擁䕶至阿玉竒汗帳幄前下馬交付
諭㫖阿玉竒汗跪接恭請
東土大皇帝萬安畢作樂筵宴排列部下及俄羅斯國
　　官兵放炮迎接(臣/)等伏以
皇帝徳並乾坤
明同日月山陬海澨俱登袵席之安絶塞窮荒共享平
　　成之福興滅繼絶濟困扶危凡兹綏輯逺藩
聖恩真同髙厚是以土爾扈特國阿玉竒汗聞之不勝
　　感激竭盡悃誠遣使修
　貢
皇上仁恩廣布霈澤周行遣(臣/)等頒發
諭㫖並賜恩賞阿玉竒汗愈不禁欣感之至上言(臣/)生
　　長外國夐逺
天都竊承
皇帝至聖至明徳猷宣著傾就日之誠欲覩
天顔而身不能至展朝天之欵遣使入覲而道路難通
　　中心怏怏寤寐不安近日從俄羅斯國察罕汗假
　　道竭誠遣使請
　安以土毛㣲物䖍修進貢復䝉
至聖大皇帝不棄曲加優賜深荷寵耀不以俄羅斯國
　　僻逺
欽命天使頒發
諭㫖舉國増輝山川生色捧讀之餘不勝欣躍五内融
　　化臣幸屬籍中華得䝉
如天大皇帝恩寵山髙海深天覆地載惟願
至聖大皇帝萬萬嵗䖍誠禱祝而已此外更無他語臣
　　等在阿玉竒汗地方住十四日筵宴四次餽送馬
　　匹(臣/)等於六月十四日起程恭惟我
皇上徳合天地
道秉中和仁風翔溢乎垓埏教澤覃敷於遐邇闢千萬
　　年聲教未及之疆土服從古法法令不至之人心
神武丕昭而版圖増廓
聖恩逺播而藩服欽崇四海而遙六合以内凡懐徳畏
　　威諸國莫不梯山航海羅拜
彤廷舉含生載氣之倫悉皆納貢獻琛争來重譯此皆
　　我
皇上至徳浩蕩逺超萬古
神功髙邁獨冠百王是以致此郅隆之治極盛之時也
　　(臣/)等生際昇平幸叨頒賞絶域之鉅典仰頼
至聖大皇帝威福經厯諸國皆以臣等中華天使畏服
　　欽敬臣等咸獲莫大之榮罔知所措曷勝踴躍欣
　　忭之至謹具奏疏及沿途山川形勢恭繕黄冊輿
　　圖進
　呈
御覽為此謹
　奏請
㫖奉
㫖知道了該部知道冊圖留覽
　　奉差前往之時家君年已六十有九往返三載餘
　　以暨還都䝉
聖恩闔門清泰歡欣團聚夏四月初旬仰感
聖主再造之恩生全之徳懇請隨
　駕避暑効力前往熱河值征勦逆冦䇿旺拉布坦有
　　事之際兵部臣不以余愚䝉庸劣具疏題
　請調補兵部員外郎辦理軍務屢次入直
内廷及
陛見奏對咸沐不次之奨諭獲格外之
恩綸又特
㫖差往俄羅斯國界二次焉時夏六月因大兵四路進
　　𠞰逆冦令余曉諭俄羅斯國特
㫖遣往余至楚庫栢興地方遺書於俄羅斯國總管噶
　　噶林馬提飛其詞曰中華
至聖大皇帝使臣賜内閣侍讀品級圖里琛致書於總
　　管西畢爾斯科地方噶噶林馬提飛費多爾委翅
　　别來無恙余奉
大聖皇帝欽命遣往土爾扈特國阿玉竒汗之時經過
　　爾國地方二載餘沿途供給極其豐裕役馬舟車
　　並無貽悞至托波兒時爾輸誠竭敬列幟排兵致
　　迎迓之禮邀請筵宴殫地主之誠及所厯城堡頭
　　目官員皆排兵迎送甚屬欽敬遣官兵以逺迎至
　　阿玉竒汗而䕶送特令衣宛薩委翅率領兵丁送
　　至京師爾之恭敬恪篤盡禮合儀諸懿行余囘都
　　俱奏
　聞
至聖大皇帝謂爾國與厄魯特人逈異秉心誠實係禮
　　義之邦我
至聖大皇帝深為嘉悦特
勅理藩院其前來䕶送衣宛薩委翅及官兵抵都時一
　　切供給皆從優裕復賜
恩賞衣宛薩委翅等俱無恙勿容顧慮務令其安泰而
　　囘今因公務復臨爾境自别後倐忽一載想念殊
　　深不能面叙特致書存問曩者䇿旺拉布坦不時
　　遣使入
　覲進貢方物我
大皇帝亦甚加憐恤屢頒
恩賞通使往來已有年矣我
大皇帝至仁性成臨御萬方凡有血氣者皆欲使享昇
　　平𠞰滅噶爾丹之後其準噶爾部落人民應屬我
　　國我
大皇帝明知不納聴其在彼以遂其生計但欲率土人
　　民各獲生全同享雍熙雖洞悉䇿旺拉布坦勢力
　　凋敝窮迫已極我
大皇帝不忍征伐豢育至今其䇿旺拉布坦賦性奸偽
　　背恩寡信率土之國無不知者葢其天性使然終
　　莫能悛即今言之爾國之塔喇斯科及托穆斯科
　　邊陲地方居住之巴爾巴忒並塔塔拉人等歸附
　　爾國已久彼猶勒取貢物其已歸爾國之貨通人
　　等彼復屢次遣使索取又邀奪爾國貿易之人羈
　　留數月其後得脱往我國之西寜貿易囘時不敢
　　往䇿旺拉布坦路行走請路于我國乃特遣人送
　　至楚庫地方至于鹽塲屯兵狂悖妄舉諸事其不
　　道無知昭然可見矣近者䇿旺拉布坦不自量力
　　不度其醜類罹灰燼之禍乃敢潜遣賊衆侵我邊
　　隅囘子所居之哈蜜地方伊所遣二千厄魯特人
　　為我國二百漢兵數名􁋄子擊敗三四次䑕竄我
　　國封疆大吏将此事奏
　聞我
大皇帝特
㫖酌調邊兵并派喀爾喀兵現今聲罪致討如䇿旺拉
　　布坦部下有流竄逃亡者令爾邊境之人即行収
　　納我國並不討取雖經大部移㑹但兩國和議交
　　好有年與子得以相識其西畢爾斯科地方事務
　　俱係爾統轄諸事得以専主我所深知者其収納
　　䇿旺拉布坦逃亡之事當深為留意今奉
命之便将我
大皇帝至聖至仁率土生靈咸欲置之袵席㫁不興無
　　名之師不伐無罪之國今不得已聲其罪而遣旅
　　致討特致書悉焉兹因麟鴻之便用展眷慕之懐
　　遺幣四端
　
　
　異域録卷下
