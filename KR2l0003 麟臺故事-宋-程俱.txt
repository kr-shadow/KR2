#+TITLE: 麟臺故事-宋-程俱
#+DATE: 2016-06-11 12:22:16
#+SOURCE: github.com/kanripo/KR2l0003 master f975d956                
朝奉大夫守祕書少監程俱奏竊見
車駕移蹕以來百司文書例從省記按
以從事蠹敝或生日者朝廷復置祕書
省稽叅舊章稍儲俊造而臣濫膺盛選
待罪省貳竊以謂典籍之府憲章所由
當有記述以存一司之守輙采摭見聞
及方冊所載法令所該比次爲
　　　分爲三卷名曰麟臺故事繕冩
　　　　通進司投進如有可採許以
副本藏之祕省以備討論謹録奏
聞伏候
勑旨九月十九日奉
聖旨依奏
　　右劄送中書程舎人
紹興元年九月二十日　押
麟臺故事　卷一上
　　紹興元年七月　朝請郎試祕書少監程俱記
　　　官聮
　　　選任
　　　　官聮
國𥘉循前代之制以昭文館史館集賢院爲三館通
名之曰崇文院直館至校勘通謂之館職必試而後
命不試而命者皆異恩與功伐或省府監司之乆次
者元豐官制行盡以三館職事歸祕書省省官自監
少至正字皆爲職事官至元祐中又舉試學士院入
等者命以爲校理校勘供職祕書省若祕書省官則
不試而命至於進擢之異待遇之渥資任之優選除
之遴簡書之略蓋不與他司等也
昭文館在唐爲弘文館隷門下省建隆元年以避宣
祖廟諱改爲昭文館大學士一人以宰相充學士直
學士不常置直館以京朝官充掌經史子集四庫圖
籍修冩校讎之事判館一人以兩省五品以上充
史館舊富集賢院監修國史以宰相充開寳中薛居
正以叅知政事監修自後叅知政事亦有管句修國
史者不常置景德中又有同修國史之名史畢即停
修撰以朝官充直館以京朝官充又有檢討編修之
名不常置掌修國史日暦及典圖籍之事判館事一
人以兩省五品以上充後改官制日曆􁑗國史案毎
修前朝國史實録則别置國史實録院國史院以首
相提舉翰林學士以上爲修國史餘侍從官爲同修
國史庶官爲編修官實録院提舉官如國史從官爲
修撰餘官爲檢討
集賢院大學士一人以宰相充學士無定貟以給諌
卿監以上充直學士不常置掌同昭文判院事一人
以两省五品以上充或差二人三館通爲崇文院别
置官吏有檢討無定貟以京朝官充校勘無定貟以
京朝幕府州縣官充掌聚三館之圖籍監官一人内
侍充兼監祕閣圖書天禧五年又置同句當官一人
祕閣端拱二年於崇文院中堂建擇三館書籍真本
并内出古畫墨迹等藏之淳化元年詔次三館直閣
以朝官充校理以京朝官充掌繕寫祕藏供御典籍
圖書之事判閣一人舊常以丞郎學士兼祕書監領
閣事大中祥符九年後以諸司三品兩省五品以上
官判國𥘉又置祕閣校理通掌閣事咸平後者皆不
領務
祕書省在光化坊􁑗京百司判省事一人如監闕以
判祕書省官兼充景德四年詔祕閣書籍内臣同提
舉掌祭祝版正辭録外有常例祭者並著作局分撰
或在京闕著作局官亦有祕書丞郎撰者舊制常祀
祝文祕書省嶽瀆並進書學士院唯五嶽進書四瀆
則否至咸平六年十二月詔四瀆祝文並進書大中
祥符二年更令两制龍圖閣待制與太常禮院取祕
書省學士院祝版據正辭録重定付逐司遵用景德
𥘉詔祕書省㨂能書人冩祝版委祕書監躬親點檢
謹楷不錯方得進書省有監少監丞郎校書郎正字
著作郎佐郎是時皆以爲官常帶出入亦猶尚書省
寺監丞郎卿少郎官丞簿等皆爲官也即官至祕書
監(今中/大夫)有特令供職者或以他官兼監至道中宋白以
翰林學士承㫖兼祕書監淳化中李至自前執政以
禮部侍郎(今通奉/大夫)兼祕書監大中祥符九年楊億以祕
書監判祕閣兼祕書省事是也然議者以爲億正爲
祕書監矣不當更言判省閣蓋有司之誤也自後兩
省五品以上官不兼監者止云判其祕書省事亦掌
爲祕書監之領祕閣省事猶著作佐郎(今宣/教郎)在三館則
修日暦正言(今承/議郎)司諌(今朝/奉郎)供職本院或在從班則行諌
諍之職侍御史(今朝/請郎)監察御史(今承/議郎)供職本臺則行紏彈
之職也
端拱二年八月李至等言王者藏書之府自漢置未
央宫即麒麟天禄閣在其中命劉向楊雄典校皆在
禁中書即内庫書也東漢藏之東觀亦在禁中也至
桓帝始置祕書監掌禁中圖書祕記謂之祕書及魏
分祕書爲中書而祕書監掌藝文圖籍之事後以祕
書屬少府故王肅爲祕書監表論祕書不應屬少府
以謂魏之祕書即漢之東觀因是不屬少府而蘭臺
亦所藏之書故薛夏云蘭臺爲外臺祕書爲内閣然
則祕閣之書藏之於内明矣晉宋巳還皆有祕閣之
號故晉孝武好覽文藝勑祕書郎徐廣料祕書閣四
部三萬餘卷宋謝靈運爲祕書監𥙷祕閣之遺逸齊
末兵火延焼祕閣經籍遺散梁江子一亦請歸祕閣
觀書隋煬帝即位冩祕閣之書分爲三品於觀文殿
東廊貯之然則祕閣之設其來乆矣及唐開元五年
亦於乾元殿東廊冩四庫書以充内庫命散騎常侍
禇无量祕書監馬懷素緫其事至十三年乃以集仙
殿爲集賢殿因置集賢書院雖㳂革不常然則祕閣
之書皆置於内也自唐室陵夷中原多故經籍文物
蕩然流離近及百年斯道㡬廢國家承衰弊之末復
興經籍三館之書訪求漸備館下復建祕閣以藏竒
書緫羣經之愽要資乙夜之觀覽斯實出於宸心非
因羣下之議也况睿藻宸翰盈編積簡則其奥祕非
復與羣司爲比然自建置之後寒暑再周顧其官司
未詳所處乞降明詔令與三館並列至於髙下之次
先後之稱亦昭示明文著爲定式其祕書省旣無書
籍元􁑗京百司請如舊制詔曰朕肈興祕府典掌羣
書仍選名儒入直於内文籍大備粲然可觀處中禁
以宏開非外司之爲比自今祕閣冝次三館其書省
依舊屬京百司
端拱元年𥘉置祕閣以禮部侍郎李至兼祕書監右
司諌直史館宋泌兼直祕閣右賛善大夫史館檢討
杜鎬爲祕閣校理祕閣設官自此始太平興國中左
拾遺田錫上䟽以謂今三館之中有集賢院書籍而
無集賢院職官雖有祕書省職官而無祕書省圖籍
然至淳化元年始以太子中允和濛直集賢院若祕
書省則所掌祠祭祀版而已書籍實在三館祕閣而
所謂職官者猶今寄禄官耳則雖無書籍可也景德
𥘉置龍圗閣學士直學士待制直閣並寓直祕閣毎
五日一貟遞宿後置天章閣待制亦寓直於祕閣與
龍圖閣官遞宿
崇文院於三館直院直館直閣校理校勘之外三館
祕閣又各置檢討編校書籍等官其位遇職業亦館
職也校勘校對書籍不帶出天聖五年晏殊知南京
辟館閣校勘王琪簽書南京留守判官公事特許帶
行以殊故也
嘉祐四年正月置館閣編定書籍官以祕閣校理蔡
抗陳襄集賢校理蘇頌館閣校勘陳繹分史館昭文
館集賢院祕閣書而編定之元豐官制行旣皆罷而
不置至元祐中祕書省職事官與館職之外又置校
黄本書籍蓋校書之比也
元豐五年官制行即崇文院爲祕書省以寄禄官易
監少至正字以祕書監少監丞郎著作郎佐郎校書
郎正字爲職事官館職不復試除見帶館職人依舊
如除職事官校理以上轉一官校勘減磨勘三年校
書減二年並罷所帶職
政和七年始置提舉祕書省道録院以大學士至使
相三孤充職置管句文字官二貟親殿中丞宣和二
年以中貴人提點三館祕閣亦以節度使至使相爲
之皆以恩倖選非故事也舊有監書庫官内臣一貟
至是又下吏部差使臣一貟監門使臣一貟則本省
奏辟
元豐官制祕書監少監各一人或少監二人丞一人祕
書郎二人通掌省事著作郎佐郎各二人專修日曆校
書郎四人正字二人校對書籍政和末無復定貟官
冗且濫至宣和三年論事者屢以爲言上亦厭之乃
詔三省定貟數且清其選於是倣元豐之制止増著
作佐郎校書郎正字各二貟監少之外定爲十八貟
以倣有唐登瀛之數其溢貟皆外𥙷崇寧以後置編
修國朝㑹要所詳定九域圖志所二局於祕書省㑹
要以從官爲編修餘官爲叅詳官修書官為檢閱文
字與祖宗時異祖宗時㑹要巳有檢閱文字官然林
希以檢閱文字而詔俾同編修則知檢閱文字官不
編修編修官乃下筆耳崇寧反是九域圗志前朝固
嘗修定止就館閣而不置局崇寧雖就祕書省然置
局設官以從官爲詳定餘官爲叅詳修書官爲編修
官檢閱編修其進用視祕書省官而無定貟當時宰
執從官大抵由此塗出合祕書省之士至數十人然
二書皆祖宗時所嘗修亦在三館但不別置局耳𥘉
王黼得政欲盡去冗費專事燕山於是在京諸局皆
罷編修㑹要亦不復置官與九域圗志令省官分修
而已𥘉罷諸局黼念貴倖恐復造膝開陳卒不可罷
於是得旨亟行令局官當日罷書庫官人吏皆即赴
吏部於是文書草沓皆散失乃不知朝廷毎有討論
不下國史院而常下㑹要所者蓋以事各類從毎一
事則自建隆元年以來至當時因革利害源流皆在
不如國史之散漫簡約難見首尾也故論者惜其罷
之無漸而處之無術也
　　　　選任
國𥘉旣已削平僣亂海㝢爲一於是聖主思與天下
􁁃泳休息崇儒論道以享太平之功時三館之士固
已異於常僚其後簡用益髙故恩禮益異以至治平
熈寧之間公卿侍從莫不由此塗出至元豐改官制
易崇文院爲祕書省自正字以上雖同職事官然選
任之意尚倣祖宗故事云
祕閣𥘉建李至以前執政爲祕書監則其選可知矣
時宋泌以直史館兼直祕閣杜鎬以史館檢討爲祕
閣校理端拱元年也
祕閣旣具官屬淳化𥘉始以和濛直集賢院又以起
居舎人直史館吕祐之左司諌直史館趙昻金部貟
外郎直史館安德𥙿虞部貟外郎直史館旬中正並
直昭文館先是但有直史館至是始命祐之等分直
昭文館備三館之職
祖宗朝館職多以試除亦有自薦而試者至道三年
金部郎中直昭文館李若拙上書自陳乃命學士院
試制誥三道因以爲兵部郎中史館修撰時若拙旣
已爲館職矣又自陳丐遷蓋與張去華乞與詞臣較
其文藝之優劣而得知制誥者同類此可謂誤恩非
可以爲永訓也咸平𥘉有祕書丞監三白渠孫冕上
書言事召賜緋魚且令知制誥王禹偁試文除直史
館後爲名臣
舊制制科入第三等進士第一人及第𥘉除簽書兩
使職官㕔公事或知縣代還陞通判再任滿與試館
職制科入第四等進士第二第三人以下無試館職
法然徃徃薦而後試嘉祐三年下詔申敕有司著爲
定法大率皆如舊制但増制科入第四等次進士第
四第五人並除試銜知縣任滿送流内銓與兩使職
官鏁㕔人比類取㫖景祐𥘉始詔翰林學士承㫖盛
度等定學士舎人院召試等第以文理俱髙爲第一
文理俱通爲第二或文理粗通爲第三分上下文理
俱粗爲第四分上下紕繆爲第五等凡七等先是考
校舊䂓有優稍優堪平稍低次低凡七等而品第髙
下其格未明至是度等約禮部式而更定之此則凡
就試學士舎人院者皆用此格不特館職也故事試
賢良方正等科皆於祕閣試論六道是日武舉人亦
試於祕閣然考試必差内外制官及選館職爲之如
景祐元年以翰林侍讀學士李仲容知制誥宋郊天
章閣待制孫祖德直集賢院王舉正寳元元年以御
史中丞晏殊翰林學士丁度宋郊直史館髙若訥考
試是也至熈寧八年始詔武舉人罷祕閣試令止就
貢院别試所
至道二年九月以都官郎中黄夷簡直祕閣夷簡上
言浙右人無預館閣之職者因自陳故呉越王僚佐
嘗從王入朝詞甚懇激上憐之故有是命先是江南
之士如徐鉉張洎之流翶翔館閣者多矣
慶暦五年詔翰林學士王堯臣詳定選任館閣官請
自今遇館閣闕人許帶職大兩省以上舉有文學行
實者二人在外舉一人更從中書採擇召試其進士
及第三人以上自如舊例詔凡有臣僚奏舉並臨時
聽旨祖宗朝又有館閣讀書或上書自陳或英妙𬒳
選或宰執子弟景德𥘉撫州進士晏殊年十四特召
試詩賦各一首乃賜進士出身後二日復召試詩賦
論三題於殿内移晷而就上益嘉之以示輔臣及兩
制館閣考卷官擢爲祕書省正字賜𫀆笏令閱書於
祕閣就直館陳彭年温習以其尚少慮性或選染故
也後翰林侍讀學士楊徽之卒以遺㤙官其外孫宋
綬爲太常寺太祝綬年十五召試中書真宗竒其文
特遷大理評事聽於祕閣讀書同校勘天下圖經大
中祥符元年復試學士院爲集賢校理與父皐同在
館閣毎賜書輙得二本丗以爲榮封㤗山覃㤙真宗
先賜同進士出身翼日乃轉大理寺丞真宗得此二
人蓋天下之英也先是有祕書省正字邵煥乞於祕
閣讀書嘗從其請天聖四年樞宻副使張士孫請其
子大理評事友直爲校勘上曰館職所以待英俊可
以㤙請乎止令於館閣讀書因詔自今館閣校勘母
得増貟明道元年冬以太常愽士楊偉郭稹並爲集
賢校理殿中丞宋祁太子中允韓琦爲太常丞直集
賢院大理評事石延年趙宗道爲祕閣校理又詔自
今湏召試無得陳乞明年光禄寺丞盛申甫馬直方
猶自陳在館讀書歳乆願得貼職上止令太官給食
候三年與試因詔後毋得置申甫先以其父翰林侍
讀學士知河陽府盛度之請得讀書館閣云他日上
謂輔臣曰圖書之府所以待賢雋而備討論也比來
公卿之族多以恩澤爲諸殆非詳延之意也其詔自
今輔臣兩省侍從不得陳乞子弟親戚爲館職進士
及第第三人已上亦考所進文召試入等者除之
武寧軍節度使兼侍中夏竦武勝軍節度使同中書
門下平章事程琳薦尚書屯田貟外郎張碩祕書丞
蔡抗太子中舍季仲昌節度掌書記李師錫等試館
職仁宗以謂館職當用文學之士名實相稱者居之
時大臣所舉多浮薄之人蓋欲以立私恩尓朕甚不
取也於是碩等送審官院與記姓名而已然士遜之
子友直竟爲祕閣校勘與盛度之子申甫皆賜同進
士出身後陳升之爲諌官言比來館閣選任益輕非
所以聚天下賢才長育成就之意也請約自今在職
者之數著爲定貟有論薦者中書籍其名若有闕即
取其文學行義傑然爲衆所推者召試仍不許大臣
縁㤙例求試𥙷親屬上曰自今大臣舉館職中書籍
其名即貟闕選其文行卓然者取㫖召試學士院考
校毋得假借等第自是近臣無復以恩求試職者至
至和元年十月宰臣劉沆子太常寺太祝瑾令學士
院召試館職先是沆以監護温成皇后園陵畢固辭
㤙賚而爲其子請之嘉祐二年遂除館閣校勘景祐
三年四月宰臣文彦愽言直史館張瓌十餘年不磨
勘朝廷獎其退靜甞特遷兩官今自兩浙轉運使代
還差知頴州亦未嘗以資序自言殿中丞王安石進
士第四人及第舊制一任還進所業求試館職安石
凢數任並無所陳朝廷特令召試而亦辭以家貧親
老且文館之職士人所欲而安石恬然自守未易多
得大理評事韓維甞預南省高薦自後五六歳不出
仕官好古嗜學安於退静並乞特賜甄擢詔賜張瓌
三品服召王安石赴闕俟試畢别取㫖韓維下學士
院與試然二人者卒不就試至和二年始以維爲史
館檢討嘉祐元年瓌同修起居注四年安石直集賢
院
嘉祐三年以光禄卿張子憲趙良䂓掌禹錫齊廓張
子思並直秘閣先是張子憲等皆爲太常少卿直祕
閣當遷諌議大夫而中書以謂諌議大夫不可多除
故並遷正卿而故事大卿監無帶館職者至是特爲
請而還之四年三館祕閣各置官編校書籍率常除
足嘉祐中以太子中允王陶大理評事趙彦若編校
昭文館書籍國子博士傅卞編校集賢院書籍杭州
於潜縣令孫洙編校祕閣書籍其後又以太平州司
法叅軍曽鞏編校史館書籍六年以洙爲館閣校勘
於是詔編校書籍供職及二年得𥙷校勘蓋自洙始
後㠯惠卿梁壽沈括皆自編校爲館職至熈寧中以
前河南府永安縣主簿邢恕為崇文院校書先是御
史中丞吕公著薦恕以爲賈誼馬周之流召對而有
是命乃詔今後應選舉可試用人並令除崇文院校
書以備訪問任使候二年取旨或除館職或合入差
遣英宗甞謂輔臣曰館閣所以育俊才比欲選人出
使無可者豈乏才邪叅知政事歐陽脩曰取才路狹
館閣止用編校書籍選人進用稍遲當廣任才之路
漸入此職庻㡬可以得人趙槩曰養育人材當試其
所長而用之上曰公等爲朕各舉才行兼善者數人
雖親戚世家勿避朕當親閱可否宰相曽公亮曰使
臣等自薦而用之未免於嫌也韓琦曰臣等所患人
才難於中選果得其人議論能否固何嫌也上固使
薦之於是琦公亮脩槩所舉者凡十餘人上皆令召
試琦等又以人多難之上曰旣委公等舉苟賢豈患
多也乃先召尚書度支貟外郎蔡延慶尚書屯田貟
外郎葉均太常愽士劉攽王汾夏倚太子中允張公
𥙿大理寺丞李常光禄寺丞胡宗愈雄武軍節度推
官章惇前宻州觀察推官王存等十人餘湏後試已
而召試學士院夏倚章惇雖入等以御史有言倚得
江西轉運判官惇改著作佐郎而已以劉攽王存爲
館閣校勘張公𥙿李常爲祕閣校理胡宗愈爲集賢
校理治平四年御史呉申言先召十人試館職漸至
冗濫兼所試止於詩賦非經國治民之急欲乞兼用
兩制薦舉仍罷詩賦試論䇿三道問經史時務毎道
問十事以通否定髙下去留其先召試人亦乞通新
法考試詔兩制詳定以聞其後翰林學士承旨王珪
等言冝罷試詩賦如申言於是詔自今館職試論一
首䇿一道至元祐中復舉試館職則試䇿一道而已
元豐官制行始以龍圖閣直學士判將作監王益柔
爲祕書監明年出知蔡州以司勲郎中葉均爲祕書
少監不閱月㑹李常爲禮部侍郎太常少卿孫覺有
親嫌遂以覺爲祕書少監而均爲太常少卿明年右
諌議大夫趙彦若以越職言事降爲祕書監然亦皆
一時之選也均故翰林學士清臣之子治平𥘉以宰
執薦召試館職入等
祕書省建𥘉以奉議郎集賢校理知太常禮院林希
爲承議郎行祕書省著作佐郎後遷禮部郎中仍兼
著作蓋史官難其人如此
五年六月以通直郎監察御史豐稷爲祕書省著作
佐郎先是稷言方官制施行而執政尚書侍郎郎官
丞簿或以欺罔贓私之徒預選何以示四方故有是
命頃之爲吏部貟外郎崇寧𥘉王潙之爲司諌以避
妻父張商英爲著作郎兼國史官其後曽楙爲監察
御史以避妻父呉執中爲著作佐郎宣和中潘良貴
以主客貟外郎對不合旨爲著作亦清選也
元豐七年葉祖洽除知湖州上批以祖洽熈寧首牓
髙第可與祕書省職事官遂除校書郎𥘉邢恕王仲
脩並以秘閣校勘除校書郎范祖禹以修資治通鑑
成纔得正字後邢恕遷著作佐郎再遷爲都司祖禹
至元祐間方爲著作郎兼侍講蓋吝選如此
故事館閣兼職與遷轉不同景德𥘉直秘閣杜鎬祕
閣校理戚綸皆以舊職充龍圖閣待制後數年鎬以
司封郎中直祕閣充龍圖閣待制遷右諌議大夫龍
圖閣直學士亦異恩也其餘大率祕閣校理遷直祕
閣集賢校理遷直集賢院或遷直龍圖閣至和中如
張子思趙良䂓錢延年是也直史館遷直昭文館淳
化中如吕祐之趙昂安德𥙿句中正是也直館直院
有除知制誥者吕祐之以直昭文館和濛王安石以
直集賢院皆除知制誥至於校理校勘徃徃隨其領
職之髙下而遷之如吕溱李絢以直集賢院余靖彭
乗蒲宗孟孫洙安燾黄履曽鞏趙彦若以集賢校理
皆爲同修起居注蔡襄以校勘遷直史館知諌院鄧
潤甫以檢正中書户房公事爲集賢校理直舎人院
未幾知制誥常秩以大理評事特起爲左正言直集
賢院未㡬直舎人院亦異㤙也畢仲衍以祕閣校理
除左史王安禮以校勘遷直集賢院王震以校勘爲
檢正禮房公事遷右司貟外郎仲衍震皆更官制之
𥘉也官制旣行祕書省官異於故時館職唯兼經筵
國史實録院官則其遷稍異元祐中張耒黃庭堅(命不/行)
皆以著作佐郎紹聖中鄧洵武呉伯舉皆以校書郎
遷左右史以兼國史院官故也
麟臺故事卷一上
麟臺故事　卷二中
　　紹興元年七月朝請郎試祕書少監程俱記
　　　書籍
　　　校讎
　　　　書籍(御製御書咐)
建隆初三館有書萬二千餘卷乾德元年平荆南盡
收其圗書以實三館三年平蜀遣右拾遺孫逄吉徃
收其圖籍凡得書萬三千卷四年下詔募亡書三禮
渉弼三傳彭幹學䆒朱載等皆詣闕獻書合千二百
二十八卷詔分置書府弼等並賜以科名閠八月詔
史館凡吏民有以書籍來獻當視其篇目館中所無
者收之獻書人送學士院試問吏理堪任職官者具
以名聞開寳八年冬平江南明年春遣太子洗馬吕
龜祥就金陵籍其圖書得二萬餘卷悉送史館自是
羣書漸備兩浙錢俶歸朝又收其書籍
太平興國九年正月詔曰國家宣明憲度恢張政治
敦崇儒術啓迪化源國典朝章咸從振舉遺編墜簡
當務詢求眷言經濟無以加此冝令三館以開元四
部書目閱館中所闕者具列其名於待漏院出牓告
示中外若臣寮之家有三館闕者許詣官進納及三
百卷以上者其進書人送學士院引驗人材書札試
問公理如堪任職官者與一子出身親儒墨者即與
量才安排如不及三百卷者據卷帙多少優給金帛
如不願納官者借本繕冩畢却以付之自是四方書
籍徃徃出焉
端拱元年詔分三館之書萬餘卷别爲書庫目曰祕
閣
端拱三年十月遣中使李懷節以御草書千字文一
卷付祕閣李至請於御製祕閣賛碑隂摸勒上石帝
曰千字文偶然閑冩因令勒石李至更欲鐫勒且非
垂示立教之文孝經一書乃百行之本朕當親爲書
冩勒在碑隂可也五年六月命供奉官藍敏正賫御
草五軸藏祕閣詔史館修撰張泌與三館祕閣學士
觀焉
淳化元年七月以御製祕藏詮十卷逍遥詠十一卷
祕藏諸雜賦十卷佛賦一卷幽隱律詩四卷懷感一
百韻詩四卷懷感廽文五七言一卷凡四十一卷藏
於祕閣
帝甞謂宰相曰三館祕閣書籍如聞頗不整一多有
散失讎校亦匪精詳遂使傳聞迭爲差誤自今凡差
官校勘及典掌者當嚴行約束庻絶因循
直史館謝泌上言國家圖書未有次序唐朝甞分經
史子集爲四庫命薛稷沈佺期武平一馬懷素人掌
一庫望遵故事上嘉之遂命泌與館職四人分領四
庫泌領集庫四年三月詔三館所少書有進納者卷
給千錢三百卷以上量材録用
至道元年六月命内品監祕閣三館書籍裴愈使江
南兩浙諸州尋訪圖書如願進納入官優給價直如
不願進納者就所在差能書吏借本抄冩即時給還
仍齎御書石本所在分賜之愈還凡得古書六十餘
卷名畫四十五軸古琴九王羲之具靈該懷素等墨
跡共八本藏於祕閣先是遣使於諸道訪募古書竒
畫及先賢墨跡小則償以金帛大則授之以官數年
之間獻圖書於闕下者不可勝計諸道又募得者數
倍復詔史館盡取天文占候䜟緯方術等書五千一
十二卷并内出古畫墨跡百一十四軸悉令藏於祕
閣圖書之盛近代無比
至道二年六月上遣中使齎飛白書二十軸賜宰相
吕端等人五軸又以四十軸藏於祕閣字皆方圎數
尺吕端等相率詣便殿稱謝
咸平二年三月點檢三館祕閣書籍司封郎中知制
誥朱昻等言四部書散失頗多今點勘爲朝臣所借
者凡四百六十卷詔許諸王宫給本抄冩外餘並督
還
閏三月令三館冩四部書二本一置禁中之龍圖閣
一置後苑之太清樓以便觀覽後以館閣官少令吏
部流内銓選幕職州縣官有文學者赴館閣校勘羣
書乃擇取館陶尉劉筠宛丘尉慎鏞鄖郷尉沈京安
豐令張正符上蔡尉張遵固始尉聶震桐城主簿王
昱入館校勘正符未卒業而死景德初冩校畢進内
時京師藏書之家惟故相王溥家爲多毎借取傳冩
既畢即遣中使送還先是上謂輔臣曰國家捜訪圖
書其數漸廣臣庻家有聚書者朕皆令借其録目叅
校内府及館閣所有其闕少者借本抄填之邇來所
得甚多非時平無事安能及此也
三年二月詔藏太宗御集三十卷於祕閣仍録别本
藏三館四年十月詔曰國家設廣内石渠之署訪羽
陵汲冢之書法漢氏之前䂓購求雖至驗開元之舊
目亡逸尚多庻墜簡以畢臻更懸金而示賞式廣獻
書之路且開與進之門應中外臣庻家有收得三館
所少書籍毎納到一卷給千錢仰判館看詳委是所
少之書及卷帙别無差悮方得收納其所進書如及
三百卷已上量材試問與岀身酬獎如或不親儒墨
即與班行内安排冝令史館抄出所少書籍名目於
待漏院張懸及遞牒諸路轉運司散行告示申太平
興國之詔也且令杜鎬陳彭年因其時編整籖袠區
别真僞仍令宋綬晏殊叅之又命三司使丁謂及李
宗諤捜𥙷遺闕
大中祥符四年九月兼祕書監向敏中判昭文館晁
逈判史館楊億判集賢院李維上言請聖集御製藏
於館閣於是内出雜文篇什付敏中等各以類分其
繼作即續附入又有静居集法音前集王宸集讀經
史清景殿詩樂府集正說等天禧𥘉命龍圖閣待制
李虚已緫編爲一百二十卷五年四月以新集御製
文頌歌詩十五卷藏於祕閣從祕書監向敏中之請
也
八年夏榮王宫火延燔崇文院祕閣所存無幾五月
又於皇城外别建外院重冩書籍翰林學士陳彭年
請内降書充本先遣官詳正定本然後抄冩館閣羣
官及擇吏部常選人校勘校畢令判館閣官詳校兩
制内選官覆點檢又令兩制舉服勤文學官五人覆
校其校勘計課用祕書省式羣官迭相檢察毎句奏
課及上其勤惰之狀疑舛未辨正者聚議之詔可惟
覆點檢官之職令覆校勘官兼之乃出太清樓書命
彭年提舉管句募筆工二百人彭年仍奏監書籍内
侍劉崇超預其事又請募人以書籍鬻于官者騐真
本酬其直與顧筆工庸等五百卷已上優其賜或藝
能可采者别奏候㫖於是獻書者十九人悉賜出身
及𥙷三班得一萬八千七百五十四卷九年正月命
樞宻使王欽若都提舉鑄印給之彭年依舊同掌彭
年叅知政事仍領其務及卒不復増人欽若爲相以
李迪代之自是常以叅知政事一人領之號提舉三
館祕閣冩校書籍至元豐改官制始罷自彭年入中
書不復至館其揔領之務但委崇超判館閣官不復
關預
天禧元年八月提舉校勘書籍所言學䆒劉溥侯惟
哲獻太清樓無本書各及五百卷請依前詔甄録從
之十二月王欽若言進納書籍元勑以五百卷爲數
許與安排後來進納併多書籍繁雜續更以太清樓
所少者五百卷爲數今並是旋爲及僞立名目妄分
卷帙多是近代人文字難以分别今欲具定起請條
貫精訪書籍從之
二年五月長樂郡主獻家藏書八百卷賜錢三十萬
以書藏祕閣
景祐元年閏六月命翰林學士張觀如制誥李淑宋
郊編排三館祕閣書籍仍命判館閣盛度章得象石
中立李仲容覆視之三年十月甲寅以知制誥王舉
正看詳編排三館祕閣書籍自是常於内外制中選
官充是職嘉祐四年正月右正言祕閣校理吴及言
祖宗更五代之弊設文館以待四方之士而公相率
繇此而進故號令風采不減漢唐近年用内臣監館
閣書庫借出書籍亡失已多又簡編脫落書吏𥙷冩
不精非國家崇郷儒學之意請選館職三兩人分館
閣吏人編冩書籍其私借出若借之者並以法坐之
仍請求訪所遺之書上乃命置館閣編定書籍官以
祕閣校理蔡抗陳襄集賢校理蘇頌館閣校勘陳繹
等四人分昭文史館集賢祕閣書而編定之令不兼
他局二年一代其後又置編校官四人以崇文緫目
收聚遺逸刋正訛謬而𥙷冩之又以黄𥿄冩别本以
絶蠧敗至嘉祐六年三館祕閣上所冩黄本書六千
四百九十六卷𥙷白本書二千九百五十四卷上賜
兩府及館閣官燕於崇文院宰相韓琦等刻石記于
院之西壁
嘉祐五年八月壬申詔曰國家承五代之後簡編散
落建隆之𥘉三館聚書僅纔萬卷祖宗平定列國先
收圖籍亦甞分遣使人屢下詔令訪募異本𥙷緝漸
至景祐中甞詔儒臣校定篇目譌謬重複並從刪去
朕聽政之暇無廢覽觀然以今祕府所藏比唐開元
舊録遺逸尚多冝開購賞之科以廣獻書之路應中
外士庶之家並許上館閣所闕書毎卷支絹臺疋及
五百卷特與文資安排帝旣擇士編校館閣書籍訪
遺書於天下以𥙷遺亡又謂輔臣曰宋齊梁陳後周
北齊書世罕有善本未行之學官可委編校官精加
校勘自是訪得衆本校正訛謬遂爲完書模本而行之
寳元二年上甞集天地辰緯雲氣雜占凡百五十六
篇離三十門為十卷號寳元天人祥異書召輔臣于
太清樓出而示之命藏于祕閣嘉祐七年六月丁亥
祕閣上𥙷冩御覽書籍先是判閣歐陽脩言祕閣𥘉
爲太宗藏書之府並以黄綾裝禋謂之太清本後因
宣取入内多留禁中而書頗不完請降舊本令𥙷冩
之遂詔龍圖天章寳文閣太清樓管句内臣檢所闕
書募工於門下省謄録至是上之熈寧中宋敏求言
三館祕閣藏書雖博類多訛舛請以班固藝文志據
所有下諸路購善本校正然後以漢志唐志篇目讎
校取其可傳後者餘悉置之然不果行
政和四年措置點檢祕書省官言三館祕閣自崇寧
四年借出書籍未還者四千三百二十八冊卷乆不
拘收詔自今省官取借書籍並申本省長貳判狀權
借依限拘收時三館祕閣書所存三萬三千一百四
十九冊軸而已至宣和𥘉提舉書省官遂建言置𥙷
完御前書籍所於祕書省稍訪天下之書以資校對
以侍從官十人爲叅詳官餘官爲校勘官又進士以
白衣充檢閱者數人及年皆命以官事未畢而國家
多故矣
　　　　校讎
淳化五年七月詔選官分校史記前後漢書虞部貟
外郎崇文院檢討兼祕閣校理杜鎬屯田貟外郎秘
閣校理舒雅都官貟外郎祕閣校理吴淑膳部郎中
直祕閣潘慎脩校史記度支郎中直秘閣朱昻再校
又命太常愽士直昭文館陳充國子博士史館檢討
阮思道著作佐郎直昭文館尹少連著作佐郎直史
館趙况著作佐郎直集賢院趙安仁將作監丞直史
館孫何校前後漢書旣畢遣内侍裴愈賫本就杭州
鏤版
咸平三年十月詔選官校勘三國志晉書唐書以光
禄少卿直秘閣黄夷簡太僕少卿直祕閣錢惟演都
官郎中直史館劉蒙叟駕部貟外郎崇文院檢討直
祕閣杜鎬太常丞直集賢院宋皐著作佐郎祕閣校
理戚綸校三國志又命鎬綸與虞部貟外郎史館檢
討董元亨祕書丞直史館劉鍇詳校兵部貟外郎直
昭文館許衮刑部貟外郎直昭文館陳衮校晉書黄
夷簡續預焉而鎬綸錯詳校如前金部郎中直昭文
館安德𥙿屯田郎中直昭文館句中正主客貟外郎
直集賢院范貽永殿中丞直史館王希逸洎董元亨
劉鍇同校勘唐書宫苑使劉承珪領其事内侍劉崇
超同之五年校畢送國子監鏤版校勘官賜銀帛有
差鍇特賜緋魚袋四年九月翰林侍讀學士國子祭
酒邢昺直祕閣杜鎬祕閣校理舒雅直集賢院李維
諸王府侍講孫奭殿中丞李慕清大理寺丞王煥劉
士玄國子監直講崔偓佺表上重校定周禮儀禮公
羊榖梁傳孝經論語爾雅七經䟽義凡一百六十五
卷命摸印頒行賜宴於國子監昺加中散大夫鎬等
並遷秩至景德二年九月又命侍講學士邢昺兩制
詳定尚書論語孝經爾雅錯誤文字以杜鎬孫奭𬒳
詔詳校䟽其謬誤故也
咸平中真宗謂宰相曰太宗崇尚文史而三史版本
如聞當時校勘官未能精詳尚有謬誤當再加刋正
乃命太常丞直史館陳堯佐著作郎直史館周起光
禄寺丞直集賢院孫僅丁遜覆校史記尋而堯佐出
知壽州起任三司判官又以著作佐郎直集賢院任
隨領其事景德元年正月校畢任隨等上覆校史記
并刋誤文字五卷詔賜帛有差又命駕部貟外郎直
祕閣刁衎右司諌直史館眺逈與下遜覆校前後漢
書版本逈知制誥又以祕書丞直史館陳彭年同其
事至二年七月衎等上言漢書歷代名賢競爲注釋
是非玄出得失相叅至有章句不同名氏交錯苟無
依據皆屬闕疑其餘則愽訪羣書掄觀諸本儻非明
白安敢措辭雖謝該通粗無臆說凡修改三百四十
九簽正三千餘字録爲六卷以進賜衎等器幣有差
景德元年三月丁酉光禄少卿直祕閣黄夷簡等上
校勘新冩御書凡二萭四千一百六十二卷賜緡帛
有差校勘官前大名府館陶縣尉劉筠等六人並授
大理評事祕閣校理
大中祥符元年六月崇文院檢討杜鎬等校定南華
真經摹刻板本畢賜輔臣人各一本五年四月崇文
院上新印列子沖虗至德真經詔賜親王輔臣人一
本景德中朝謁諸陵路經列子觀詔加至德之號又
命官校正其書至是刋版成賜校勘官金帛有差二
年二月諸王府侍講兼國子監直講孫奭言莊子注
本前後甚多唯郭象所注特㑹莊生之旨請依道德
經例差館閣衆官校定與陸徳明所撰莊子釋文三
卷雕印詔奭與龍圖閣待制杜鎬等同校定以聞已
而言者以謂國學板本爾雅釋文頗多舛誤又命鎬
奭同詳定之至大中祥符四年又命李宗諤楊億陳
彭年等讎校莊子序模印而行之蓋先是崇文院校
莊子本以其序非郭象之文去之至是上謂其文理
可尚故有是命
四年八月選三館祕閣直官校理校勘文苑英華李
善文選摹印頒行
八年十二月詔樞宻使王欽若都大提舉抄冩校勘
三館祕閣書籍翰林學士陳彭年副之先是十月丙
午令吏部銓選幕職州縣官有文學者赴三館祕閣
校勘書籍𥘉館閣書籍以其夏延火多復闕略故命
購本抄冩因命吏部取常選人狀先試判三節每節
百五十字以上成擇可者又送學士院試詩賦論命
入館校勘凡三年改京朝官亦有特命校勘者京官
校勘若三年皆奏授校理大理評事晁宗懿改官及
校勘皆三年遂令先轉官後又一年與校理自是校
勘官遂皆四年授校理自宗懿始也時彭年又起請
以直館校理及吏部試中選人分爲校理校勘官又
令翰林學士晁逈李維王曽錢惟演知制誥盛度陳
知微於館閣京朝官中各舉服勤文學者一人爲覆
校勘官逈等遂以左正言集賢校理宋綬著作郎直
集賢院徐奭太子中允直集賢院麻温其著作佐郎
集賢校理晏殊大理評事崇文院檢討馮元充選凡
校勘官校畢送覆校勘官覆校既畢送主判館閣官
點檢詳校復於兩制擇官一二人充覆點檢官俟王
判館閣官點檢詳校訖復加點檢皆有程課以考其
勤墯焉
九年三月王欽若檢校太師又加兵部郎中直史館
張復祠部貟外郎直集賢院𥘉暐階勲賜度支貟外
郎直集賢院錢易太常博士祕閣校理慎鏞緋魚皆
預校道藏故也是日曲宴賞花于後苑上作五言詩
從臣咸賦因射于太清樓下
天聖二年六月詔右正言直史館張觀太常愽士集
賢校理王質晁宗慤祕閣校理陳詁光禄寺丞集賢
校理李淑館閣校勘彭乗國子監直講公孫覺校勘
南北史隋書及令左司郎中知制誥宋綬吏部貟外
郎龍圖閣待制劉燁提舉之
天聖三年六月詔館閣校勘官太常少卿直昭文館
陳從易降直史館太常博士集賢校理聶冠卿光禄
寺丞集賢校理李昭遘並罷職坐校勘太清樓書舛
氐故也
景祐一年九月詔翰林學士張觀等刋定前漢書孟
子下國子監頒行議者以謂前代經史皆以𥿄素傳
冩雖有舛誤然尚可叅讎至五代官始用墨版摹六
經誠欲一其文字使學者不惑至太宗朝又摹印司
馬遷班固范曄諸史與六經皆傳於是世之冩本悉
不用然墨版訛駮𥘉不是正而後學者更無他本可
以刋驗㑹祕書丞余靖建言前漢書官本差舛請行
刋正因詔靖及王洙盡取祕閣古本對校踰年乃上
漢書刋誤三十卷至是改舊摹版以從新校然猶有
未盡者而司馬遷范曄史尤多脫略惜其後不復有
古本可正其舛繆者云明年以校勘史記漢書官祕
書丞余靖為集賢校理大理評事國子監直講玉洙
爲史館檢討賜詳定官翰林學士張觀知制誥李淑
宋郊噐幣有差
景祐三年乙丑御崇政殿觀三館祕閣新校兩庫子
集書凡萬二千餘卷賜校勘官并管句使臣冩書吏
噐幣有差是日賜輔臣兩制館閣官宴于崇文院

麟臺故事卷二中
麟臺故事　卷三下
　　紹興元年七月朝請郎試祕書少監程俱記
　　修纂
　　國史
　　修纂
淳化七年九月詔翰林學士承旨李昉翰林學士扈
蒙給事中直學士院徐鉉中書舍人宋白知制誥賈
黄中吕蒙正李至司封貟外郎李穆庫部貟外郎楊
徽之監察御史李範祕書丞楊礪著作佐郎呉淑吕
文仲胡汀著作佐郎直史館戰貽慶國子監丞杜鎬
將作監丞舒雅等閱前代文集撮其精要以類分之
爲文苑英華(其後李昉扈蒙吕蒙正李至李穆李範楊礪吳淑/吕文仲胡汀戰貽慶杜鎬舒雅等並改領他任續)
(命翰林學士蘇易簡中書舎人王祐/知制誥范果宋湜與宋白等共成之)雍熈三年上之凡一千
卷
咸平三年十月命翰林學士承旨宋白起居舍人知
制誥李宗諤修續通典以祕閣校理舒雅直集賢院
李維石中立王隨爲編修官直祕閣杜鎬爲檢討官
四年九月成二百卷上之詔付祕閣仍賜宴以勞之
賜噐幣有差先是淳化中太宗命翰林學士蘇易簡
與三館文學之士撰集此書㑹易簡等各涖他務尋
罷其事至是復詔成之
景徳二年九月命刑部侍郎資政殿學士王欽若右
司諌知制誥楊億修歷代君臣事迹欽若等奏請以
太僕少卿直祕閣錢惟演都官郎中直祕閣龍圖閣
待制杜鎬駕部貟外郎直祕閣刁衎户部貟外郎直
集賢院李維右正言祕閣校理龍圖閣待制戚綸太
常博士直史館王希逸祕書丞直史館陳彭年姜嶼
太子右賛善大夫宋貽序著作佐郎直史館陳越同
編修𥘉令惟演等各撰篇目送欽若等叅詳欽若等
又自撰集上進乃以欽若等所撰爲定有未盡者奉
旨増之又令宫苑使勝州刺史同勾當皇城司劉承
珪内侍髙品監三館祕閣圖書劉崇超典掌編修官
非内殿起居當赴常參者免之非帶職不當給實俸
者特給之其供帳飲饌皆異于常等明年真宗幸崇
文院閱新編君臣事迹王欽若楊億以其草數卷進
呈上覽之命億指述起例編附門目之意上曰卿等
編閱羣書用功至廣舊稱御覧廣記此書尤更不同
億曰御覧止載故實而無善惡之别廣記止是小說
瑣語固與此書有異上因喻以著書難事尤當盡心
者其編修次序有未允者親改正之且曰朕編此書
欲著明歴代君臣德羙之事爲將來法至於開卷覽
古亦有資於學者自後日以草藁二卷進御上覽之
翼日必條其誤而諭之以謂前代詔令皆事出於一
時必有所爲而作今悉除之即不見本意尤當區别
善惡務在審正茍前史襃貶不當及詔勑釐革時事
當時因權臣專恣挾愛惡而爲者亦辨悉于後庶覽
之即明邪正修書若貴速成必難精要大業末撰著
尤多而罕傳者豈非蕪雜之甚邪此書本欲存君臣
鑑戒所以經史之外異端小說咸所不取毎篇撰序
以冠其首深可爲之興法今所著序皆引經史頗盡
體要然於戒勸或有未盡如直諌門但旌讜直若帝
王飾非拒諌苟不極言即爲邦國之患襃之可矣若
國家常務偶有闕失又帝王率情違法或以言比諷
致有感悟即爲羙事茍亟加暴楊使惡歸於君顯聞
於世而賣已直非忠臣也因賜編修官噐帛書吏等
緡錢有差𥘉命欽若億等編修俄又取祕書丞陳從
易祕閣校理劉筠及希逸卒貽序貶官又取直史館
查道太常愽士王曙後復取直集賢院夏竦又命職
方貟外郎孫奭注撰音義凡九年至大中祥符六年
成一千卷上之揔三十一部部有揔序一千一百四
門門有小序又目録音義各十卷上覽乆之賜名冊
府元龜召欽若等賜坐欽若等表請製序上謙挹再
三輔臣繼請從之丙子詔樞宻使王欽若翰林學士
陳彭年李維龍圖閣學士杜鎬知制誥錢惟演龍圖
閣待制孫奭查道各賜一子官以太常少卿楊億爲
祕書監依前分司西京刑部郎中直祕閣刁衎為兵
部郎中祠部貟外郎直史館姜嶼爲度支貟外郎祕
書丞直集賢院夏竦為左正言依前充職殿中丞祕
閣校理劉筠爲右正言直史館並賜器幣有差賞編
修之勞也𥘉修書也毎門具草即進上親覽擿其舛
誤多出手書或召對指示啇略令宫苑使劉承珪置
簿録修書官課精勤脫誤者皆條記以奏上嘗謂王
欽若比著君臣事迹皆以經籍爲先昨覽將帥門止
自漢將韓信爲始因出尚書嗣征言掌六師爲大司
馬又詩有采薇出車皆將帥之事即以手札付編修
官叅取正義修入二年十月内出手札賜王欽若等
曰君臣事迹有門目不相應者自今令欽若㸔訖署
名於卷前楊億㸔詳訖署名於卷末𥘉編再修官亦
署于後其當否増損悉書之所采正經史外惟取國
語戰國䇿韓詩外傳吕氏春秋管晏韓孟淮南子修
文殿御覽又録婦人事迹爲八十卷賜名􁂍管懿範
大中祥符元年將幸兖州行封禪之禮龍圖閣待制
戚綸請令修圖經官先修東廵所過州縣圖經進内
仍賜中書樞宻崇文院各一本以備檢討從之至四
年將祀汾隂亦命直集賢院錢易直史館陳越祕閣
校理劉筠集賢校理宋綬修所過圗經後朝謁太清
宫亦命官修所過圖經文命集賢校理晏殊同修
十二月刑部貟外郎直史館龍圖閣待制陳彭年請
以天書降後至上尊號巳前制勑章表儀注等編爲
大中祥符封禪記詔翰林學士李宗諤權三司使丁
謂祕閣校理龍圖閣待制戚綸與彭年編録送五使
㸔詳
六年九月權判吏部流内銓慎從吉言格式司用十
道圖較郡縣上赤緊望以定俸給法官亦如之定刑
而戸口歳有登耗未甞刋修頗誤程品請差官取格
式司大理寺十道圖及館閣天下圖經校定新本付
逐司行用詔祕閣校理慎鏞邵煥集賢校理晏殊校
定翰林學士王曽緫領之此蓋詳定九域圖志之權
輿也至熈寧八年六月尚書都官貟外郎劉師旦言
今九域圖渉六十餘年州縣有廢置名號有改易等
第有升降而所載古迹有出於俚俗不經者詔三館
祕閣刪定其後又專命太常愽士集賢校理趙彦若
衞州獲嘉縣令館閣校勘曽肇刪定就祕閣不置局
彦若免刪定從之以舊書不繪地形難以稱圖更賜
名曰九域志
天禧四年夏翰林學士楊億錢惟演盛度樞宻直學
士薛暎王曙龍圖閣直學士陳堯咨知制誥劉筠晏
殊宋綬待制李行簡請出御集錢解其義詔億等並
同注釋宰相冦凖都叅詳叅知政事李迪同叅詳(凖/尋)
(罷丁謂李迪相並充都叅詳後又以馮拯曹利用充復命叅知政/事任中正王曽樞宻副使錢惟演同叅詳注釋官盛度薛暎王曙)
(陳堯咨相継外𥙷又以知制誥吕夷簡祖士衡錢易樞宻直學士/張士遜翰林學士李諮充夷簡尋知開封府遂罷綬使契丹億俄)
(卒劉筠亦/出官也)直館校理二十八人充檢閱官成一百五十
卷是冬中書樞宻院又請重編御集錢惟演王曾領
之成三百卷又采至道咸平後至大中祥符九年時
政記起居注日曆嘉言美事爲聖政記一百五十卷
天聖末國史成始於修史院續纂㑹要明道二年命
叅知政事宋綬㸔詳修纂至慶曆四年四月監修國
史章得象上新修國朝㑹要一百五十卷以編修官
尚書工部貟外郎天章閣待制史館檢討王洙兼直
龍圖閣賜三品服
明道二年正月宰臣吕夷簡樞宻副使夏竦上所注
御製三寳讃皇太后發願文以檢討注釋官太常愽
士直集賢院李淑爲史館修撰太常丞集賢校理鄭
戩直史館吕夷簡夏竦各與一子改官而夷簡請賜
其子大理寺丞公弼進士出身從之
慶曆元年十二月翰林學士王堯臣等上新修崇文
院緫目六十卷景祐中以三館祕閣所藏書其間亦
有繆濫及不完之書命官定其存廢因倣開元四部
録著爲緫目而上之庚寅詔提舉修揔目官資政殿
學士尚書禮部郎中張觀右諌議大夫宋庠翰林學
士兼龍圖閣學士尚書兵部貟外郎知制誥判集賢
院王堯臣翰林學士兼侍讀學士起復尚書兵部郎
中知制誥判昭文館聶冠卿尚書兵部貟外郎知制
誥郭􁂴並加階及食邑有差編修官太常愽士直集
賢院吕公綽爲尚書工部貟外郎殿中丞天章閣待
講史館檢討王洙爲太常愽士館閣校勘殿中丞刁
約太子中允歐陽脩祕書省著作佐郎楊儀大理評
事陳經並爲集賢校理管勾三館祕閣内殿承制正
從禮爲供備庫副使入内東頭供奉官裴滋候御藥
院滿日優與改官髙班楊安顯為髙品張觀宋庠雖
在外以甞典領亦預之
三年八月樞宻副使冨弼言請考祖宗故事可行者
爲書置在二府俾爲模範得以遵守上嘉其奏命尚
書工部貟外郎天章閣侍讀史館檢討王洙右正言
集賢校理余靖太常丞集賢校理知諌院歐陽脩太
常愽士祕閣校理孫甫同編修又命弼領之明年書
成凡九十六門爲二十卷名曰太平故事皇祐中上
又為三朝訓鑒圖召近臣宗室及館職御史等觀之
五年五月命尚書度支貟外郎集賢校理兼天章閣
侍講史館檢討曽公亮宗正丞崇文院檢討兼天章
閣侍講趙師民殿中丞集賢校理何中立祕書省祕
書郎宋敏求大理寺丞館閣校勘范鎮大理寺丞國
子監直講邵必並爲編修唐書官皇祐三年五月以
職方貟外郎編修唐書王疇爲直祕閣至和二年翰
林學士刋修唐書歐陽脩言自漢而下唯唐享國㝡
乆其間典章制度本朝多所叅用則所修唐書新志
㝡冝詳備然自武宗以下並無實録臣以傳記別說
考證虚實尚慮缺略聞西京内中省寺留司御史臺
及鑾和諸庫有唐至五代以來奏牘按簿尚存欲差
編修官吕夏卿就彼檢尋從之嘉祐三年三月以唐
書所檢閱書籍梅堯臣爲編修唐書官至五年七月
脩等上所修唐書二百五十卷尋以刋修唐書翰林
學士兼龍圗閣學士給事中歐陽脩爲尚書禮部侍
郎端明殿學士兼翰林侍讀學士龍圖閣學士尚書
吏部侍郎宋祁爲尚書左丞編修唐書尚書禮部郎
中知制誥范鎮爲吏部郎中吏部郎中知制誥王疇
爲右司郎中太常博士集賢校理宋敏求爲工部貟
外郎祕書丞吕夏卿爲直祕閣著作郎劉羲叟爲崇
文院檢討仍賜噐幣有差
嘉祐二年置校正醫書局于編修院以直集賢院崇
文院檢討掌禹錫祕閣校理林億張洞蘇頌太子中
舍陳檢並爲校正醫書官
六年三月以大理寺丞郭固編校祕閣新藏兵書
熈寧三年十月詔館閣校勘王存顧臨祕書省著作
佐郎錢長卿大理寺丞劉奉世同編經武要略兼刪
定諸房例冊仍令都副承㫖管句
　　　　國史
國𥘉直館分撰日曆每季送史館其後修撰官專之
太平興國八年監修李昉奏復唐時政記故事毎月
送館題曰事件端拱初改爲時政記二年中書門下
奏毎御前殿樞宻使先上所有宣諭聖政嘉言宰臣
無由聞知慮成漏落遂詔樞宻副使月録附史事送
中書編入咸平五年從鹽鐡使王嗣宗之請三司奏
事有可紀者判使一人撰録逐季送館大中祥符元
年知樞宻院王欽若陳堯叟始别撰時政記元豐官
制旣行日曆歸祕書省國史案專以著作郎佐郎修
纂别置國史院或實録院修先朝實録國史於是國
史日曆分為二矣雍熈四年九月右𥙷闕直史館胡
旦言國朝自建隆元年至雍熈三年實録日曆皆不
告備日曆止慿報狀諸司全無關報至於中書樞宻
院行事不得聞知閣門通進司所受封奏亦無紀録
是使帝王言動無得纂修又文武羣臣遷拜者不知
功勞薨卒者不録行狀以是史官無慿編纂臣按漢
明帝朝以後使撰光武帝紀及表志列傳載記毎朝
旋修至靈帝巳成百二十七卷雖未終一代之事且
見逐時不闕修述今東觀漢記是也至唐太宗時亦
述國𥘉起義紀傳十志毎朝編録至于代宗巳成百
三十卷今舊唐書是也臣今望準漢唐故事令旋修
帝紀表志列傳及於臣見可以采録以備將來國史
旦又條事件如追冊四祖及后宗室邕王光濟等四
人公主陳國長公主等二人太祖諸子魏王德昭等
二人外戚杜審瓊等三人前宰相李糓等三人宰相
范質等四人前武臣韓通等三十五人起義將帥慕
容延釗等五人管軍將校張光翰等十六人功臣李
處耘等三人邊將何繼筠等五人機務臣寮具廷祚
等六人前朝文臣趙上交等七人又竇儀等九人事
務臣寮張錫等一十二人攀附臣寮吕餘慶等五人
歸明臣寮楊重熊等六人歸降臣寮李昊等十人兇
惡臣寮張瓊等三人反叛李筠等二人反逆臣寮盧
多遜一人方術王處訥一人隱逸王昭素二人受命
諸侯髙保融等四人四夷受命丁璿等四人僣僞諸
國李景等十人四夷于闐等十三國又取江南廣南
河東西川􁉥南兩浙漳泉夏州爲表律暦天文地理
五行禮樂刑法食貨溝洫書籍釋道為志又諸僞國
並無文字可修今許州行軍司馬李暉甞爲河東僞
宰相其人年髙不任步復望遣直館一人就本州與
暉同共修纂太常博士分司西京蕭催舊事僞廣爲
左僕射亦請留在館與直館同修本國事迹又僞蜀
實録及江南録皆紀述非實荆南湖南夏州各無文
字莫知事實今請於朝臣中各選知彼處事迹者與
直館同編録又臣寮薨卒多不供報行狀自今文武
臣寮薨卒望令御史臺告報本家具行狀碑文墓誌
家諜譜録送史館内職即令宣徽院凖此施行其閣
門及通進銀臺司所進内外章䟽合載簡䇿者並乞
送史館如係中書及樞宻院行遣者亦乞封下自餘
學士舍人院等合有關報文字置籍檢備抄冩實封
外國朝貢委禮賔院逐旋申館臣寮奉使諸蕃及行
軍征討囬日許本館移文取問一行事狀及本國風
俗勑旨依奏仍以史館門西廊屋别置史院給祠部
錢五百貫充公用抄冩御書吏七人供其役未幾撰
成三卷先以進御旦俄知制誥罷史職以國子司業
孔維禮記傅士直史館李覺代領其職議者以維覺
皆儒臣不稱史館遂罷編纂
淳化五年四月以吏部侍郎兼祕書監李至翰林學
士中書舍人張洎修國史及右諌議大夫史館修撰
張泌范杲同修太祖朝史先是上謂宰相曰文史才
最難甞觀太祖實録頗有漏略至於天人合應符命
彰灼歲月未乆人皆知之矧朕當時目擊其事宜令
至等重加綴緝蘇易簡對曰近代委學士扈蒙修史
蒙選儒逼於權勢多所廻避甚非直筆上曰史臣之
職固在善惡必書無所隱諱昔唐玄宗欲焚武后史
左右以為不可欲後代聞之為鑒戒耳未幾至泌並
辝史職以禮部侍郎宋白代之是冬洎等撰成太祖
紀一卷凡上所顧問及史官采摭之事分為朱墨書
以别之後洎遷職史不就而止上留心儒術凡有著
述成一家之言來上者必待以優禮賜服章器幣以
寵之藏其書於館閣由是學者多自䇿勵焉
是月右諌議大夫史館修撰張泌上言乞置起居舍
人修左右史之職每日記録言動月終送史館詔從
其請以起居舍人史館修撰梁周翰掌起居郎事祕
書丞直昭文館李宗諤掌起居舍人事
至道三年修太宗實録時宰相吕端雖帶監修國史
而不預焉其後重修太祖實録遂詔吕端與錢若水
等同修端罷相李沆繼成焉
景德二年監修國史畢士安卒時冦凖止領集賢殿
大學士遂命叅知政事王旦權領史館事實為監修
國史之職後旦爲相雖未兼監修國史其領史職如
故修撰故事史館毎月撰日曆皆判館與修撰官直
官分功撰録藏於本館國𥘉循舊制皆修撰官直官
分季修纂其後止修撰官及判舘撰次焉太平興國
中左賛善大夫直史館趙隣幾左拾遺直史館吕蒙
正范杲皆曽修撰自後以直館貟多遂止修撰官編
纂淳化四年翰林學士宋湜止帶修國史亦嘗修日
暦
四年八月令進奏院每五日一具報狀實封上史館
修史院舊在中書第一㕔後徙置宣徽院以舊修史
院修纂㑹要大中祥符五年六月修國史院言所修
禮志舊日暦止存事端并令禮院取索國𥘉以來禮
文損益㳂革制作之事及論定詳議文字尚慮或有
遺落致國家大典有所不備龍圖閣待制孫奭見判
禮院深於經術禮學精博望專委檢討供報從之又
詔樞宻院脩時政記月送史館先是樞宻院月録附
史送中書編於時政記及是王欽若陳堯叟始請别
撰焉
乹興元年十月以集賢校理王舉正館閣校勘李淑
並為史館編修官時修撰李維宋綬言史館修撰舊
四貟今祖士衡出外伏縁先朝日曆自大中祥符元
年後未曽撰集欲望擇館閣二貟爲編修官遂以命
之
九年八月以刑部郎中髙紳爲史館修撰(紳即樞宻使/王欽若所引)
(不令修撰止權判吏部銓未幾紳表外郡方掌修撰天聖九年/石中立以戸部郎中充史館修撰有司引紳例亦不修日暦)
嘉祐四年九月史館修撰歐陽脩言史之爲書以紀
朝廷政事得失及臣下善惡功過冝藏之有司徃時
李淑以本朝正史進入禁中而焚其草今史院惟守
空司而已乞詔龍圖閣别寫一本下編修院以備討
閱故事從之
元豐二年八月九日甲辰同修起居注王存言古者
左史記事右史記言唐正觀𥘉仗下議政事起居郎
執筆記于前史官隨之其後或修或廢蓋時君克已
勵精政事則其職修或庸臣擅權務掩過惡則其職
廢此理勢然也陛下臨朝旰􁀈睿明四逹動必稽古
言必本經至於裁决萬㡬判别疑隱皆出羣臣意表
欲望追唐正觀典故復起居郎舍人職事使得盡聞
明天子德音退而書之以授史官儻以為二府奏事
自有時政記即乞自餘臣寮前後殿登對許記注官
侍立著其所聞關於治體者庻幾謨訓之言不至墜
失上諭存曰史官自黄帝時已有之至漢武帝有禁
中起居注今起居注之名當始於此近世誠爲失職
且人君與臣下言必關政理所言公則公言之所言
私則王者無私自非軍機何用祕宻蓋人臣奏對有
頗僻或肆䜛慝謂人君必湏凾容難即加罪因無所
忌憚若左右有史官書之則無所肆其姦矣然卒不
果行
十一日丙午詔修起居注官雖不兼諌職如有史事
冝於崇政殿延和殿承旨司奏事後直前陳述
八月甲寅詔諸司關報史館文字歸起居院其關報
日限舊五日者爲旬終十日者爲月終月終歲終者
依舊以修起居注王存言近制諸司供報事直供編
修日暦所則起居注更無文字可備編録又淳化中
定諸司關報日限或以五日或以十日或以月終或
以歲終而近制改五日并月終報者並爲旬終歳終
報者爲月終且三司金糓之増耗經費之出約版圖
之升降固非月可見者必待歳終而㑹計也今使月
一報恐有司徒費虚文無益事實故有是詔
七年六月乙夘詔著作暫闕官校書郎或正字兼權
祕書省著作佐郎邢恕言官制史館掌修撰國史實
録之事其屬有日暦所比廢編修院歸史館
麟臺故事卷三下
是書爲影宋舊鈔惜止三卷蓋未全本也
然實世間希有之書与　聚珍本不同其
中命篇叙次多異初書賈携来手校一過
乃知其佳旋因議價未諧𣸪携去後知
歸扵西畇草堂遂倩余友胡葦洲轉假
影録一冊積想頓慰還書之日敬誌数
語以拜嘉惠是書陳録云五卷爲書十有
二篇今劄云三卷就不全夲影冩時改五爲
三也於每卷填上中下字欲泯不全之迹爲
之耳隆慶云云一行的係非寳手蹟尤可
寶貴書之可珍者在真本此種是已毋以
不全忽之　嘉慶甲戌六月十有一日𣸪翁
行在國子監准紹興四年三月十八日
勑節文中書門下省尚書省送到禮部狀國子
監申勘㑹舊本韻略前後所載舉人通知考校
格式并
廟諱之類縁自復行詩賦後來續有申請刪攺
若止據舊本雕印竊慮別致抵捂欲乞從本監
參照見行條式攺正雕印施行伏候指揮三月
十八日奉
聖旨並依國子監所申奉勑如右牒到奉行今
具貢舉見行條式指揮下項
　一元祐五年七月初十日酉時准都省送下
　當月九日
　勑中書省尚書省送到禮部狀准都省送
　下太學博士孫諤等狀伏覩
　朝廷近頒貢舉法經義之外添詩賦一場
　竊惟貢舉條制詩賦格式該載或有未盡
　者今舉人𥘉習聲律動多疑慮加以經傳
　音釋與禮部韻間有不同及自來傳襲又
　多訛謬雖主司考校亦無定論臨時率以
　私意去取如開封府國學試官衆多尚可
　　僉議可否而逺方州郡所差試官不過一
　　二人雖有程文優長用字偶渉疑似主司
　　無以商較又倉卒無所檢據狃於畏謹或
　　至闇行黜落往往收平凡而退優異深可
　　憫惜故韻有一字一義而兩音者如廷字
　　防字壽字之類不敢輒指一聲押用字有
　　合用而私相傳爲當避者如分寸尺丈引
　　之引杼柚其空之杼之類舉人不敢用有
　　司不敢取又有韻合押而禮部韻或不收
　　者如傳說之說及皥字擴字之類自合收
　　用雖經傳所用字禮部韻多所不載今亦
　　且取舉人常用者收附入韻謹採摭經傳
　　及廣韻禮部韻校對得字及詩賦式各具
　　解釋畫一如後看詳秋試在近諸路州郡
　　亦合頒降本部今將孫諤等所申事理並
　　於逐項内勘當訖伏候指揮七月九日三
　　省同奉
　　聖旨依禮部所申仍先次施行奉勑如右
　　牒到奉行前批七月十日巳時付禮部
　　施行
　　一字同義而有兩音者
　　攻(一上平聲東字韻古紅切一上平/聲冬字韻姑宗切皆曰治也擊也)
　　誾(一上平聲諄字韻魚巾切一上平聲/文字韻魚斤切皆曰和恱而諍也)
　　垠(一上平聲諄字韻魚巾切一上/平聲文字韻魚巾切皆曰岸也)
　　防(一平聲陽字韻符方切一去聲漾字/韻符訪切隄也據月令季春脩利隄)
(防音房經解曰猶坊止水之所自來/以舊坊爲無所用而壞之者必有水)
(敗音房本又作防巳上並無獨音如/周官稻人以防止水注云防旁隄也)
(匠人防必因地勢善防者/水淫之如此類並無音)
　　廷(一下平聲青字韻唐丁切朝中也/一去聲徑字韻唐徑切朝位也)
　　探(一下平聲覃字韻他含切一去聲勘/字韻他紺切按繫辭曰聖人探賾索)
(隱語曰見不善如探湯多方曰探天/之威榖梁隱公元年曰巳探先君之)
(邪志並音吐南切中庸注曰探端知/緒音貪已上並有獨音如董仲舒云)
(春秋深探其本太史公自序上/㑹稽探禹穴如此之類並無音)
　　　被(一上聲紙字韻部靡切一去聲寘/字韻平義切皆曰及也亦寢衣)
　　　視(一上聲旨字韻善旨切從示一去聲至/字韻時利切從示皆曰瞻也亦作眎眡)
　　　取(一上聲麌字韻此主切一上/聲厚字韻此苟切皆曰獲也)
　　　聚(一上聲麌字韻慈庾切去聲/遇字韻從遇切皆曰㑹也)
　　　柢(一上聲薺字韻典禮切一去聲/霽字韻丁計切皆曰根柢也)
　　　悌(一上聲薺字韻待禮切一去聲/霽字韻大計切皆曰愷悌也)
　　　悔(一上聲駭字韻呼罪切一去聲隊字/韻呼内切皆曰恨也按易曰亢龍有)
(悔復卦曰無祗悔詩曰其德靡悔書/曰雖悔可追語曰行寡悔死而無悔)
(如此類/並無音)
　　　在(一上聲海字韻盡亥切一去聲代/字韻昨代切皆曰所也存也察也)
　　　逮(一上聲海字韻蕩亥切一去/聲代字韻徒耐切皆曰及也)
　　　藴(一上聲吻字韻委粉切一去/聲問字韻於問切皆曰積也)
　　　緼(一上聲吻字韻委粉切一去聲/問字韻於問切曰枲也紼也)
　　　愠(一上聲吻字韻委粉切一去聲/問字韻於問切皆曰心所愠積)
　　　蹇(一上聲阮字韻紀偃切一上/聲獮字韻九輦切皆曰跛也)
　　　衍(一上聲獮字韻以淺切廣也一曰水/溢也一去聲線字韻延面切水溢也)
(一曰/廣也)
　　　讞(一上聲獮字韻語蹇切一去聲線字/韻魚戰切一入聲薛字韻魚列切皆)
(曰議/罪也)
　　　巧(一上聲巧字韻苦絞切一去聲效字/韻口敎切技巧也按詩葛屨曰其民)
(機巧趨利釋音/如字餘苦孝切)
　　　惰(一上聲果字韻徒果切一去聲/過字韻徒卧切皆曰不恭也)
　　　假(一上聲馬字韻舉下切假大也亦曰/非眞一去聲禡字韻居訝切休假也)
(又以物貸人也今據左傳序稱璧假/許田音古雅切後不音者同如惟名)
(與器不可以假人之類即假/借字並許於上聲去聲通押)
　　　訂(一上聲迥字韻待鼎切一去聲/徑字韻丁定切皆曰平議也)
　　　壽(一上聲有字韻是酉切一去/聲宥字韻承呪切壽考也)
　　后(一上聲厚字韻很口切一去/聲候字韻胡遘切皆曰君也)
　　　甚(一上聲寢字韻食荏切一去/聲沁字韻時鴆切皆曰過也)
　　　賚(一去聲泰字韻落蓋切一去/聲代字韻洛代切皆曰賜也)
　　　　　應如此類者欲乞許隨本韻通押
　　　　　其經傳内有獨音者不從本音如
　　　　　主司所岀詩賦題韻脚内有如此
　　　　　兩音者欲乞隨題目告示指從一
　　　　　處令舉人押用
　　　　本部今欲依孫諤等所乞
　　一字義不同而經傳多誤用者
　　　猒(下平聲鹽字韻/於鹽切飽也)厭(去聲豔字韻/於豔切足也)饜(去/聲)
(豔字韻於/豔切飫也)
(三字係兩聲禮部韻訓解不同按左/傳無厭將及我釋文於鹽反下同又)
(曰貪惏無饜釋文本亦作厭於鹽反/又曰屬厭而已注小人之腹飽猶厭)
(足釋文於豔反注同詩厭厭夜飲音/於鹽反又清廟注不見厭於人又云)
(人無厭之又振鷺注皆愛敬之無厭/之者皆音於豔反書洛誥萬年猒于)
(乃德音於豔反徐於廉反又我惟無/斁其康事注云我惟無厭其安天下)
(事音於豔反孟子曰不奪不饜釋音/一鹽切又於豔切左傳序曰饜而飫)
(之音於豔反今禮部韻下平聲鹽字/韻有猒字無厭字饜字去聲豔字韻)
(有厭字饜字無猒字按諸經有猒厭/饜三字用字與所音並相互即乞於)
(鹽字韻添入厭饜二字豔字韻添入/猒字各從正經本音或他經傳無明)
(音者如荀子求善無猒漢書賈山傳求/善無饜之類並乞許作平聲側聲通使)
　　　否(上聲旨字韻音/補靡切臧否也)否(上聲有字韻俯/九切不可也)
(二字音義不同按易師卦師出以律/否臧凶釋音鄙惡也馬鄭王粛音方)
(有反同人卦六二同人于宗吝注過/主則否釋音方有反備鄙反左傳隱)
(公十一年師出臧否亦如之釋音鄙/又方九反詩之抑曰未知臧否注云)
(傷王不知善否釋音鄙注同臧善也/否惡也今考易左傳臧否皆有兩音)
(惟詩未知臧否獨音鄙今乞如全使/經傳文末知臧否一句之類即從獨)
(音如散押臧否/之類乞許通押)
　　　厲(去聲祭字韻/力制切嚴也)礪(去聲祭字韻/力制切䃺也)勵(去聲/祭字)
(韻力制切勉也/三字音同義異並/合分押如荀子云鈍金必待礱厲然)
(後利梅福云厲丗摩鈍即/厲與礪同義不得雙押)
　　　　　已上八字欲乞各隨意義音釋使
　　　　　用及韻内互相附入
　　　　本部看詳欲依孫諤等所乞於韻内
　　　　互相附入
　　一係經傳正文内字舉人所常用而見行
　　　禮部韻有不收者
　　釐(禮部韻之字韻釐字陵之切理也福/也無祝釐受釐字按前漢文帝紀吾)
(聞祠官祝釐如淳曰釐福也師古曰/音僖本字作禧假借用耳又賈誼傳)
(云上方受釐坐宣室應邵曰釐祭餘/肉也漢儀注祭天地五畤皇帝不自)
(行祠還致福釐音禧師古曰禧福也/借釐字爲之耳今乞附入僖字下如)
(押允釐百工王釐爾成之/釐即許別更押受釐字)
　　　徠(禮部韻咍字韻來字音郎才切無此/徠字今乞附入來字韻按前漢禮樂)
(志云天馬徠從西極顔師古釋曰徠/古來字如巳押來字即徠來義同不)
(得雙押如徂徠/山名義異者非)
　　　哨(按揚子云匪伏匪堯禮義哨哨釋音/消又七笑切廣韻宵字韻亦音相邀)
(切又七笑切今禮部韻平聲去聲並/不收乞只從一音附入宵字韻押)
　　　曍(孟子曰王者之民曍曍如也釋音曍/與昊同說文胡老切義與浩同古字)
(通用乞附入/皓字韻押)
　　　委(按學記或原也或委也釋音於僞切/周官宰夫掌牢禮委積釋音上於僞)
(切下子賜切此二字相連皆同此音/今禮部韻只於上聲有於詭切去聲)
(不收乞附入寘字韻押其/餘各隨本岀釋音使用)
　　　甈(按周官牧人毀事用尨注云故書毀/爲甈釋音丘例切揚子先知篇云剛)
(則甈釋音五計切今禮部/韻不收乞附入霽字韻押)
　　　傚(詩曰君子是則是傚易曰效法之謂/坤孟子曰效死而民弗去合作兩字)
(使乞附入/效字韻押)
　　　朴(禮部韻覺字韻樸字匹角切按前漢/文帝紀示敦朴爲天下先今韻無此)
(朴字乞附入覺字韻押/然二字義同乞不雙押)
　　　說(禮部韻薛字韻恱字音欲雪切無此/說字據詩說以使民易民說無疆語)
(不亦說乎書髙宗夢得說並音恱今/乞收說字附入薛字韻不許連押如)
(押傅說張說之類即/許別押言說之說字)
　　　擴(按孟子曰知皆擴而充之釋文下音/郭張大也字亦作曠音霍今考廣韻)
(禮部韻並不收乞/附入鐸字韻押)
　　　　　已上十字欲乞附入逐韻
　　　　本部欲依孫諤等所乞附入逐韻
　　一自來傳襲以爲合當回避而實與
　　　　廟諱不同音不當回避者
　　壹戎衣(禮記中庸曰武王纉大王王季/文王之緒壹戎衣而有天下注)
(衣讀如殷齊人言殷聲如衣壹戎殷/者壹用兵伐殷也釋文依注衣作殷)
(於巾反今按尚書武成云一戎衣天/下大定注衣服也一著戎服而滅紂)
(又康誥云天乃大命文王殪戎殷誕/受厥命據文考之即一戎衣武王之)
(事也殪戎殷文王之事也中庸稱武/王壹戎衣而有天下則字義字音乞)
(從武成爲定衣音於希反所有中庸/注云衣讀如殷及釋文音於陳反並)
(無證據乞/更不行用)
　　　杼(按條制/廟諱常恕切杼字神與切/今禮部韻上聲語字韻杼字係與佇)
(同音直吕切機杼也詩曰杼柚/其空獨音直吕切即不合回避)
　　　　　已上二字欲乞明降指揮更不
　　　　　回避
　　一舊頒
　　　　廟諱外無明文而私輒回避者
　　　畜慉(按易大畜小畜及師卦畜衆釋文/並敕六切又許六切准近條有兩)
(音者從一音不合回避外今看詳禮/部韻畜字訓飬也及詩不我能慉之)
(慉孟子稱俯足以畜妻子畜君何尤/並獨音許六切其字義雖不合回避)
(然釋音與/廟諱/吁玉切者相近)
　　　　　已上二字未委合與不合回避欲
　　　　　乞明降指揮
　　　　本部看詳壹戎衣并杼畜三字欲乞
　　　　許隨所出處釋音用之
　　　庸(按唐書食貨志有租庸調之法用人/之力歲二十日閏加二日不役者爲)
(日絹三尺謂之庸今學者/多回避疑與藩邸名同義)
　　　　　已上未委合與不合回避欲乞明
　　　　　降指揮
　　　　本部看詳庸字即非舊名本字自不
　　　　當回避今合申明行下
　　一係　祖宗朝合格詩賦有下項格式及
　　　　用字平側不同而近丗不敢用者
　　准貢舉條賦𥘉入韻許用鄰韻引而有
　　　　聲相近而非鄰韻者(如王曽有物混/成賦第四韻云)
(小不隱乎纎芥大不充於寰海芥字/在去聲海字在上聲係隔韻鄭獬嚴)
(父莫大於配天賦第八韻云故王者/藩飾圭幣以罄乎外躬耨粢盛以盡)
(乎内即非鄰韻/而皆聲相恊)
　　　賦有用字平側不同如儲思者(據揚雄/甘泉賦)
(云儲精垂思無音黃庠天子外屏賦/第六韻入韻云游蠖濩以儲思儼清)
(光而齊泰作平聲使又章楶恭黙思/道賦第五韻隔句云不敢康寧第藏)
(神而儲思克自抑畏將/繼道以追蹤作側聲使)
　　　詩以題中平聲字爲韻題中有兩字同
　　　　韻而並押者(如廖邁仲秋獻良裘詩/云䇿禮分常職天時及)
(仲秋獵將行大獮服預獻/良裘旣押秋字又押裘字)
　　　　　已上三項欲乞依舊許用
　　　　本部看詳欲依孫諤等所乞於貢舉
　　　格式内添入
　一元祐五年七月十六日戌時准
　朝省送到禮部狀勘㑹考校舉人詩賦䇿
　論格式昨修入貢舉勑并附入韻略巳頒
　降訖本部看詳舉人程文内用字如有兩
　義或兩音並未有所用執守明文若或差
　誤者亦未有約束今欲乞如一字有兩義
　或兩音並各依所用音義内差誤者作一
　抹欲乞先次施行伏候
　　指揮前批七月十六日未時付禮部施行
　　仍關合屬去處
　　建炎二年五月四日
　　勑中書省勘㑹已降指揮後舉科場講元
　　祐詩賦經術兼收之制今來省試了畢便
　　合施行今參酌擬定下項五月五日三省
　　同奉
　　聖旨依擬定
　　　元祐法習詩賦人更今兼試經義
　　　　欲習詩賦人止試詩賦不兼經義第
　　　　一場詩賦各一首第二場論一首第
　　　　三場䇿三道
　　　元祐法不習詩賦人令治兩經
　　　　欲習經義人依見行止習一經第一
　　　　場本經義三道第二場論一首第三
　　　　場䇿三道
　　　解額省額(舊法考校依條以所治經十/分爲率均取若有餘不足聽)
(通融相𥙷各/不得過三分)
　　　　欲計數各取通定髙下除詩賦旣不
　　　　分經自無有餘不足外將諸經聽通
　　　　融相補不得過三分之數内逐經各
　　　　留一分添取詩賦如無合格人聽闕
　　　殿試
　　　　欲習詩賦習經義人並同試䇿
　　　試詩賦經義兩科
　　　　欲注疏三經義許從便用取文理通
　　　　者音義如不同許通用(徐君平/音義同)餘並
　　　　依格
　一建炎四年八月三日
　勑中書門下省尚書省送到禮部尚書謝
　　克家等劄子契勘諸州軍不住申明試詩
　　賦格式及出題書寫試卷式樣等本部今
　　參定到下項一出題式周以宗強賦(以周/以同)
(姓強固王室爲韻依次用/限三百六十字以上成)等畫一候指揮
　　仍連元劄子八月三日奉
　　聖旨並依令禮部鏤版頒降
　　一出題式
　　　　周以宗強賦
(以周以同姓強固王室爲韻依/次用限三百六十字以上成)
　　　出史記敘管蔡丗家曰周公主盟太任
　　　　十子周以宗強嘉仲改過
　　　　　天德清明詩
(以題中平聲字爲/韻限五言六韻成)
　　　　出毛詩清廟祀文王也注天德清明文
　　　　王象焉
　　　　　堯舜性仁賦
(以其性好仁得于自然爲韻不/依次用限三百六十字以上成)
　　　　出孟子曰堯舜性之也五霸假之也注
　　　　云性之者其性好仁自然也
　　　　　玉燭詩
(以和字爲韻限/五言六韻成)
　　　出爾雅釋天云四時調爲玉燭
(官韻八字一平一側相間即依次/用若官韻八字平側不相間即不)
(依次用雖官韻一平一側相間亦/許主司臨時寫不依次用即舉人)
(亦不依/次用)
　　　一舉人書寫試卷式
　　　　奉
　　　　試周以宗強賦
(以周以同姓強固王室爲韻依/次用限三百六十字以上成)
　　　云云
　　　　天德清明詩
(以題中平聲字爲/韻限五言六韻成)
　　　云云
　　　　塗注乙共計若干字如無塗注乙即
　　　　云塗注乙無
　　　舉人書寫試卷但於官題後更不寫出
　　　某書謂試卷第一行寫奉字第二行寫
　　　試周以宗強賦字第三行一行内用小
　　　字分寫以周以同姓強固王室爲韻依
　　　次用限三百六十字以上成第四行便
　　　冩所作賦冩賦畢次行便冩詩題更不
　　　加奉試字冩詩畢即結塗注乙其詩賦
　　　首尾更無對及謹對之類省題詩假令
　　　玉燭詩臨時主司或定和字或定時字
　　　但平聲字皆可
　　一舊條
　　應舉人依義題程試内有辭學精贍援據
　　　稍逺者但不失題意依理考校
　　應賦官韻有疑混聲者許上請
　　應押韻及句末所用字如經子史釋文及
　　　注有兩音者許通用
　　應試卷犯名諱(謂於式應避者即筆/誤而義非者不爲犯)其餘
　　　字經子史有兩音者許通用(謂如尚書/金作贖刑)
(一作石欲/切之類)即犯舊諱文雖連屬意不相
　　　屬者非(謂用元元休息/順宗實録之類)
　　一契勘元祐間禮部申明辭賦舉人程文只
　　　用舊來注疏及音義考校今來科舉旣
　　　許通用新經舊注即音義亦合通用古
　　　今音義但係國子監刋行經書内所有
　　　音義並許通用
　　一靖康元年七月十一日
　　　尚書省劄子江南西路轉運司狀伏覩
　　　少宰吳敏劄子乞復春秋一經今歳貢
　　　舉遂以取士奉
　　　聖旨依奏契勘崇寧貢舉令諸春秋義
　　　題聽於三傳解經處出(縁經生文而不/係解經旨處者)
(非)已有令文該說分明縁今歳科場秋
　　　試在近欲望詳酌早降指揮申明行下
　　　　以憑遵守施行伏候指揮七月九日奉
　　　聖旨止於正經出題申明行下七月十
　　　一日三省同奉
　　聖旨依已得指揮
　一紹興五年九月八日
　　勑中書門下省尚書省送到禮部狀准
　　勑臣僚劄子奏臣竊見貢舉令諸春秋
　　義題聽於三傳解經處出注云縁經生
　　　文而不係解經旨處者非詳考立法之
　　意蓋以春秋正經載十二公二百四十
　　　二年之事解語簡約比之五經爲略立
　　　之學官歷時滋乆問目所在易於周徧
　　　比聽於三傳解經處出題巳載諸甲令
　　　惜乎中更姦臣之私意遂行廢罷學者
　　　不見聖人之經乆矣靖康之𥘉
　　　淵聖皇帝毅然復之用以取士然是歲
　　　即遇科舉
　　　朝廷深慮四方之士未能精熟因降指
　　　揮止於正經出題行之十年于兹學者
　　　誦習旣乆有司岀題旣衆往往州郡問
　　　目重複甚多晚生後進轉相傳寫每遇
　　　程文少不相犯此混亂實學之大弊也
　　　臣愚欲望
　　　陛下特降
　　　睿旨舉行貢舉之令聽後舉取士亦於
　　　三傳解經處相兼出題庶問目稍廣學
　　　者因得旁加考究可以深求聖人之經
　　　旨矣取
　　　進止三省同奉
　　　聖旨並令禮部討論申尚書省本部今
　　　討論欲依所請貢舉條令施行更合取
　　　自朝廷指揮申聞事九月八日奉
　　　聖旨並依
　一紹興重修貢舉令
　諸春秋義題聽於三傳解經處出(縁經生/文而不)
(係解經旨/處者非)
　諸試卷犯不考者具事因送封彌所覆視
　　　同即以元試卷及具郷貫姓名送考試
　　　所先次黜落仍曉示
　諸考校試卷並分五等逐等分上中下
　諸舉人試卷犯點抹者五點當一抺五抹
　　　降爲下
　　一紹興重修通用貢舉式
　　　　　試卷犯不考(但一事不考/餘皆不考)
　　犯名諱(謂於式應避者即筆/誤而義非者不爲犯)
　　文理紕繆(全無文理/即爲紕繆)
　　詩賦論不識題
　　䇿義不應所問而別指事(略應所問而全/指別事同即已)
(解問意而廣/爲證說者非)
　　漏寫官題(謂全漏官題者如止少/字及有誤依脫字例)
　　䇿義寫問目或不寫道數及不依次(謂先/第二)
(後第一之類即字/誤而文依次者非)
　　詩賦題全漏寫官韻
　　論題全漏寫限五百字以上(如止少字/依脫字例)
　　詩賦不壓官韻(如文意分明止是漏書字/即依脫字例謂如賦官韻)
(用華字壓云祥開日漏華字詩官韻/用居字壓云山河壯帝漏居字之類)
　　詩賦落韻(如文意分明止是誤書字即依/字誤例謂如賦祥開日華誤書)
(作日革/之類)
　　詩賦重疊用韻(如文意分明止是誤書字/即依字誤例謂如賦官韻)
(用東字壓云隂魄旣没大明在東吐/象成字昭文有融誤書作昭文有東)
(之類詩官韻用靈字壓云善鼔雲和/瑟甞聞帝子靈馮夷徒自舞楚客不)
(堪聽誤書作楚/客不堪靈之類)
　　賦恊韻正韻重疊
　　詩賦失平側
　　小賦内不見題
　　賦少二十字
　　詩韻數少剰
　　詩全用古人一聮
　　詩兩韻以前不見題
　　論少五十字
　　卷内切注及書名
　　試卷不寫奉試及對或謹對論曰或謹論
　　　　及塗注乙若干并無塗注乙字
　　　　　試卷犯點抹
　　抹
　　　文理叢雜
　　　文意重疊
　　　誤用字
　　　脫三字
　　　文意不與題相類
　　　詩賦重疊用事
　　　詩賦不對(賦𥘉用韻及用鄰韻引而不/對者非詩破題及詩賦末兩)
(句亦不/須對)
　　　詩賦屬對偏枯
　　　小賦四句以前不見題
　　　賦壓官韻無來處
　　　賦全用古人一聮語(以一句別/對者非)
　　　賦第一句末與第二句末用平聲不恊韻
　　　賦側韻第三句末用平聲(今謂賦眼如/第一句用側)
(聲即第三句/用平聲亦許)
　　　賦𥘉入韻用隔句對第二句無韻(用長/句引)
(而恊韻/者非)
　　　　賦少十字
　　　　論䇿經義連用本朝人文集十句
　　　　詩全用古人一句
　　　　詩疊用兩字(兩字各一疊或/一字兩疊皆是)
　　　　詩用隔句對
　　　　論少二十字
　　　點
　　　　錯用一字
　　　　脫一字
　　　　誤一字
　　　　賦少五字
　　　　論少十字
　　　　詩疊用一字
　　　　　　　進士書卷(草紙順連於卷前仍於/卷首留白紙半張以備)
(封彌餘試/卷准此)
　　　治經義人
　　　　第一場
　　　　　奉
　　　　　試某經義三道(謂如治易則/云易義之類)
　　　　　　　第一道
對云云謹對
　　　　　　　第二道
對云云謹對
　　　　　　　第三道
對云云謹對
　　　　　　論語孟子義各一道
　　　　　　　論語一道
對云云謹對
　　　　　　　孟子一道
對云云謹對
　　　　　　塗注乙共計若干字(俱無則云無/塗注乙詩賦)
(并餘試卷/並准此)
　　　　第二場
　　　　　奉
　　　　　試某論(具所/試題)
(限五百/字以上)
論曰云云謹論
　　　第三場
　　　　　奉
　　　　　試䇿三道
　　　　　　　　第一道
對云云謹對
　　　　　　　　第二道
對云云謹對
　　　　　　　　第三道
對云云謹對
　　　治詩賦人
　　　　　第一場
　　　　　　奉
　　　　　　　試某賦(具所/試賦)
(以某字爲韻依次或不依次/用限三百六十字以上成)
云云
　　　　某詩(具所/試題)
(以某字或題中平聲字/爲韻限五言六韻成)
云云
　　　第二埸第三場論䇿(依治經/義人)
　一紹興重修　御試貢舉式
　　　　　不考
　　䇿少一百字
　　書卷不如式(謂如全不寫奉/御試䇿一/道或限一千字以上之類)
　　　　　書試卷
　　　　奉
　　　　御試䇿一道
(限一千/字以上)特奏名則云七百字武舉
　　　　　及宗室非袒免親取應則云五百字
臣對云云臣謹對
　　　　　塗注乙共計若干字
　一淳熈重修文書式
　　聖祖名
　　　玄(胡㳙/切)懸縣䮄玹　伭　盷
　　　　泫訇胘眩　誸蚿犳
　　　妶㹡獧
　　　㓪(盧黨/切)俍崀樃㝗朖悢誏䀶
　　　烺　㫰瞞脼硠狼筤䆡
　　　閬浪埌
　　廟諱
　　太祖
　　　匡(去王/切)筐邼眶恇劻洭　䖱
　　　　䒰軭　框　迋軖
　　　胤(羊晉/切)酳靷　引䏖鈏
　　　　　　洕濥　戭廴枃螾椼
　　　太宗
(古迥/切)熲炯　煛　㯋耿
　　　　　　　昋鎣扃憬皛
　　　眞宗
　　　　恒(胡登/切)峘姮佷
　　　仁宗
　　　禎(陟盈/切)楨貞偵􁞴媜徴　癥
　　　　湞　寊揁
　　　英宗
　　　曙(常恕/切)署抒暏藷􁖆薯濖
　　　　樹(殊遇/切)樹　㒘裋　豎尌侸
　　　　　　㜐􁤠襡澍贖屬
　　　神宗
　　　頊(呼玉/切)旭朂朐　珛㡔
　　　哲宗
　　　煦(吁句/切)昫朐䣱酗姁呴欨休
　　　　咻　蚼䨞
　　　徽宗
　　　佶(極乞/切)姞郅䞘狤鮚㔕㐹芞
　　　　趌吉(其吉/切)咭
　　　欽宗
　　　桓(胡官/切)梡瓛捖完丸　㿪寏
　　　　院峘(亦作/亦作)𡷗洹汍絙紈
　　　　綄垸芄雚莞　荁　萑
　　　　􁀆鸛　莧􁂕羦豲獂􁥟
　　　　脘􁚇　鵍貆　狟䴷
　　　　皖垣　䖾蒝
　　　髙宗
　　　構(古候/切)遘媾覯購㗕㝤䃓煹
　　　　傋冓　篝韝　姤詬逅
　　　　骺　呴鴝句軥怐佝雊
　　　　　鉤訽袧岣　玽　㝅
　　　　　彀　搆㜌鷇　豰
　　　　糓　夠　彀䪷冓
　　　　糓
　　　孝宗
(時認/切)愼　蜃　㐨蜄鈏㰮鋠
　　　光宗
　　　悙(都昆/切)敦　墩鐓　䔻􁂘
　　　　驐䃦　弴㢯邨　鶉
　　　蜳􁗷錞　犜橔撉
(内鶉錞二字並係殊倫切與淳字/同音不合回避若作都昆切即係)
(與今/廟諱同音合各/從經傳子史音義避用)
　　寧宗
　　　擴(闊鑊/切)廓郭　􁨋霩鞹鞟彉
　　　　彍􁅴　㨯　琊
　　舊諱
　　　光義匡乂德昌元休元侃受溢
　　　宗實仲鍼傭亶烜伯琮　瑾
　　　今上皇帝御名
(俞倫/切)勻畇馴　汮廵(尚書廵守/徐邈讀)
　　　御舊名
　　　　貴誠
行在國子監
　一准行在尚書禮部符准寳慶元年二月二
　　十七日　都省批下太中大夫權尚書工
　　部侍郎兼國子司業兼國史院編修官實
　　録院檢討官兼侍講喬　劄子證對國
　　子監累承
　　朝廷指揮契勘
　　御名嫌名合行回避等字除已節次具申
　　外今再檢㑹到丁度集韻十八諄内廵字
　　有二音作松倫切者無義訓禮部韻旬字
　　下有此字釋云視行貌亦訓逡廵不與
　　御名同音作俞倫切者訓行也引尚書廵
　　守徐邈讀據尚書音釋似遵切不與
　　御名同音徐養　切則與
　　御名同音又禮部一僊韻續補廵字音㳂
　　引禮隂陽長短終始相廵亦不與
　　御名同音集韻十八諄内馴字有三音作
　　船倫切者訓順也作松倫切者訓馬順也
　　此二字不與
　　御名同音作俞倫切者訓道也與
　　御名同音竊觀禮部韻該載元祐五年禮
　　部看詳太學博士孫諤狀内一項詩杼柚
　　其空音直吕切與
　　廟諱常恕切不同音不合回避又禮部韻於
　　光宗御名下明注鶉錞二字與淳字同音
　　者即不回避若作都昆切者即合回避今
　　廵字當用此例若作俞倫飬純二切者即
　　合回避餘皆不避但尚書旣於廵守字下
　　有徐邈一音則他經應連言廵守二字者
　　雖無音切冝一等回避馴字若作俞倫切
　　訓道字者即合回避餘如周易坤卦馴致
　　字似遵切訓從也之類皆不回避
　　皇帝舊名二字從貴從誠亦合如
　　列聖舊名例連用二字即合回避若單用
　　即不合回避證得見今官銜内有與
　　御名嫌名疑似去處及　科詔將下場屋
　　　士亦合早令通知欲乞
　　鈞慈即賜頒下容添入禮部韻略遵守施
　　行候
　　鈞旨後批喬侍郎劄子契勘到
　　御名同音回避事近據禮部國子監申送
　　批下吏部申准禮部關
　　御名同音字内廵字合與不合回避據
　　奉郎行國子博士李宗勉等擬申證得
　　字正作松倫切本與
　　御名不同音縁尚書廵守字徐邈作飬
　　切所以丁度集韻入在
　　御名同音之内恭覩
　　先朝御名嫌名内有贖字正作石欲切者
　　不曽回避載在
　　令甲分明似此推之則廵字與
　　御名同音者當避作松倫切者不在應避
　　之數已於二月二十日批送禮部證㑹去
　　外送禮部證㑹施行符監仰遵從
　　都省批狀指揮證㑹施行
　　濮安懿王諱讓
　　秀安僖王諱偁
　一紹熈重修文書令
　諸犯
　　　聖祖名
　　　廟諱
　　　舊諱(舊諱内貳字者連用爲犯若/文雖連而意不相屬者非)
　　　御名改避餘字(謂式所/有者)有佗音(謂如/角徴)
(之/類)及經傳子史有兩音者許通用(謂/如)
(金作贖刑其贖字/一作石欲切之類)正字皆避之若書
　　　　籍及傳録舊事者爲字不成
　　　　御名易以佗字
　　諸犯
　　　　濮安懿王諱者攺避若書籍及傳録
　　　舊事者皆爲字不成其在
　　　　眞宗皇帝謚號内者不避應奏者以
　　　　黃紙覆之
　　諸文書不得指斥援引黃帝名經史舊文
　　　　則不避(如用從車從干冠以帝字或/繼以后字合行回避自餘如)
(軒冕軒輊轘轅車轅/之類即不合回避)
　　一紹興二年十一月二十六日
　　勑中書門下省尚書省送到禮部尚書洪
　　擬狀准紹興二年十一月四日尚書省劄
　　子禮部太常寺申准紹興二年九月十六
　　日勑中書門下省吏部尚書兼權翰林學
　　士沈與求劄子奏臣伏見自漢以來
　　御名皆有佗字代之用爲定制
　　淵聖皇帝御名渉前代姓謚最多而臣下
　　遷就回避有可槩見者如魯公則謂爲允
　　公濟公則謂爲小白皆以名易其謚也周
　　王則謂爲壯王漢帝則謂爲剛帝或謂齊
　　魯二公爲安公佗皆倣此隨意更易無復
　　質據至於姓則去木爲亘而有司行移有
　　不可通曉者士人科舉程文枉被黜落往
　　往有之矧今
　　經筵進讀春秋而稱謚稱名具存褒貶之
　　例循用私說於義未安臣愚伏望
　　睿慈特詔禮官議以佗字代之使姓謚名
　　物義例相通略如漢制庶幾四方臣子得
　　以遵用不勝幸甚取
　　進止九月十六日三省同奉
　　聖旨令禮部太常寺同共議定申尚書省
　　伏覩
　　淵聖皇帝御名見於經傳義訓不一或以
　　威武爲義或以回旋爲義又爲植立之象
　　又爲亭郵表名又爲圭名又爲姓氏又爲
　　木名又爲水名當各以其義類求之今謹
　　按詩曰(淵聖/御名)武志也孔穎逹曰有威武之
　　義又按詩曰(淵聖淵聖/御名御名)武王鄭康成曰有
　　威武之王又按詩曰(聖祖/名)王(淵聖/御名)撥毛公
　　曰(淵聖/御名)大也又按書曰勗哉夫子尚(淵聖/御名)
(淵聖/御名)孔安國曰武貌又按爾雅曰(淵聖淵/御名聖)
(御/名)烈烈威也凡此皆以威武爲義也若此
　　之類今欲定讀曰威又前代帝王公侯謚
　　號在謚法辟土服逺曰(淵聖/御名)能成武志曰
(淵聖/御名)克敵服逺曰(淵聖/御名)壯以有立曰(淵聖/御名)
　　克咸成功曰(淵聖/御名)凡此亦皆以威武爲義
　　其前代謚號亦當讀曰威又按易曰盤(淵/聖)
(御/名)利居貞孔穎逹曰盤(淵聖/御名)不進之貌又
　　按莊子曰鯢(淵聖/御名)之審爲淵郭象曰未始
　　失其靜黙凡此皆以回旋爲義也若此之
　　類今欲定讀曰旋又按禮記曰三家視(淵/聖)
(御/名)楹孔穎達曰四植謂之(淵聖/御名)又按周禮
　　曰公執(淵聖/御名)圭鄭康成曰雙植謂之(淵聖/御名)
　　又按說文曰(淵聖/御名)亭郵表也又按集韻曰
　　亭郵四角建大木貫以方版名曰(淵聖/御名)表
　　凡此皆以植立爲義若此之類今欲定讀
　　曰植若姓氏今欲定去木姓亘(從二從曰/思縁切)
　　如書曰西傾因(淵聖/御名)水名也玉篇曰(淵聖/御名)
　　木葉似柳(淵聖/御名)木名也若此之類皆欲定
　　曰亘(從二從曰/思縁切)又縁漢法邦之字曰國盈
　　之字曰滿止是讀曰國曰滿其本字見於
　　經傳者未嘗改易司馬遷漢人也作史記
　　曰先王之制邦内甸服邦外侯服又曰盈
　　而不持則傾於邦字盈字亦不改易今來
　　淵聖皇帝御名欲定讀如前件外其經傳
　　本字即不當改易庶幾萬世之下有所考
　　證申聞事劄送擬看定申尚書省擬看詳
　　本部太常寺同共議定改避
　　淵聖皇帝御名推求義類別無未盡伏候
　指揮十一月二十六日三省同奉
　聖旨依洪擬看詳到事理施行
　一紹興三十二年十月五日
　勑禮部狀據太常寺申本寺契勘今來人
　姓有犯
　御名及同音從小從眞字若從其便改易
　慮恐不一今欲改作塡字(音/鎭)所有經史書
　籍文字内有犯
　御名及同音從小從眞字如係謹戒之意
　即定讀曰謹如係地名人姓山川國名即
　定讀曰塡(音/鎭)其經傳本字依紹興二年十
　一月二十六日指揮即不當改易欲乞候
　指揮下日令都進奏院遍牒施行本部今
　欲依夲寺申到事理伏乞朝廷詳酌指揮
　施行伏候指揮十月五日奉
　聖旨依禮部所申
　一契勘昨縁舉人於所試程文内引用頲字
　敬字有司以其字舊係
　廟諱致有疑惑准尚書禮部取到太常寺
　狀見今避諱合遵依文書式内該載
　名諱其祧廟即不合回避今來本監已於
　韻略内收入不合回避二字
　　頲字係
　　　　　順祖祧廟於上聲迥字韻收入
　　　敬字係
　　　　　翼祖祧廟於去聲勁字韻收入
　一紹興五年十月三日
　勑中書門下省尚書省録送到學士院諮
　報准尚書省劄子節文禮部勘當到左朝
　奉郎大理寺丞黄邦俊劄子開具到詩賦
　　平側管見事今本院看詳今看詳到下項
　　伏乞照㑹施行數内一詩每句第二字與
　　第三第四字俱用平聲或俱用側聲則爲
　　失平側若第三字用平側以間之者非然
　　疊用四句亦合當抹看詳詩第二字與第
　　三第四字俱用平聲或俱用側聲則爲失
　　平側若第三字用平側以間之者非然疊
　　用四句亦合當抹欲依本官所乞施行仍
　　只於詩賦失平側項内注入一詩四句外
　　用題目一字合當抹連用兩字即合不考
　　押官韻者非看詳詩四句外用題内一字
　　祖宗舊制考校格内即不曽立爲雜犯如
　　省元歐陽脩府學釋奠詩第六句罇罍奠
　　兩楹係犯題目奠字解元林希下善齋肅
　　詩第六句善問若撞鐘係犯題内善字之
　　類今相度如止犯一字自不爲雜犯欲犯
　　兩字合作一點三字以上即作一抹難以
　　便行不考十月三日奉
　　聖旨依看詳到事理施行
　　一紹興五年十一月二十八日
　　勑中書門下省尚書省送到禮部狀准都
　　省批送下白劄子爲乞今後取士元祐二
　　年十一月十二日指揮皆習經義詩賦用
　　詩賦爲第二場其試經義道數并經書數
　　目並依見行條制狀後批送部勘當申尚
　　書省尋下國子監勘㑹去後今據本監申
　　到下項一勘㑹元祐二年十二月十二日
　　臺省集議已降指揮取士係分四場第一
　　場本經義二道論語或孟子義一道第二
　　場律賦律詩各一首第三場論一首第四
　　場䇿三道契勘上件指揮當時係曽經臺
　　省集議委得允當欲依所請外其所乞經
　　義道數依見行條制縁見行第一場試經
　　義三道論語孟子義各一道今勘當合取
　　自朝廷指揮一勘㑹欲乞遍行下諸路州
　　軍等處自指揮下日遵依施行庶至將來
　　科舉士人兼習經義詩賦已見成就本部
　　今勘當合取自朝廷指揮申聞事十一月
　　二十八日奉
　　聖旨並依元祐二年指揮施行内經義道
　　數遵依見行條制餘依國子監所申
　　一紹興六年二月十七日
　　勑中書門下省尚書省送到禮部尚書李
　　光劄子勘㑹已降紹興五年十一月二十
　　八日指揮今後科舉取士令皆習經義詩
　　賦用詩賦爲第二場其試經義道數并經
　　書數目並依見行條制試經義三道論語
　　孟子義各一道雖已施行外縁將來紹興
　　七年係是發解年分今相去月日不多切
　　慮從來專習經義舊進士該免解之人恐
　　未能遽改所有紹興七年發解并省試欲
　　乞且依紹興四年發解并五年省試已行
　　條例施行其已後科舉取士令遵依紹興
　　五年十一月二十八日所降指揮候指揮
　　又送到白劄子元祐詳定諸路貢舉勑應
　　不兼詩賦者以周禮左氏春秋禮記爲大
　　經易詩書儀禮公羊榖梁春秋爲中經(内/公)
(羊榖梁春秋/共爲一中經)於大經内各治一經(治周禮/者兼易)
(或儀禮治左氏春秋者兼公羊榖/梁春秋或書治禮記者兼書或詩)仍兼治
　　論語孟子即願治兩太經者聽諸進士試
　場不兼詩賦人第一場大經義三道論語
　義一道第二場中經義三道孟子義一道
　第三場論一首(限五百字/以上成)第四場子史時
　務䇿二道勘㑹免解進士習業旣久恐難
　遽改二月十七日奉
　聖旨理年理舉該免文解進士特與依元
　祐不兼詩賦人條法施行如願依紹興五
　年十一月二十八日指揮兼詩賦者聽
　一紹興六年八月八日
　勑中書門下省尚書省送到禮部狀准勑
　　禮部狀准尚書省劄子祕書省正字兼史
　　館校勘喻樗劄子奏欲望凡應舉免舉之
　　士悉用元祐條制不須立大經中經之名
　　治某經者兼某經第一場試某經第二場
　　試某經詩賦人所試經義並於第幾場引
　　試凡治經之目䇿問之數考校之法皆使
　　歸一使四方推行不至疑惑劄付禮部勘
　　當申尚書省本部今勘當欲依禮部尚書
　　李光劄子内事理將紹興七年發解并省
　　試且依紹興四年發解并五年省試已行
　　條例施行其已後科舉取士今遵依紹興
　　五年十一月二十八日所降指揮施行更
　　合取自朝廷指揮奉
　　聖旨依喻樗所奏餘令禮部條具申尚書
　　省尋下國子監勘㑹條其去後今據本監
　　申遵依已降指揮以元祐并崇寧貢舉法
　　及靖康後來至今續降指揮參考條具欲
　　擬下項一欲擬進士治經下項應兼詩賦
　　者於易詩書周禮春秋正經内治一經仍
　　兼習論語孟子應不兼詩賦者於易詩書
　　周禮春秋正經内專治一經於禮記儀禮
　　左氏公羊榖梁春秋内兼治一經(内公羊/榖梁春)
(秋共爲/一經)仍兼習論語孟子一欲擬進士引
　　試場第經義䇿問等道數下項兼詩賦人
　　第一場本經義三道論語孟子義各一道
　　第二場律賦一首(限三百六十/字以上成)律詩一首
(限五言/六韻成)第三場論一首(限五百字/以上成)第四場
　　子史時務䇿二道不兼詩賦人第一場本
　　經義三道論語孟子義各一道第二場兼
　　經義三道第三場論一首(限五百字/以上成)第四
　　場子史時務䇿三道一勘㑹考校進士依
　　元祐法係通以四場工拙定去留髙下更
　　不分經考校崇寧法以所治經十分爲率
　　均取若有餘不足聽通融相補各不得過
　　三分通以經義論䇿定去留髙下昨紹興
　　四年六月二十八日申明解額省額詩賦
　　經義兩科各計就試終場人數爲率紐取
　　今欲擬定解額省額依紹興四年六月二
　　十八日申明將經義詩賦各計就試終場
　　人數爲率細取指揮施行其考校格法欲
　　以進士經義詩賦論䇿四場通定去留髙
　　下内不兼詩賦專治經義進士旣五經終
　　場人數不等自合以十分爲率均取若有
　　有餘不足聽通融相補各不得過三分内
　　一經人數雖少亦取一名如無合格者即
　　聽闕之本部今欲依國子監條具到事理
　　施行伏候指揮又送到太常博士兼權國
　　子監丞黄積厚劄子竊見所定將來科舉
　　於習詩賦人兼治一經項内廢去禮記若
　　元習禮記人改習詩賦則是創習詩賦而
　　又須創習一經顯見不均欲乞添入禮記
　　不兼詩賦人於易詩書周禮春秋正經内
　　專治一經於禮記儀禮左氏公羊榖梁内
　　兼治一經(内公羊榖梁春/秋共爲一經)經之名旣不正
　　仍將來色目稍多難以參考且左氏公羊
　　榖梁皆本於春秋正經名曰三傳幾同注
　　解乃立爲貳經此名不正也專治之經五
　　兼治之經四每專治一經者有四色兼經
(如治易者或兼禮記或兼/儀禮或兼左氏或兼公榖)則有二十色試
　　卷矣此色目多也今欲乞只存六經之正
　　依喻樗所請更不立大經中經之名因士
　　舊習即爲所專之經外更令兼習一經仍
　　依倣元祐條制限定所兼之經庶幾色目
　　不多如治易者必兼周禮治周禮者却必
　　兼易治禮記者兼詩治詩者却兼禮記治
　　春秋者兼書治書者却兼春秋(治春秋者/仍聽於三)
(傳解經處相兼出題縁經生/文而不係解經旨處者非)如此則止是
　　有六色程文而已庶幾便於分場出題仍
　　易於考校參定其引試道數元祐法與今
　　來禮部具到不同自合遵依元祐法兼詩
　　賦人第一場經義二道論語或孟子義一
　　道不兼詩賦人第一場經義三道論語義
　　一道第二場經義三道孟子義一道(元祐/作中)
(經今合/作兼經)内不兼詩賦人以易詩書論語爲
　　第一場以周禮禮記春秋孟子爲第二場
　　如此即無抵捂可爲永法候
　　指揮八月八日奉
　　聖旨進士兼詩賦人治經并考校格法取
　　人分數依禮部條具到事理施行餘依黄
　　積厚所乞
　一准都省批送下本部狀據國子監申勘㑹
　已降紹興六年八月八日勑命指揮進士
　兼詩賦人治經并不兼詩賦人治經色目
　及引試場數并考校格法取人分數係爲
　永法本監今開析下項欲於所降勑前一
　就鏤版連粘行下庶使諸路奉行不致疑
　惑伏乞詳酌施行申部候指揮所據國子
　監申到前項事理伏乞朝廷詳酌指揮施
　行申都省候指揮後批八月二十二日送
　禮部依所申施行
　　　　一兼詩賦人許於易詩書周禮禮記春
　　　　　　秋正經内治一經仍兼習論語孟
　　　　　　子(内治春秋者仍聽於三傳解經/處相兼出題縁經生文而不係)
(解經旨/處者非)
　　　　　　第一場
　　　　　　　經義二道論語或孟子義一道
　　　　　第二場
　　　　　　　律賦一首(限三百六十/字以上成)
　　　　　　　律詩一首(限五言/六韻成)
　　　　　第三場
　　　　　　論一首(限五百字/以上成)
　　　　第四場
　　　　　　子史時務䇿二道
　　　　一不兼詩賦人許治易周禮或治禮記
　　　　　　詩或治春秋書各治兩經仍兼習
　　　　　　論語孟子(内治春秋者仍聽於三/傳解經處相兼岀題縁)
(經生文而不係/解經旨處者非)
　　　　第一場
　　　　　易詩書經義三道論語義一道
　　　　第二場
　　　　　　周禮禮記春秋經義三道孟子義
　　　　　　一道
　　　　第三場
　　　　　　論一首(限五百字/以上成)
　　　　第四場
　　　　　　子史時務䇿二道
　　　　一發解省試以經義詩賦各計就試終
　　　　　　場人數爲率紐取其考校格法以
　　　　　　進士經義詩賦論䇿四場通定去
　　　　　　留髙下内不兼詩賦專治經義進
　　　　　士旣五經終場人數不等自合以
　　　　　十分爲率均取若有餘不足聽通
　　　　　融相補各不得過三分内一經人
　　　　　數雖少亦取一名如無合格者即
　　　　聽闕之
　一紹興九年七月七日
　勑中書門下省尚書省送到禮部貟外郎
　兼充實録院檢討官劉昉劄子伏見紹興
　七年二月十一日
　聖旨將來發解并省試進士所試詩賦經
　　義場分且依前舉已行條例收試紹興八
　　年正月十五日
　　聖旨後舉發解并省試進士所試詩賦經
　　義場分並依紹興七年二月十一日已降
　　指揮施行内初應舉并前舉於應舉不終
　　場人並止聽習詩賦仍令禮部疾速遍牒
　　施行今年六月二十日又准都省指揮令
　　禮部備坐已降指揮再行遍牒逐路監司
　　州軍照㑹施行昉竊詳朝廷分經義詩賦
　　　取士蓋各從其所長今若將初應舉人
　專習詩賦則數舉之後不復有以經義應
　舉者恐失朝廷兼用經術詞章取士之意
　欲望詳酌持降指揮於元降指揮内刪去
　内初應舉并前舉𥘉應舉不終場人並止
　聽習詩賦二十字仍遍牒施行庶使四方
　之士不至疑惑候指揮七月七日奉
　聖旨依
　一紹興十二年正月十九日
　勑中書門下省尚書省送到禮部狀准都
　省批送下廣東轉運司申勘㑹到廣州郷
　　貢進士李傑等論訴本州紹興十年科舉
　　發解重別差官考校私弊等不當其本州
　　勘問得李傑等供通並無實迹等後批送
　　禮部看詳李傑等所論當與不當具狀申
　　尚書省本部尋下國子監勘㑹去後據本
　　監申看詳廣州進士李傑等論本州發解
　　考校不當等事除指論梁靖李登等程文
　　紕繆雜犯及陳告試官等私弊係妄行裝
　　點外其陶弼亮賦第三韻云罔俟西鄰之
　　禴無煩宣室之釐又用茂介純禧爲重疊
　　用韻據廣州所委官張搏申釐字實有兩
　　義其陶弼亮所押受釐字係引用賈誼傳
　　受釐事應劭注釐祭餘肉也其押禧字經
　　傳所用禧字皆是訓福又禮部韻所載不
　　得雙押字如徠字與來義同即明言不得
　　雙押釐字一項却不曽有不許雙押明文
　　是致本人便行引用考官因而不敢黜落
　　今看詳禮部韻所載賦有疑混聲者許行
　　上請其陶弼亮旣用二韻設有所疑自合
　　上請今來已行考取合格欲乞且與收試
　　如將來過省赴殿試即乞降甲施行外仍
　　乞今後詩賦如押受釐字即不得更押禧
　　字本部今看詳欲依國子監所申事理施
　　行更合取自朝廷指揮伏候指揮國子監
　　供到狀契勘今後詩賦如押受釐字即不
　　得更押禧字如押允釐百工王釐爾成之
　　釐即合更押受釐字若已押祠官祝釐上
　　方受釐即不得更押禧字申聞事正月十
　　九日奉
　　聖旨依禮部所申并國子監供到狀内事
　理施行
　一紹興十三年二月十二日
　勑中書門下省尚書省送到禮部狀准都
　省批送下左朝散大夫黄積厚劄子理㑹
　乞將連緜兩字收入禮部韻後批送禮部
　看詳申尚書省本部尋行下國子監勘㑹
　去後據本監申契勘黄積厚劄子論禮部
　韻多有闕謬謂如連緜上下兩字皆收者
　計一百一十七連只收一字者計一百八
　十五連欲乞上下二字皆收入韻本監今
　　看詳禮部韻内先收上下兩字一百一十
　　七連其間多是可以兩押或可倒押者且
　　如兩字一義如曈朧喔咿漣洏哇咬之類
　　其曈字喔字漣字哇字自可別押兩字一
　　物如駏驉鴛鴦鶬鶊瑚璉之類其駏字鴛
　　字鶬字瑚字亦可別押如玲瓏二字古人
　　或押瓏玲璠璵二字古人或押璵璠鵔鸃
　　二字雖是一物内鵔字又別有義其餘類
　　多如此故韻略内兩字俱收今所乞添一
　　百八十五字多是僻字難可兩押只有倥
　　侗之倥字可以添入嶙峋之嶙又一音里
　　忍切可押嶾嶙却已曾收入十六軫字韻
　　螳蜋之螳雖不收入按集韻螳通作螗今
　　十一唐字韻已有螗字故不重出其韻内
　　不注義訓如犨字皝字皆只注曰人名謂
　　除人名之外舉業中少用此字又如鷕字
　　之出於詩傊字之出於禮逐經内自有義
　　訓不必於韻中解釋伏縁禮部韻專謂約
　　束舉人程文只得押韻内字庶幾便於考
　　校故名禮部韻略若廣引訓釋及添入不
　　緊要字即與廣韻無異今看詳於空字韻
　　内添入倥字及於螗字下注云通作螳其
　　餘乞更不施行今看詳欲依國子監看詳
　　到事理施行奉
　　聖旨依禮部看詳到事理施行
　　　倥(新制於上平聲/空字韻下添入)
　　　螳(新制於下平聲螗/字下添入通作螳)
　一紹興十三年二月二十二日
　　勑中書門下省尚書省送到國子司業髙
　　閌劄子奏契勘臣比蒙　恩賜　對獲瞻
　　穆穆清光不勝榮幸臣因面　奏大學者
　　敎化之本而禮制文章皆本乎此子思中
　　庸之言曰非　天子不議禮不制度不考
　　文推此言也凡禮度文章皆當出於
　　天子今　陛下復興太學固已自出
　　睿斷所有飬士取士合行事件有司不敢
　　專輒欲乞　許令本學條具並取自
　　聖裁即蒙　睿旨許臣條具將　上而最
　　所當先者經術是也臣竊惟古者設太學
　　唯講經術而已先王之時大樂正以詩書
　　禮樂造士至漢以來六經各自置博士各
　　有弟子貟而後丗所建齋舎所差學諭所
　　間疑難亦各分經其所謂詩賦論䇿者皆
　　其經術之餘耳然則太學者乃講明經術
　　之地今復興太學自宜以經術爲本而太
　　學舊法每旬有課月一周之每月有試季
　　一周之亦皆以經義爲主而兼習論䇿爲
　　三場苟加一場則旬課季攷之法遂不可
　　行爲士子者連日就試固已疲勞而有司
　　互場通考之際亦將紛錯而不能精矣自
　　元祐以來雖臣僚累奏請加詩賦通爲
　　場而終不施行者蓋爲此也自罷詩賦之
　　後朝廷恐專門之學未足以收實用乃別
　　設詞學一科試以制詔表章之類通謂之
　　雜文臣今參合條具太學課試及科舉三
　　場事件如後第一場元豐法(紹聖元祐/大觀同)本
　　經義三道論語孟子義各一道今太學之
　　法正以經義爲主欲望　聖斷許令依舊
　　第二場元祐法賦一首詩一首今以經義
　　爲第一場其第二場欲以詩賦第三場紹
　　聖法論一首䇿一道今以詩賦第二場欲
　　望　聖斷以子史論一首并時務䇿一道
　　爲第三場如公試法臣契勘太學𥙷試依
　　元豐法合試經義一場(宣和/法同)今爲士人多
　　習詩賦鮮通經義難以純用經義收補其
　　舊習經義士人或不習詩賦人難以純試
　　詩賦竊見　仁宗皇帝朝判國子監胡瑗
　　所補監生只試論一首今來秋補欲權依
　　此例且試論一場係是經義詩賦士人素
　　所共習庶幾均一自紹興十四年春補並
　　依元豐法欲望　聖慈特出　睿斷以幸
　　學者自今日始永爲定式伏候　勑旨又
　　奏臣聞三代之王天下莫不以敎化爲先
　　務故立太學以敎於國設庠序以化於邑
　　皆所以明人倫也人倫明而敎化行其理
　　義之恱人心有不知手之舞之足之蹈之
　　者所謂君子能長育人材則天下喜樂之
　　矣恭惟陛下以文王之小心爲　撥亂
　　之志以武王之逹孝成　來逺之功偃
　　甲息兵坐伸　子職自古中興之君未
　　有如　陛下察於人倫　感動天地光于
　　四海一至于此臣竊惟君臣父子者人之
　　大倫敎化之本也學者學此而已　陛下
　　旣躬行之又嘗　詔郡國皆置學官修􁨝
　　舍迪彞敎于四方今復　詔興太學以風
　　動之　規摹經畫盡出　聖意四方聞之
　　固已欣躍鼓舞仰見　陛下親親以敎天
　　下　作之君　作之師雖大舜善與人同
　　何以加此然自鄉舉里選之法廢而士不
　　考素行久矣比歳以來尤失　祖宗法意
　　郡國雖有學而與選舉不相關舉人鮮肯
　　甘心學舎往往指爲宿食之地而教官之
　　視舉人亦若秦人視越人之肥瘠泛然不
　　相統屬今　陛下復興太學以首善天下
　　當如身使臂如臂使手如手使指使天下
　　車同軌書同文行同倫以副　陛下作成
　　之意臣今參取　祖宗舊制通以當今之
　　宜擬到補試取解事件如後一補太學生
　　以諸路住本貫學滿一年三試中選不曽
　　犯第三等以上罰(游學/者同)或雖不住學而曽
　　經發解委有士行之人敎授委保申州給
　　公據赴國子監補試臣契勘今秋四方士
　　人來就補試恐有已到行朝或見在路其
　　間有不曽住本貫學之人難以阻回欲乞
　　權將執到本貫公據人許補試一次一諸
　　路舉人以住本貫學半年或雖不住學而
　　兩預釋奠及齒于郷飲酒禮者(縣學同仍/籍記姓名)
　　本學次第委保敎授審實申州聽取應仍
　　自紹興十四年爲始二月二十二日三省
　　同奉
　聖旨並依奏
　一乾道八年八月八日
　勑中書門下省尚書省送到禮部狀准都
　省批送下四川宣撫使司申據左奉議郎
　成都府通判王敦詩劄子昨准宣撫使司
　劄子差充四川類省試院點檢試卷官點
　檢得舉人程文賦内有押歧字韻者檢照
　禮部韻略五支六脂七之韻内止收岐字
　係從山從支注云山名即無從止歧字縁
　從來相承以從山岐字爲文王治岐之岐
　　以從止歧字爲歧路之歧據國子監刊行
　　集韻内岐字下注云或從山因岐山以爲
　　名一曰旁通道即係兩意許行通用又元
　　祐間太學試博習不與師說賦第一人沈
　　回小賦押懼惑多岐已曽經取放合格又
　　准建炎二年五月四日
　　勑節文但係國子監刋行經書内所有音
　　義並許通用看詳上件指揮其集韻音義
　　自合通用似無可疑却縁玉篇山字部内
　　收岐字又於止字部内別收歧字并張孟
　　押韻所引經語如導岍及岐及麥秀兩歧
　　亦作兩字收入致得考官疑惑將押岐字
　　韻賦不敢取放暗行黜落縁其間頗有文
　　理優長之人一例被黜恐未副朝廷搜廣
　　人才之意欲乞備申朝廷乞下國子監詳
　　定若許通用即於岐字注山名之下添入
　　一曰旁通道五字或文意偏旁各別即乞
　　添收從止歧字庶使承學之士得以遵用
　　後批送部看詳申尚書省尋行下國子監
　　看詳去後今據本監申今看詳按說文􁉴
　　岐　文三重二􁉴即周文王所封岐因山
　　以名　古文集韻引說文􁉴岐　注云岐
　　一曰旁出道即是岐字爲岐路之岐在說
　　文別無從止從支者凡文字當以說文爲
　　本兼有集韻明文於岐字下注云一曰旁
　　出道前來場屋相承以岐山字通作岐路
　　之岐今欲乞依本司所申於禮部韻内添
　　入岐字下注云一曰旁出道五字仍乞遍
　　牒諸路州軍施行本部今看詳欲依國子
　　監看詳到事理施行申聞事八月八日奉
　　聖旨依禮部看詳到事理施行
　　　岐(山名一曰旁出道列子大道以多岐/亡羊之岐同通作歧新制於上平聲)
(支字韻/内添入)
　　准嘉泰四年八月十日　尚書省劄子禮
　　部狀淮都省批下四川安撫制置司申據
　　成都府路轉運司申據儒林郎成都府路
　　提點刑獄司幹辦公事度正狀申照㑹昨
　　准本司牒差充避親舉人正試院考試官
　　後來考到戊　字號詩賦壹卷與考試官
　　共行參校見得上件程文比他卷頗爲優
　　長遂取中第玖人去訖今來點檢得第肆
　　韻以字韻内押源委字爲韻切詳肆紙韻
　　内雖收委字却是委曲之委有此差誤乞
　　參詳如實差誤乞將榜内第玖人張簡駮
　　放申聞事後批送部同國子監看詳申尚
　　書省尋行下國子監看詳去後據申本監
　　尋請博士正録聚議看詳去後今據國子
　　博士蘇十能等申照對委字禮部韻𥘉止
　　收於上聲於詭切元祐中太學博士孫諤
　　申明引學記或源或委也及周官牢禮委
　　積並於僞切乞於去聲寘字韻附入朝廷
　　可其所請已收於寘字韻内於僞切仍具
　　指揮鏤板頒行載於禮部韻略之前遵行
　　久矣今據成都府申今舉發解第玖人張
　　簡賦於以字韻押源委字差誤失韻考宜
　　度正自劾乞先駮放行下看詳本監尋拖
　　照嘉泰元年廣西轉運司申本司牒試場
　　出聖王德化自近始賦以德化宣流由近
　　而始爲韻賦魁劉崇錫第二韻押始字頭
　　句云治道多端固有後先人主一身當明
　　源委揭榜之後詞訴紛然考官柳蓍強辨
　　以爲不係引出處止是泛用及差官定奪
　　敎官顧椲以爲此乃考官之見無所與决
　　遂申省部亦蒙行下本監當時看詳乃謂
　　禮部韻注止稱周官宰夫牢禮委積不曽
　　引禮記源委字不爲失韻免行駮放去訖
　　今來成都府所申與廣西向來事體一同
　　十能等切照廣西考官之強辨與本監前
　　此之指定實有未盡事理且賦押韻須有
　　來處六經它處並無源委兩字連附惟學
　　記有之則旣押源委相連合從釋文音義
　　於去聲寘字内押若於上聲紙字韻押安
　　得不謂之失韻禮部韻注雖不引禮記而
　　元祐博士申請係先引禮記源委次引周
　　禮委積朝廷頒行指揮載在韻略之前不
　　爲不備有司及舉人自合詳悉照應今此
　　一韻廣西成都已兩次謬誤若不辨正誠
　　恐自此逓相承襲援例無已有誤後學實
　　爲未便但廣西前舉已許作泛用免行駮
　　放今若一予一奪則逺方士子必且懷疑
　　不平兼拖照成都府申狀即不曽聲說賦
　　題并張簡第四韻語句如何押源委字欲
　　望行下本府將張簡眞卷子及謄録草卷
　　照驗如係從出處押則便當徑行駮放如
　　亦止是泛用則且與照廣西前舉已行事
　　理施行仍乞明降指揮自今已後如連押
　　源委字合從禮記釋文音義於去聲寘字
　　韻内押如於上聲紙字韻内押即爲失韻
　　合從不考條令并行下本監鏤板附韻略
　　指揮件内併遍牒諸路州軍縣學令舉人
　　通知庶幾異時場屋不至疑惑十能等今
　　看詳上件事理伏乞本監備申施行申監
　　本監今看詳欲從博士正録等看詳到事
　　理施行伏乞省部詳酌備申
　　朝廷指揮施行本部今看詳欲從國子監
　　看詳到事理施行伏候
　　指揮八月九日奉
　　聖旨依禮部看詳到事理施行
　　准尚書禮部符准開禧元年六月十六日
　　勑中書門下省尚書省送到禮部狀據國
　　子監發解進士費衮劄子竊見近者太學
　　補試出夏弦詩係出禮記文王世子篇春
　　誦夏弦大師詔之注弦謂以絲播詩又樂
　　記云清廟之瑟朱弦而疏越又云昔者舜
　　作五弦之樂以歌南風論語子之武城聞
　　弦歌之聲周禮小師掌敎鼓鼗柷敔塤簫
　　管弦歌注弦謂琴瑟也已上弦字偏傍從
　　弓皆謂絲聲也群經之中如此之類甚多
　　按景德重修廣韻先字韻内弦字注云弓
　　弦五經文字曰其琴瑟亦用此字作絃者
　　非又接續出一絃字注云俗見上注云此
　　可謂明白矣只縁後來史傳及前輩詩集
　　或用此絃字譌傳寖廣遂使禮部韻略岐
　　而爲二於弦字下止注弓也二字略不攷
　　訂群經出處又於絃字下注云八音之絲
　　審如此則是從弓之弦字非絲聲也謹按
　　景祐修定集韻於弦字下注云說文弓弦
　　也又於絃字下注云八音之絲也通作弦
　　今禮部韻略於絃字下即無通作弦三字
　　深恐疑誤試人重疊押用然弦字又是國
　　名春秋有弦子國又是人姓風俗通云弦
　　子後左傳鄭有商人弦髙晉有弦超今來
　　欲望申明朝廷將見行禮部韻略於從弓
　　之弦字下添注云弓弦如用琴瑟絲聲即
　　通作絃如用國名人姓即許雙押此絃字
　　行下國子監改注此貳拾伍字庶幾文理
　　分明不失經指實爲學者之幸申聞事本
　　部尋行下國子監勘㑹去後今據本監申
　　本監今同監學官聚議照得韻略壹字而
　　義訓不一如弓絃字又通作絲傍絃又通
　　國名人姓此類甚多若皆一一從下注釋
　　不勝煩碎從來止是聽從舉人隨經史出
　　處使用若有疑混許其上請今來本人所
　　陳雖係允當難以逐項添入今欲只於絃
　　字注八音之絲下添注四字云經傳作弦
　　今勘㑹上件事理伏乞省部備申朝廷指
　　揮施行如蒙朝廷許從今來所申事理合
　　候指揮下日行下本監遵從添注施行申
　　部本部今欲從國子監申到上件事理伏乞
　　朝廷指揮施行伏候
　　指揮六月十六日奉
　　聖旨依禮部所申
行在國子監
　一准尚書禮部符據國子監申書庫狀申契
　　勘本庫所管韻略文書式内有
　　祧廟廟諱未審合與不合除去欲乞
　　降下以慿遵守施行尋行下太常寺契勘
　　去後今據本寺申檢照紹熈五年十一月
　　二十三日已降
　　指揮節文
　　哲文神武成孝皇帝神主祔廟畢所有
　僖祖皇帝忌及諱
　　宣祖皇帝忌及諱依禮不諱不忌其
　　全文指揮已於去年十一月内牒報國子
　監去訖今來所申
　　祧廟廟諱自合照應昨來
　　翼祖皇帝祧廟體例施行
　朓字係
　　僖祖祧廟於上聲篠字韻收入
　弘殷係
　　宣祖祧廟於平聲登欣字韻收入
　　一嘉定十三年十月二十九日準
　　尚書省劄子節文禮部太常寺狀準都省
　　批下禮部太常寺申討論到宣教郎司農
　　寺丞岳珂劄子節文臣恭惟
　　孝宗皇帝潜躍基命之始威熛招紀之名
　　所以　與天挈崇者尚未
　　昭布于天下至乃舉其
　　一而廢其
　　一即其新而　其
　　舊知
　　一名之當避而不知
　　二字之不可連故今
　　舊諱之從伯從王從宗者形諸文書則聮
　　翩而不疑仕於官府則習讀而弗怪甚而
　　下俚閭閻之賤或得以命名而稱之
　　尊避
　　敬諱之典迄未得視
　　祖
　　宗以爲比甚非
　　陛下
　　揭䖍
　　敎孝之本意也小貼子臣竊惟
　　欽宗皇帝
　　舊諱二字其一從㐭從旦其一從火從亘
　　雖享國日淺未遑
　　頒下而攷之
　　哲宗
　　孝宗舊比皆合回避後累批送禮部太常
　　寺分明指定申
　　尚書省今據禮部太常寺撿坐見行
　　條令并討論典故所有
　　欽宗皇帝舊諱一從　從旦一從火從亘
　　二字各合回避
　　孝宗皇帝舊諱一從伯一從玉從宗若二
　　字連用照
　　條合回避今指定欲從本官所請刋入施
　　行伏候
　　指揮十月五日奉
　　聖旨依禮部太常寺討論到事理施行
　一准嘉定十六年十一月二十六日
　尚書省劄子節文門下中書後省狀凖付
　下禮部申據文林郎充嘉興府府學教授
　呉杜申伏覩朝廷設詞賦一科以羅天下
　之士士習声律以應有司之選所證據用
　事惟一韻略今禮部韻略雖已經元祐五
　年太學孫博士陳請校勘一次及後來間
　有增附而多踈略疑貳相傳無所折衷今
　幸以小官職城闕之學日課月試朝夕與
　士子接又得以啇榷訂正盡去其隱僻不
　　該押韻而遴選其詞賦中引用者纔六十
　　七字目以韻略續補謹具狀申伏望詳覧
　　或有一字一義便於場屋引用可以釋主
　　司舉子之疑乞賜備申朝廷詳酌行下增
　　入禮部韻略尋連送國子監看詳去後據
　　本監申尋送博士正録衆官聚議看詳去
　　後據宣教郎國子博士鍾震等狀申今聚
　　議呉杜所申韻略六十七字若廣引訓釋
　　及添入不緊要字即與廣韻無異今逐一
　　子細參攷見得三條内有當增入者一當
　　　　者二此三字時文多用之外六十四
　　字若一皆續補恐適所以爲舉子引用之
　　疑有司考校之惑今開具續補字下項欲
　　申禮部取指揮申監本監所據博士正録
　　衆官聚議看詳到事理備録在前欲從愽
　　士正録衆官所申施行申部本部所據文
　　林郎充嘉興府府學教授呉杜前項所申
　　并國子監看詳到事理備録在前所合申
　　取朝廷指揮施行伏候指揮送門下中書
　　後省看詳契勘嘉興府呉教授所申韻略
　　　續補國子監看詳三字皆是經傳常用今
　　　若於韻略内修入其於舉子實爲有益申
　　　聞事十月二十三日奉
　　　聖旨依後省看詳到事理施行開具下項
　　　　一當添入
　　　　　會(按孟子會計當而已矣孫奭音義會古外切又周禮/天官司會大計也陸德明釋文會古外反凡要會會)
(計之字皆放此今禮部韻/略不收乞附入十四泰韻)
　　　　一當亦作
　　　　　知(按論語焉得知又知者利仁陸德明釋文知並音智經傳/多借知字作智今乞/於五寘韻内智字下/注亦作知)
　　　　　道(按論語道千乗之國注道謂爲之政教陸德明釋文音導/本或作導包云治也又道之以政釋文亦音導詳此道字)
