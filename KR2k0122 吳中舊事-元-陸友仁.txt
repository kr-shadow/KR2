#+TITLE: 吳中舊事-元-陸友仁
#+DATE: 2016-06-11 12:22:14
#+SOURCE: github.com/kanripo/KR2k0122 master 4804abf0                
欽定四庫全書　　　　史部十一
　吳中舊事　　　　　　地理類八(雜記之屬/)
　　提要
　　　　(臣/)等謹案呉中舊事一巻元陸友仁撰友仁
　　　　字輔之平江人此書紀其鄉之軼聞舊迹以
　　　　補地志之闕其體例則小説家流也其中如
　　　　辨呉㑹呉下之名及陸贄墓張翰宅和令坊
　　　　高彪碑之類皆足資考證紀陳長方潘兑事
　　　　紀朱勔事亦足以資法戒其他如范純祐慕
　　　　容嵓卿事頗為不經李璋事亦頗猥瑣盖襍
　　　　記之書誌神怪資諧笑自唐已然不足為友
　　　　仁訾也惟所載鹿苑臺銘記云永和七年陸
　　　　機建碑王羲之書則二人時代邈不相及殊
　　　　失之於不考耳此書刋本頗訛脱今以永樂
　　　　大典所載互合補正備元人説部之一種雖
　　　　篇帙無多要與妄誕之談異也乾隆四十六
　　　　年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　吳中舊事　　　　　　　元　陸友仁　撰
　　吳中山水清嘉衣冠所聚今其子孫徃徃淪落而
　　無聞其遺風餘俗邈不可考故因暇日參記舊聞
　　凡一百餘事庶資郡乗之萬一云爾
李育字仲䝉吳人馮當世榜第四人登第能為詩性髙
簡故官不甚顯亦少知之者與大父晁公善(按大父上/疑有脫字)
尤愛其詩先君嘗得其親書飛騎橋一篇于晁公字畫
亦清麗以為珍玩詩云魏人野戰如鷹揚吳人水戰如
龍驤氣吞魏王唯吳王建旗敢到新城傍覇主心當萬
夫敵麾下蒼皇無羽􁞑塗窮事變接短兵生死之間不
容息馬奔津橋橋半徹洶洶有聲如地裂蛟怒横飛秋
水空鶚驚徑度秋雲缺奮迅金覊汗沾臆濟主艱難天
借力艱難始是扶主時平日主君須愛惜
蔣侍郎堂家藏楊文公與王魏公一帖用半幅紙有折
痕記其略云昨夜有進士蔣堂擕所作文來極可喜不
敢不布聞謹封拜呈後有蘇子瞻䟦云夜得一士旦而
告人察其情若喜而不寐者蔣不知何從得之在其孫
彛處
程光禄師孟吳下人樂易純質喜為詩效白樂天而尤
簡直至老不改吳語與王荆公有場屋之舊荆公頗喜
之晚相遇猶如布衣時自江州致仕歸吳(按宋史師孟/致仕在知青)
(州之後此云/江州恐誤)適荆公在蔣山留數日時巳年七十餘荆
公戯之曰公尚欲仕乎曰猶可更作一郡荆公大笑知
其無隱情也
蘇子羙云吳中渚茶野醖足以銷憂蓴鱸稻蟹足以適
口又多髙僧隱君子佛廟勝絶家有園林珍花竒石曲
池髙臺魚鳥留連不覺日暮遂終此不去
諸珣字永叔隱君子也鄉人罕識之章丞相程光禄尤
與之厚善
林德祖虙云余家自伯父皇考洎諸父奉王大母大母
來居于蘇著籍此州者五十年矣今帶城橋儒學坊為
吾家榜也橫山之寶華華山之博士塢吾家三世之所
葬也華山有智顯寺宋紹聖四年知樞宻院事林希請
為功德寺遂加慈嚴之額林氏墳在寺後
穹窿寺有米元章題草書壁髙宗嘗欲取去有狀元不
曽移徙(按盧熊蘇州府志云寺舊有米芾大書詩兩壁/今毁不存矣又吳郡志載吳中䜟語曰穹窿石)
(移狀元來歸淳熙初山中大石一夕自東徙西吳縣/黄由遂狀元及第云云此叚文不連属疑有脫誤)
林樞宻家在寶華山下故書手澤多為人所得余家藏
其手書左傳訓練二帙末有題字云姑蘇林子中借録
于家藏辛夘仲秋中澣歲大水霖雨不止(案此下疑/有脱文)
紹興中有于古塜得故外黄令髙君碑𨽻書殘缺乃東
漢髙彪漢書傳云彪吳郡無錫人後遷内黄令帝敕同
寮臨送祖于上東門彪到官有德政上書薦縣人申屠
蟠等卒于官史以外黄為内黄誤矣當以墓碑為正槁
簡贅筆(按宋詩紀事章淵作槁簡贅筆/原本訛槁簡為橋蘭今改正)隸釋云紹興中
吴郡取土於郭外而得之今碑在郡齋
章伯深淵言吳中風俗上元夜鐃皷歌吹喧街市謂之
旱划船
龍溪曽旼彦和會稽賀鑄方囬二家書最多其子獻之
朝各命以官皆經彦和方囬手校二家並居郡中今西
山羊腸嶺有彦和之父墓碑
范文正公長子監簿純祐自幼警悟明敏過人公所料
事必先知之善能出神公在西邉凡虜情機事皆預遥
知盖出神至虜廷得之故公每制勝料敵如神者監簿
之力也一日因出神為人所驚自此神觀不足未幾而
亡時甚少也張子賢聞之公之族子誾彦和云
平江自朱勔用事花朩之竒異者盡移供禁籞下至墟
墓間珍朩亦邅發鑿山林所餘惟合抱成圍或擁腫檏
散者乃保天年建炎已酉冬至庚戌春宣撫使周望留
姑蘇諸將之兵斧斤日往樵斫俱盡棟梁之材析而為
薪莫敢如何諸山皆童矣亦草朩一時之厄耶
宣和間朱勔應奉進為節度使子汝賢慶陽軍承宣使
汝功靜江軍承宣使汝文閤門宣賛舍人弟勣閤門宣
賛舎人汝􁞑朝奉大夫直龍圖閣汝舟明州觀察使汝
明榮州刺史孫絺繹約絢緯綬(按原本綬作/緩今改正)並閤門宣
賛舎人綽紳並閤門祗候一時軒裳之盛未之有也靖
康初籍其家悉追奪竄嶺表
宣和癸已春勔採石太湖黿山得一石長四丈有竒廣
得其半玲瓏嵌空竅穴千百非雕刻所能成也并郡宅
後池光亭臺上有白公檜世傳白樂天手植也創造二
大舟費八千緡以獻時常潤間河渠淺淤重載不前乃
先繪圖以聞宸翰賜石名神運昭功敷慶萬年之峯是
秋方至京師詔置于艮嶽
建炎庚戌二月二十五日金兵陷平江府兩浙宣撫使
周望移軍退保崐山縣泊舟馬鞍山下湖邉吏方用印
忽有風旋轉入舟印與文移盡捲入水相視駭愕使水
工探之不獲望懼北兵之來襲也欲亟走屯通惠鎮為
失巾所撓留吏求之吏禱于馬鞍山神曰靜濟侯者曰
茍不獲將得罪必焚廟而仃縣宰亦懼乃作堰捍水以
蹋車涸之畚鍤如雲鑿數尺始得之已淪于泥中矣(墨/莊)
(漫/録)
新唐書載張籍和州烏江人而張洎作張司業詩序云
籍蘇州吳郡人二者無可攷證今烏江縣有張司業宅
則疑傳載為是予因以詩集攷之有贈陸暢詩云共蹋
長安街裏塵吳州獨作未歸身胥門舊宅今誰住(按原/本吳)
(州作吳門誰住作誰/在今從本集改正)君過西塘與問人由是可知籍吳
人無疑矣抑亦嘗寓烏江耶
府署之南名吳會(黄外/反)坊按後漢蔡邕傳亡命江海逺
跡吳㑹(音與會計/之會同)注引會稽髙遷亭竹椽為笛事又諸
葛孔明說荆州形勢曰東連吳會王羲之為會稽内史
時朝廷賦役繁重吳會尤甚石崇論伐吳之功曰吳會
僭逆指言孫氏則吳㑹當是呉郡與會稽猶言吳越也
盖不獨謂姑蘇今坊名吳會未知何據而然前漢吳王
濞傳上患吳會輕悍即吳郡會稽也
吳人多謂人為獃子唐韻云獃小犬癡不觧事者
慶歴間安定胡先生在吳學蘇子羙被誣退居滄浪亭
太常博士陳虞卿壯歲致仕而歸吳中稱三賢人胡先
生以教子美以文虞卿以行名動天下
程若筠吳中道士善畵嘗召至京師
秀峯寺西二十里至三洋有福林寺寺門石幢刻唐咸
通年又云上當慶忌尼寺盖寺舊名云字巳漫滅
吳農忌五月甲申乙酉雨則大小麥不收諺云甲申猶
自可乙酉怕殺我
范致能有會散夜歩詩云忘却下樓扶我誰接䍦顛倒
酒沾衣貪㸔雪様滿街月不上籃輿歩砌歸歩砌吳語
也
雕簷綺户倚晴空如畵曽是吳王舊臺榭自浣紗人去
後落日平蕪行雲斷幾見花開花謝凄凉䦨干外一簇
江山多少圖王共争覇莫閒愁金杯瀲灔對酒當歌歡
娛地夢中興亡休話漸倚遍西風晚潮生明月裏鷺鶿
背人飛下余每登姑蘇臺讀潘庭堅柱間洞仙歌輙徘
徊不忍去元統三年冬郡守濟南張侯新修此臺易去
舊柱遂不復存庭堅淳祐中嘗為浙西茶鹽司幕幹官
鄧道樞字應叔綿州人端平甲午隨魏文靖公舟下瞿
塘峽越五年抵吳(案此下疑/有脫文)
僧妙應者俗姓童鄉人呼為童和尚妙于刻石居隆興
寺嘗模廬山王翰須菩提像刻寺中其碑隂作天台五
百尊者筆法竒古又于虎邱作石觀音像亦佳淳熙中
人
五栁堂者胡公稷言所作也其宅乃陸魯望故址所謂
臨頓里是也
楊懿儒(按吳郡志/儒作孺)字彞父其先浦城人與方子通同時
號吳中二老
楊友䕫字舜韶有文行許彦周云舜韶長㒒十餘歲向
同在姑蘇時盗發孫堅墓楊作詩云闔閭城南荒古邱
昔誰葬者孫豫州久無行客為下馬時有牧童來放牛
嗚呼舜韶今亡矣他詩皆工必可傳世也
孫實字若虚郡人少負俊聲特好滑稽談笑有味壯㳺
鄉校同舍多出田里富家以孫之貧不甚加禮而一牛
姓者尤所侮玩因作牛秀才賦嘲之中有云腰帶頭垂
尚有田單之火幞頭角上猶聞甯戚之歌賦成聞者絶
倒是時樂圃先生朱長文為州學教授命其父訓飭之
遂發憤適京師入太學登第而歸仕至朝奉大夫知光
州卒
丁晉公自光州歸葬華山所居在大郎橋堂宇甚古有
層閣數間臨其後諸孫德隅善篆亦工於四六
鄭宣徽戬字天休居臯橋葬横山
林槩字叔平本長樂人徙居吳中有子六人曰希字子
中旦字次中邵字才中頴字傳中相繼俱登科級二蚤
卒希為知樞宻院事諡文節旦為殿中侍御史邵為顯
謨閣學士諡正肅頴為光祿卿希之子虚中詞科旦之
子虙亦登第有文行邵之子攄賜出身為中書侍郎近
世儒門之盛必推林氏云
王仲言聞之陳齊之云林叔平仁宗朝老儒也其子希
旦邵穎俱擅克家之業叔平歿時有二子尚在襁褓未
名既長兩兄乃拆其名示不忘父訓曰希曰旦曰邵曰
穎後皆為聞人號衣冠名族
葉少藴云今言平江府為呉下灌嬰傳云渡江破吳郡
長吳下吳郡盖平江也下槩言之猶稷言稷下敖倉言
敖下云爾
潘勺字叔治登第為吳興都掾後絶意祿仕遍㳺天下
佳山水有雁蕩百詠自號癸甲先生或問其故曰終始
之義也後果以癸日卒甲日殮
葉少藴又云吾鄉有老儒方惟深者字子通能詩嘗為
王荆公所知用意精苦所居陋巷終日閉門遇有詩思
即又閉其室歩行其中引手瞋目若與人語或空中搏
拏跳躍故里人戯之為方促鬼子通甞徑造一園亭不
遇主人自盤礴終日因題詩壁間云何年兀突亭前石
昔日何人種松栢乗興閑來就榻眠一枕清風君莫惜
城西今古陽山色城中誰有千年宅來徃何必見主人
主人自是亭中客其洒落如此釋仲殊一日訪子通留
詩云多年不見玉川翁今日相逢小樹東依舊清源無
長物只餘松檜養秋風可見其清簡矣
陳長方字齊之其先長樂人父侁字復之娶林大卿旦
之女大雲翁虙之妹與陳瑩中交甚契瑩中謫亷州侁
以書賀之至千餘言由此得罪又甞從㳺定夫深得治
氣養心行巳接物之要故其子亦為道學之士齊之因
外家居于歩里終日閉户研究經史號唯室先生有歩
里客談漢唐論行於世其弟少方字同之亦端慧不羣
號二陳
章氏本建安人郇公之裔後徙居于吳者有二族子厚
丞相家州南質夫樞宻家州北兩第屹然輪奐相望為
一州之甲吳人號南北章以别之
吳郡城北五六里有一大冡在官塘之西相傳為唐陸
宣公墓故其地名陸墓水名陸塘淳熙間有于墓傍得
遺刻與所傳合郡人周虎張震發皆紀其事或者謂公
雖郡人生于嘉興自貶忠州别駕薨于忠州其喪不曽
還吳嘉興寶華寺乃公故宅按忠州圗經陸宣公墓在
玉虚觀南三十歩豈甞藁葬于此又謂公已歸葬而忠
州特設虚冡爾
郡治之東有和令坊今名槐樹巷或以為楊和王存中
所居而然非也按圗經在唐季巳有此名紹興初楊始
籍為園垂三十年楊方進封和國雖事偶合亦先兆也
史發運宅在帶城橋淳熙初宅成計其費一百五十萬
緡僅一傳不能保僦直十萬緡久不售後為丁季卿以
一萬五千緡得之紹定末丁又不能保趙汝櫄來為浙
西提刑官占為百萬倉和糴塲故老説發運初歸時舳
艫相衘凡舟自葑門直接至其宅前用發運司按紙黏
牎煑黏麵六七石自後僅易目前耳(案此句語意未/明似有脱悮)萬
巻堂環列書四十二厨冩本居多始則論斤買為故紙
其後勢家每厨止得一十千席巻而去
范雩字伯逹在太學甞試禹稷顔回同道論學官見之
以為竒作置之魁選遂馳譽京師學者至今以為模範
入館除祕書郎成象成大即其子也
郭氏本郡中小民所謂林酒仙者每至其家必解衣以
醉之酒仙遷化前數日語郭氏曰疇昔荷相接之勤以
藥一杯為報郭氏以味惡頗難之力强之飲三呷而止
酒仙自舉而盡遂授以硃砂圓方曰惜乎富及三世爾
郭氏竟售此藥四方爭求買之自此家大富三世之後
絶無有欲之者
張震發字元龍郡人嘉定七年袁省(按盧熊蘇州/府志作袁甫)牓進
士(案此條疑/有脱文)
孫仲益守郡日户口巳四十三萬(按仲益孫覿之字考/吳郡志引覿普明寺)
(記云宣和間户至四十三萬中更蕩離幾於十室九空/則此係追述之語非即覿守郡日實數也此條殊為舛)
(悞且其語未畢/亦似有脱文)
徐稚山侍郎有妹能詩大不類婦人女子所為其詩冲
澹蕭然出俗自成一家
姚濟字子齊郡人淳熙二年進士　張季安　陳少臯
字舜卿(按此條疑/有脱誤)
朱冲㣲時以常賣為業後其家稍温易為藥肆生理日
益進以行不檢兩受徒刑既擁多資遂交結權要然亦
能以濟人為心每春夏之交即出錢米藥物募醫官數
人廵門問貧者之疾從而賙之又多買弊衣擇市嫗之
善縫紉者製衲衣數百當大寒雪盡以給凍者其子勔
因賂中貴人以花石得幸時時進奉不絶謂之花石綱
凡林園亭館以至墳墓間所有一花一朩之竒怪者悉
用黄紙封識不問其家徑取之浙人畏之如虎花石綱
經從之地廵尉護送遇橋梁則徹以過舟雖以數千緡
為之者亦毁之不恤初江淮發運司於真揚楚泗有轉
搬倉綱運兵各處地方不相交越勔既進花石遂撥新
裝運船充御前綱以載之而以舊者載糧運直逹京師
轉搬倉遂廢糧運由此不繼禁衛至於乏食朝廷亦不
之問也勔之寵日盛父子俱建節鉞即居第創䨇節堂
又畵徽宗御容置之一殿中監司郡守必就此朝朔望
勔甞豫内宴徽宗親握其臂與語勔遂以黄帛纒之與
人揖不舉此臂弟姪數人皆結姻帝族夤緣得至顯官
者甚衆勔有園極廣植牡丹數千本花時以繒綵為幙
帟覆其上每花飾金為牌標其名如是者里許園夫畦
子藝精種植及能疊石為山者朝釋負擔而暮紆金紫
如是者不可數計園中有水閣作九曲路以入春時縦
婦女㳺賞有迷其道者冲設酒食邀之或遺以簪珥之
属人皆惡其醜行一日勔敗檢佔其家資(按原本家誤/作官今改正)
有黄發勾者素與勔不協既被㫖黎明造其室家人婦
女盡驅之出雖閭巷小民之家無敢容納不數日已墟
其園所謂牡丹者皆折以為薪每一花牌估直三錢勔
誅又竄其家於海島前日之受誥身者盡裭之當時有
謔詞譏之
朱勔之葬其父盛飾一女奴一僮以殉之僮奴不知其
死也忻忻然從柩而入壙靖康末大飢郡人怨毒入骨
刼其壙而碎其骨初入壙門見骸骨二具猶志之曰此
僮奴也
秦檜妻之弟王㬇字顯道紹興初知府事峻於聚歛酷
於用刑然其規為亦有可取者兵火之餘故墟瓦礫山
積乃録入城小舟(按原本作録入小城/誤今從盧志改正)出必載瓦礫以
培塘人以為便石之破碎者積而焚之以泥官舍不賦
於民而用有餘覺報寺其私家祠也黄堂前鎔錢鑄大
士像而人不敢言每刺鹿血熱酒中飲之以求補益未
幾疽發于脅而死
葉少藴言吳人俚語若等人易得久瞋人易得醜雖鄙
亦甚有理
徐敦立言徃嵗吳中多詩僧其名徃徃見於前軰文集
中予渡江之初猶見有規者頗以詩知名其為人性坦
率其徒謂之規方外時年七十餘矣談論蕭散可喜臨
終前數日有詩曰讀書巳覺眉稜重就枕方欣骨節和
睡去不知天早晚西牕殘日巳無多葉左丞大愛之
潘兊字說之吳人仕徽宗為侍從宣和初奉祠居里中
時郡民朱勔以倖進寵眷無比父冲殂勔護喪歸葬鄉
閭傾城出迓而潘獨不徃潘之先塋適有山林形勢近
冲新阡勔欲得之乃脩敬于潘潘杜門不納勔恃恩自
恣遣人諷之且席以薫天之勢潘一切拒之勔歸京師
果愬于上御筆奪之已而又訹御史誣之以罪而褫潘
之職雖抑之于一時而吳人至今稱之
龔敦頤字養正和州人兵部侍郎原之曾孫居于郡中
有史學念元祐諸臣以及建中靖國上書等人多表表
立名節經崇寜禁錮靖康流離子孫不能盡存平生施
為澷不可攷慨然属意求訪遺闕遂成列傳譜述一百
巻凡名在兩籍三百九人(按原本人誤/作十今改正)而書於編者三
百五人其不可詳者四人而巳淳熙七年周益公必大
脩國史薦之得㫖給札繕冩以進後七年洪景盧以翰
林學士領史事復薦之得上州文學
郟僑字喬年元豐中人幼學警悟(案此下疑/有脫文)
章季思其先池州人中徙浦城後因髙祖葬吳遂為郡
人焉祖父皆隱約不仕季思甞問學於朱文公隱居白
屋出入徒歩人稱之曰聘君貴之也平生足跡未甞越
州境而四方之人無不知有章季思士大夫過吳以不
見為歉其為人慕尚如此作詩至多遇紙即書書成人
人取去以此為樂終身不厭年七十八以疾終于家將
卒時其正寢梁朩折壞有聲人皆異之郡人胡淳從季
思學嵗時致醪醴薪米其卒也又代二子書世出内壙
中淳字以初
姑蘇李璋敏於戯調偶赴隣人小集主人者雖富而素
鄙㑹次適李坐其傍既進食璋視主人之前煎鮭魚特
大於衆客璋即請主人曰璋與主人俱蘇人也每見人
書蘇字不同其魚不知合在右邉是合在左邉是主人
曰古人作字不拘一體移易從便也璋即引手取主人
之魚示衆曰領主人指揮今日左邉之魚亦合從便權
移過右邉如何一坐輟飯而笑有一故相逺派在姑蘇
嘗題㳺處壁曰大丞相再從姪某嘗㳺璋題其傍曰混
元皇帝三十七代孫李璋繼至
吳俗好花與洛中不異其地土亦宜花古稱長洲茂苑
以苑目之盖有由矣吳中花朩不可殫述而獨牡丹芍
藥為好尚之最而牡丹尤貴重焉舊寓居諸王皆種花
徃徃零替花亦如之盛者唯藍叔成提刑家最好事有
花三千株號萬花堂甞移得洛中名品數種如玉盌白
景雲紅瑞雲紅勝雲紅玉間金之類多以㳺宦不能愛
護輙死今惟勝雲紅在其次林得之知府家有花千株
胡長文給事成居仁太尉吳謙之待制家種花亦不下
林氏史志道發運家亦有五百株如畢推官希文韋承
務俊心之屬多則數百株少亦不下一二百株習以成
風矣至糓雨為花開之候置酒招賔就壇多以小青盖
或青幕覆之以障風日父老猶能言者不問親踈謂之
㸔花局今之風俗不如舊然大槩賞花則為賔客之集
矣
方臘之起郡中令保甲廵護雖士流亦不免范無外率
府學諸生冠帶夜行用大燈籠書一絶句於上曰自古
輕儒孰若秦山河社稷付他人而今重士如周室忍使
書生作夜廵太守聞之亟為罷去盛章作守頗嫚士范
因元夕府㑹作寶鼎現詞投之極䝉嘉奨遺以酒五百
尊其詞至今傳播
袁鰲字可乆崑山人紹興十二年進士有文齋雅記子
宗仁中詞科
甫里白蓮花寺乃陸魯望故宅之所後有祠堂貎像盖
當時物咸淳間有盛氏醉㳺寺中因仆其像于水中則
滿腹皆其平生詩文親藁也寺僧訟于郡時郡守倪普
深怒之遂徙坐而更塑其像雖足少雪天隨之辱而無
復昔時之腹藁矣
黄子由尚書夫人胡元功尚書之女也俊敏强記經史
諸書略能成誦善筆札時作詩文亦可觀於琴奕冩竹
等藝尤精自號恵齋居士時人比之李易安云
范文穆公成大晚嵗卜築于郡之盤門外十里盖因闔
廬所築越來溪之故基隨地勢髙下而為亭榭所植多
名花而梅尤盛則築農圃堂對愣伽山臨石湖所謂姑
蘇前後臺相距亦止半里耳孝宗甞御書石湖二大字
以賜之公作上梁文所謂吳波萬頃偶維風雨之舟越
戍千年(按原本戍誤作戊/千誤作午今改正)因築湖山之觀者是也又有
北山堂千巗觀天鏡閣夀櫟堂他亭宇尚多一時勝士
賦詠無不極鋪張之羙乾道壬辰三月上巳周益公必
大以春官去國過公招飲圃中夜分留題壁間云吳臺
越壘距盤門才十里而陸沉荒煙野草者千七百年紫
薇舍人始創别墅登臨之勝甲於東南豈鴟夷子成功
于此扁舟去之天閟絶景湏苖裔之賢者然後享其樂
耶公為之擊節而前後所題盡廢焉
黄端冕家有白鹿岩梅溪鹿苑臺銘記云維定武六年
(按歴代帝王紀元無定武年號惟吳/大帝建元黄武定字或是黄字之訛)八月日銘大晉永
和七年嵗在辛亥三月十九日平原内史陸機再建立
(案陸機乃西晉人不及/永和此條盖出偽託)華陽真逸書字畫盖王逸少書
端冕以為視此刻則瘞鶴銘為右軍書無疑矣端冕名
纓其先建安人居光福山中父榮直祕閣端冕宣和末
屢上書言事李丞相綱為行營使甞居幙府邅亂還鄉
紹興初有文名其後有名簡字元易者博學强記善談
吐能為詩樂府所著有東浦集雲墅談雋端冕之弟黄
司理緯字師文善毉有竒中喻子才其妹之夫也
晁補之云近見蘇子羙墨跡一巻皆自書其所作詩行
草爛然龍虵飛動其中有獨酌詩云一酌澆腸俗慮奔
鷃㣲鵬大豈堪論楚靈當日能知此肯入滄江作旅魂
巻尾題云慶歴乙酉十月書於姑蘇驛今攷其詩盖是
被罪之明年居滄浪亭時所書其詩語放曠如此或謂
流落幽憂以終非也
清源莊季裕云建炎三年寓長洲縣彭華鄉髙景山北
白馬澗張氏舍時山上設烽火日舉以報平安留月餘
即過浙東臨行書一絶于壁間云昔年領牒佐邉侯愁
望長安向戍樓今日衰顔來澤國又㸔烽火照長洲是
冬金人犯杭越明年春由平江以歸白馬澗去城十八
里有宅百餘區盡被焚毁獨留余所居于壁邉題耿先
生到此不燒七字
畢良史字少董一字伯瑞東平人丞相文簡公五世孫
風度凝逺少㳺京師四舉禮部不中出入貴人之間邅
亂南渡僑寓興國軍江西漕蔣璨喜其鑒辨博洽資給
令赴行在遂以博古説動諸内侍内侍皆喜之上方搜
古噐書畵之屬恨未有能辨其真偽者得良史甚恱月
給餐錢五十千仍令内侍延請為門客又得束脩百餘
千而食客滿門隨有輙盡用族人恩澤補上州文學紹
興中為東京留守屬官推知東明縣東京再陷即罷從
事留北境三年著春秋正辭論語探古有宋城哲夫李
師㣲願良執經師之宋執一巻書背立且讀且止李執
一巻書向其師若有問者而良史坐一榻上後有二女
奴各有所執而阿冬者坐其間良史之季子也女奴之
髽者曰孫夀冠者曰馬恵真好事者冩為繙經圖陷北
境時甞褐衣走間道即以䗶書上之泗上繼好勑隨蕭
誼以歸歸日進所著書改秩陞朝後以直敷文閣知旴
𣅿軍以卒子希文希旦至今子孫多居吳中云
潘夢旂字天錫郡人慶元二年鄒應龍牓進士及第所
著有漢兵編
程泳之沂伊川先生之孫知崑山縣秩滿其弟鉅為府
監倉乃擕其家就居焉
王陔字希武㕘知政事綯之子有第宅在崑山
紹興三年癸丑八月五日長洲縣地震自西北方來樹
林皆摇蕩父老云元祐九年九月二十一日嘗如此又
紹興十三年癸亥三月十五日清明大雪盈尺
郡人潘擇可崇寜五年以舎法貢入京未至夜夣衣褐
挽車三十兩其弟端夫衣緑隨其後政和三年擇可以
上舎釋褐後三十年端夫始就恩科乃悟挽車三十者
三十載也
孫价字元善居郡中其子紹逺字稽仲提舉福建常平
紹祖字文仲
錢俁字維大郡人趙逵牓進士及第嘗任著作郎將作
少監
李益字彦中郡人嘉王(按宋史徽宗重和元年策進士/有司以嘉王楷第一帝不欲楷)
(先多士遂以王昂為/榜首則此應作王昂)牓上舍出身
魏志字幾道郡人紹興四年進士盧彦仁龍圗閣直學
士秉之孫
姑蘇雍熙寺每月夜向半常有婦人往來廊廡間歌小
詞且咲且歎聞者就之輙不見其詞云滿目江山憶舊
㳺汀洲花草弄春柔長亭􁑾住朩蘭舟好夢易隨流水
去芳心空逐曉雲愁行人莫上望京樓好事者録藏之
士子慕容嵓卿見之驚曰此予亡妻所為外人無知者
君何從得之客告之故嵓卿悲歎曰此寺盖其旅襯所
在也(竹坡/詩話)
魏鑄紹興間人善書學虞世南孔廟記太和宮碑是其
跡
麋師旦字周卿吳人紹興戊辰登科紹熙庚戌為江東
轉運主管官蜀相士楊生謂于相法當有肉峯生頂上
愈壯則愈顯後果有肉隆然癸丑嵗為嘉禾守楊復訪
之則峯益髙麋嘗歴御史主簿袐書郎春秋幾七十年
矣然纔至左司郎中卒于乙夘(夷堅/志)
呉仁傑字斗南其先洛陽人居吳中父信舉進士官至
國子學録弟仁輔子樗
陸知㣲吳人靖康中為開封尉氏丞
林璞字伯振琰字玉珪乾道五年同登進士第琰善篆
王曉字浚明何簔衣獃道僧二事見夷堅辛志(按此條/疑有脱)
(誤/)
淳熙巳未嵗夏秋之交天久不雨所在苦旱吳郡醮祭
踰月不效通判趙師瑀怒見於色適有寓客林通判光
祖自少奉道得法于路真官有起龍致雨符其應如響
趙具詞瀝懇于林林為飛牘奏三境上言檄告水府令
其子永夀偕趙客陳擇齎徃林屋洞投之洞盖太湖龍
窟土民云欲雨時則洞口出雲如饙餾兩人渉巨浸抵
靈佑觀集道流具香几詣洞焚檄竟褰裳以入其前嘉
朩一本童童若幢云
郡城北數里有古石幢唐徐浩書太守陳師錫徙置府
第鄉人夜過河上者多見鬼物乃相與請于州復置舊
處其怪遂絶
至和中樂安公守姑蘇日虎邱厓下水涌出竹簡數十
小片皆朱書有孝建年號盖宋武時紀年也蔣頴叔自
記于手藁其孫世昌録收之
和靖尹先生去經筵寓虎邱之西庵牓曰三畏齋嘉定
初丁焴晦父通守吳郡乃建祠堂于其後
范文正公典鄉郡首建學聘安定胡先生條立學規講
堂照壁猶是當時故物元統二年劉漢臣者為教授乃
拆以造其女奩具未幾失火獨焚其廬而文正公之祠
巋然無恙
樂備字功成本淮海人寓居崑山以文學名于時登紹
興二十四年進士第仕至軍噐監簿
顔度字魯子兗國公五十三世孫由唐魯公之兄子(按/萬)
(姓統譜顔魯公兄子顥為常熟令/原本作魯公之孫子誤今改正)仕常熟遂為吳人舉
進士以文章政事名一時仕至工部侍郎孝宗嘗謂度
每出一言不動如山弟□字叔脩子叔平字景晏從子
叔玠字景珪叔瑜字粹中叔剛字某皆擢髙第叔并字
景容叔璵字噐之特奏名其子孫皆居在真慶坊
顔直之字方叔世為郡之長洲人生而端厚頴悟異常
好讀書靡不渉獵以弓矢應格差監省倉即丐祠養親
主管建昌軍仙都觀自號樂閒居士作退静齋媻婆其
間幅巾危坐焚香撫琴意泊如也平生好施與尤樂以
藥石濟疾苦頼以全活者甚衆備物致用率以智創輙
出人意表工小篆得詛楚文筆意嘗與參政樓公鑰書
攻媿齋榜媿字采之齊侯鎛樓公意以為與巳合賦詩
羙之所著有集古篆韵二十巻瘍毉方論外科㑹海痬
毉本草等書公氣豐碩善攝生不邇聲色而年止五十
一以嘉定十五年五月甲寅卒墓在吳縣至德鄉雅宜
山子汝霖汝礪汝勛汝勛字元老有清行少傅趙師貢
以郊恩奏得官主温州永嘉簿江隂軍録㕘兩浙轉運
司帳管改官主管文字知和州含山縣監左藏西庫辟
淮東安撫司機宜文字通判滁常二州慶元府俱不赴
奉祠雲臺觀官至朝散大夫至元二十八年八月四日
卒年八十七
　
　
　
　
　
　
　
　呉中舊事
