#+TITLE: 杜工部年譜-宋-趙子櫟
#+DATE: 2016-06-11 12:21:33
#+SOURCE: github.com/kanripo/KR2g0007 master c5bdb391                
欽定四庫全書　　　　　史部七
　杜工部年譜　　　　　　𫝊記類二(名人之屬/)
　　提要
　　　　(臣/)等謹案杜工部年譜一巻宋趙子櫟撰子
　　　　櫟字夢授太祖六世孫元祐六年進士紹興
　　　　中官至寳文閣直學士子櫟與魯訔均紹興
　　　　間人而撰此譜時似乎未見訔譜故篇中惟
　　　　辨吕大防謂甫生於先天元年之誤而不及
　　　　訔宋人自大防魯訔而外又有蔡興宗黄鶴
　　　　兩家皆以甫卒五十九嵗為大厯庚戌獨子
　　　　櫟持異議以為卒於辛亥之冬不知辛亥甫
　　　　年六十矣且子櫟以五年庚戌晚秋長河送
　　　　李十二詩為甫絶筆甫生平著述不輟若以
　　　　六年冬暴疾卒何至一年之内竟無一詩此
　　　　又其不確之証也其所援引亦簡畧不及魯
　　　　譜之詳以其舊而存之以備叅考焉爾乾隆
　　　　四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　杜工部年譜
　　　　　　　　　　　　宋　趙子櫟　撰
　吕汲公大防為杜詩年譜其説以謂次第其出處之
　嵗月畧見其為文之時得以考其辭力少而鋭壯而
　肆老而嚴者如此竊嘗深考其譜以為甫生於睿宗
　先天元年壬子而甫實生於開元元年癸丑以為甫
　沒於大厯五年庚戌而甫實沒於大厯六年辛亥其推甫
　生沒所值紀年與夫紀年所值甲子皆有一嵗之差
　且多疎畧今輙為訂正而稍補其闕俾觀者得以考
　焉
明皇開元元年癸丑
　按天寳十載公年三十九奏三大禮賦表云生陛下
　淳朴之俗行四十載逆數之甫是年生舊譜甫生先
　天癸丑奏賦天寳十三載十三載年四十三十載亦
　年四十矣
開元三年乙夘
　䕫峽觀公孫弟子舞劔器詩序云開元三年余尚童
　稚於郾城觀公孫氏舞劔器
開元七年已未
　壯遊詩云七齡思即壯進鵰賦表云自七嵗所綴詩
　筆甫作詩起七嵗
開元九年辛酉
　壯遊詩云九齡書大字有作成一囊
開元十四年丙寅
　壯遊詩云往昔十四五
開元十五年丁夘
　甫年十五後有百憂集行云憶年十五心尚孩
開元二十三年乙亥
　有開元皇帝皇甫淑妃神道碑云野老何知斯文見
　託甫時白衣
開元二十五年丁丑
　壯遊詩云忤下考功第唐初考功試進士開元二十
　六年戊寅春以考功輕徙禮部以春官侍郎主之甫
　下考功第盖是年春也
開元二十八年庚辰
　按栁芳唐厯開元二十八年天下雄富西京米價不
　盈二百絹亦如之東由汴宋西歴岐鳯夾路列店陳酒饌
　待客行人萬里不持寸刄憶昔詩云憶昔開元全盛
　日小邑猶藏萬家室稻米流脂粟米白公私倉廪皆
　豐實九州道路無豺虎逺行不勞吉日出乃其時也
開元二十九年辛巳
　是年甫有祭杜預文云十三葉孫甫謹以寒食之奠
　昭告於先祖晉鎮南大将軍當陽成侯預𦵏龜洛偃
　師首陽山南甫祭于洛之首陽
天寳元年壬午
　集有天寳初南曹小司冦為山之作時年三十
天寳三載甲申
　正月丙申朔詔改年曰載
天寳六載丁亥
　詔天下有一藝詣轂下時李林甫相國命尚書省試
　皆下之遂賀野無遺賢于庭其年甫元結皆應詔而
　退
天寳九載庚寅
　秋七月置廣文館於國子監以鄭䖍為博士贈鄭䖍
　醉時歌云廣文先生官獨冷是年秋後所作也
天寳十載辛夘
　明皇紀天寳十載春正月朝見太清宫朝饗太廟及
　有事於南郊甫上三大禮賦授河西尉改右衛率府
　胄曹史謂甫天寳十三載獻賦而考明皇紀十三載
　至自華清朝獻太清宫未嘗郊廟行三大禮當以明
　皇紀為證
天寳十一載壬辰
　除夕曲江族弟杜位宅守嵗云守嵗阿戎家云云甫
　年四十獻嵗年四十一位弟字戎甫從弟李林甫壻
　宅近曲江浣花寄位云玉壘題詩心緒亂何時更得
　曲江遊
天寳十三載甲午
　上韋左相詩鳯厯軒轅紀龍飛四十春𤣥宗即位四
　十二載故云𤣥宗西岳太華碑曰天寳十二載癸巳
　甫進封嶽表杜陵諸生年過四十丞相國忠今春二
　月丁丑陟司空賦曰維岳克生司空則賦當在是載
　甫是年四十二故曰年過四十
天寳十四載乙未
　是年十一月初自京赴奉先有奉先縣詠懐詩是月
　有祿山之亂
至徳元載丙申
　是年肅宗即位改至徳元載夏五月甫避冦左馮翊
　逆旅鄜畤有白水髙齋三川觀漲詩六月祿山入潼
　闗明皇西幸七月肅宗即位靈武甫自鄜挺身赴朝
　廷漸北至彭衙行遂陷賊中冬有悲陳陶悲青坂哀
　王孫詩
至徳二載丁酉
　其春猶䧟賊作曲江行春望憶幼子賊退竄歸鳯翔
　拜左拾遺房琯敗陳陶甫上疏救之有薦岑參謝口
　勅放推問状八月墨制放往鄜州有别賈嚴二閣老
　北征徒步歸行羌村詩
乾元元年戊戌
　夏六月出為華州司功其秋有試進士䇿代華牧郭
　使君論殘冦狀時有留花門洗兵馬詩
乾元二年已亥
　元年九月九節度兵討慶緒於鄴城遂潰三月官軍
　敗滏水甫有新安吏石壕吏新婚别垂老别無家别
　甫時華州司功㕘軍闗輔飢棄官西去度隴客秦亭
　立秋後詩云惆悵年半百甫年四十七冬十月發秦
　州初至赤谷南至鐵堂峽遂踐同谷城積草嶺鳯皇
　臺
上元元年庚子
　成都西郭草堂詩云經營上元始即其時也有浣花
　卜居狂夫有客南鄰謾與王侍御掄邀髙蜀州適詩
上元二年辛丑
　是年在蜀郡有百憂集行云即今倐忽巳五十按是
　年年四十九有杜鵑行石犀行古柏行病柏病橘枯
　㯶枯柟詩代宗紀上元二年九月壬寅詔剔上元號
　獨曰元年月以斗建命之以建子起嵗草堂即事荒
　村建子月又戱贈友詩元年建巳月郎有焦校書元
　年建巳月官有王司直其年太子少保鄴國公崔光
　逺為成都尹劍南節度㑹東川叚子璋殺其節度李
　奐走成都光逺命花驚定平之甫有贈花卿歌光逺
　死其月廷命嚴武
寳應元年壬寅
　嚴武是春開府成都甫有嚴中丞枉駕浣花草堂仲
　夏嚴中丞見過之作草堂詩云㫁手寳應年即其時
　也甫與嚴武巴西相别其冬甫游射洪陳拾遺草堂
　南至通泉縣還梓州
代宗廣徳元年癸夘
　其春甫有登梓州城樓又西北游涪城夏還有梓城
　南樓陪趙侍御詩九月有祭房相公文其秋入閬中
　其冬有放船江上詩甫巴西聞收京闕有送班司馬
　入京詩其年代宗幸陜有憶昔詩云得不哀痛塵再
　䝉自天寳十四載至此九年𤣥宗幸蜀代宗又幸陜
　故曰塵再䝉甫年五十一
廣徳二年甲辰
　嚴武再鎮蜀甫贈詩云殊方又喜故人來除京兆功
　曺不赴武辟劍南㕘謀檢校工部員外郎閬塗中贈
　武詩得歸茅屋赴成都直為文翁再剖符其夏至蜀
　有公堂揚旗和嚴武早秋詩揚旗詩云二州陷犬戎
　一本作三州代宗紀吐蕃陷松維二州栁芳厯粮運
　絶西川節度髙適不能軍吐蕃陷松維保三州甫年
　五十二
永泰元年乙巳
　其春飲鄭公堂四月嚴武死有哭嚴僕射歸櫬詩
大厯元年丙午
　二月杜鴻漸鎮蜀甫厭蜀思吳成都亂遂南游東川
　至夔峽浮家戎江渝州候嚴六侍御題忠州龍興寺
　詩
大厯二年丁未
　有雲安立春詩放船下峽初宅瀼西有赤甲鹽東屯
　白帝詩其年十月十九有觀公孫大娘弟子舞劍器
　詩云五十年間似反掌自開元三載相去五十三年
　甫年五十五
大厯三年戊申
　正月旦有太嵗日詩正月甲子放船下峽留峽州之
　上牢下牢過荆州之松滋有荆南秋日詩九鑽巴噀
　火三蟄楚祠雷自庚子卜築劍外巴道及丙午逆旅
　雲安雲安楚地移居公安歴石首劉郎浦其冬至湘
　潭有岳陽樓嵗晏行
大厯四年已酉
　有岳陽洞庭湖青草湖湘夫人祠喬口道林岳麓二
　寺詩
大厯五年庚戌
　髙適乾元中刺蜀州永泰元年卒至大厯五年實六
　年矣是年庚戌甫年五十八正月追酬髙蜀州人日
　寄漢中王瑀敬昭州超先二月湖南屯将臧玠犯長
　沙甫發潭州泝湘宿鑿石浦過津口次空靈㟁宿石
　花戍過衡山囬棹至衡東南邑曰耒陽有呈聶令詩
　或謂甫絶筆耒陽之夏然耒陽古體之後律詩尚盡
　一秋晚秋長沙送李十二曰與子避地西康州洞庭
　相逢十二秋類此者多
大厯六年辛亥
　甫其冬北征棄魄巴陵元稹誌劔南兩川節度嚴武
　狀公工部員外㕘謀軍事旋棄去扁舟下荆楚間竟
　以寓卒旅殯岳陽享年五十九或謂遊耒陽江上宿酒家
　是夕江水泛漲為水漂漲聶令堆空土為墳或謂聶
　令饋白酒牛䏑脹飫而死皆不可信
　
　
　
　
　
　
　
　
　
　
　杜工部年譜
