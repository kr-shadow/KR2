#+TITLE: 伊洛淵源錄-宋-朱熹
#+DATE: 2016-06-11 12:21:34
#+SOURCE: github.com/kanripo/KR2g0023 master 12285c99                
欽定四庫全書　　　　　史部七
　伊洛淵源録　　　　　　傳記類三(總錄之屬/)
　　提要
　　　　(臣/)等謹案伊洛淵源錄十四巻宋朱子撰記
　　　　周子以下及程子交遊門弟子言行其身列
　　　　程門而言行無所表見甚若邢恕之反相擠
　　　　害者亦具錄其名氏以備攷其後宋史道學
　　　　儒林諸傳多據此為之葢宋人談道學宗派
　　　　自此書始而宋人分道學門户亦自此書始
　　　　厥後聲氣攀援轉相依附其君子各執意見
　　　　或釀為水火之爭其小人假借因縁或無所
　　　　不至葉紹翁四朝聞見錄曰程源為伊川嫡
　　　　孫無聊殊甚嘗鬻米於臨安新門之草橋後
　　　　有教之以干當路者著為學道正統圖自考
　　　　亭以下𠞰入當事姓名遂特授初品因除二
　　　　令又以輪對改合入官遷寺監丞是直以伊
　　　　洛為市矣周密齊東野語癸辛雜識所記末
　　　　派諸人之變幻又何足怪乎然朱子著書之
　　　　意則固以前言往行矜式後人未嘗逆料及
　　　　是儒以詩禮發蒙非詩禮之罪也或因是併
　　　　議此書是又以噎而廢食矣乾隆四十五年
　　　　十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　伊洛淵源錄巻一
　　　　　　　　　　　　　宋　朱子　撰
　濂溪先生
　　事狀
先生世家道州營道縣濂溪之上姓周氏名惇實字茂
叔後避英宗舊名改惇頤用舅氏龍圖閣學士鄭公向
奏授洪州分寜縣主簿縣有獄乆不决先生至一訊立
辨衆口交稱之部使者薦以為南安軍司理㕘軍移郴
及桂陽令用薦者改大理寺丞知洪州南昌縣事簽書
合州判官事通判虔州事改永州權發遣邵州事熙寜
初用趙清獻公呂正獻公薦為廣南東路轉運判官改
提㸃刑獄公事未㡬而病亦㑹水齧其先墓遂求南康
軍以歸既𦵏上其印綬分司南京時趙公再尹成都復
奏起先生朝命及門而先生卒矣熙寧六年六月七日
也年五十有七𦵏江州徳化縣清泉社先生博學力行
聞道甚早遇事剛果有古人風為政精密嚴恕務盡道
理嘗作太極圖易說易通數十篇在南安時年少不為
守所知洛人程公珦攝通守事視其氣貌非常人與語
知其為學知道也因與為友且使其二子往受學焉及
為郎故事當舉代毎一遷授輒以先生名聞在郴時郡
守李公初平知其賢與之語而歎曰吾欲讀書何如先
生曰公老無及矣某也請得為公言之於是初平日聽
先生語二年果有得而程公二子即所謂河南二先生
者也南安獄有囚法不當死轉運使王逵欲深治之逵
苛刻吏無敢與相可否先生獨力爭之不聽則置手板
歸取告身委之而去曰如此尚可仕乎殺人以媚人吾
不為也逵亦感悟囚得不死在郴桂陽皆有治績來南
昌縣人迎喜曰是能辨分寜獄者吾屬得所訴矣於是
更相告語莫違教命葢不惟以抵罪為憂實以汙善政
為耻也在合州事不經先生手吏不敢决茍下之民不
肻從蜀之賢人君子皆喜稱之趙公時為使者人或䜛
先生趙公臨之甚威而先生處之超然然趙公疑終不
釋及守虔先生適佐州事趙公熟視其所為乃寤執其
手曰㡬失君矣今日乃知周茂叔也于邵州新學校以
教其人及使嶺表不憚出入之勤瘴毒之侵雖荒崖絶
島人跡所不至者亦必緩視徐按務以洗寃澤物為巳
任施設措置未及盡其所為而病以歸矣自少信古好
義以名節自砥礪奉已甚約俸禄盡以周宗族奉賓友
家或無百錢之儲李初平卒子幼䕶其喪歸𦵏之又往
來經紀其家始終不懈及分司而歸妻子􁉸粥或不給
而亦曠然不以為意也襟懐飄灑雅有高趣尤樂佳山
水遇適意處或徜徉終日廬山之麓有溪焉發源於蓮
華峰下潔清紺寒下合於湓江先生濯纓而樂之因寓
以濂溪之號而築書堂於其上豫章黄太史庭堅詩而
序之曰茂叔人品甚髙胸中灑落如光風霽月知德者
亦深有取於其言云
　　遺事(十四/條)
伊川先生作其父太中公家傳曰公嘗假倅南安軍獄
掾周惇實甚少不為守所知公視其氣貌非常人與語
果為學知道者因與為友及為郎官故事當舉代毎遷
授輒一薦之
伊川先生作明道先生行狀曰先生自十五六時聞汝
南周茂叔論道便厭科舉之業慨然有求道之志
河間劉立之叙述明道先生事曰先生從汝南周惇頤
問學窮性命之理率性㑹道體道成德出入孔孟從容
不勉
程氏門人記二先生語曰昔授學於周茂叔每令尋仲
尼顔子樂處所樂何事
又曰明道先生言自再見周茂叔後吟風弄月以歸有
吾與㸃也之意
又曰李初平見周茂叔云某欲讀書如何茂叔曰公老
矣無及矣待某只說與公初平遂聴說話二年乃覺悟
又曰王君貺嘗見茂叔為與茂叔世契便受拜及坐聞
大風起說大畜卦君貺乃起曰適來不知受却公拜今
却當請納拜茂叔走避君貺此一事却過人謝用休問
當受拜不當受拜曰分已定不受乃是(一本作風/天小畜卦)
又曰田獵自謂今無此好周茂叔曰何言之易也但此
心潛隱未發一日萌動復如初矣後十二年因見果知
未也(明道年十六七時好田獵既而自謂已無此好聞/周先生此語後十二年暮歸在田間見獵者不覺)
(有喜/心)
又曰周茂叔窓前草不除去問之云與自家意思一般
子厚觀驢鳴亦謂如此
又曰周茂叔謂荀子元不識誠伯淳曰既誠矣心焉用
養邪荀子不知誠
邵伯溫作易學辨惑記康節先生事曰伊川同朱光庭
公掞訪先君先君留之飲酒因以論道伊川指面前食
卓曰此卓安在地上不知天地安在甚處先君為極論
天地萬物之理以及六合之外伊川歎曰平生惟見周
茂叔論至此
呂本中作童䝉訓曰正獻公在侍從聞茂叔名力薦之
自常調除轉運判官茂叔以啟謝正獻公云在薄宦有
四方之逰於高賢無一日之雅
營道何棄仲農父自作營道齋詩序曰營道縣出郭三十
里而近有村落曰濂溪周氏家焉族衆而業儒至先生逺
宦弛肩廬阜力不能返故居乃結屋臨流寓濂溪之名
志鄉闗在目中也蘇黄二公與之同時而所為賦詩皆
失本意文字傳誤吁可歎已濂溪之周至今蕃衍云
邢恕和叔叙述明道先生事云茂叔聞道甚早王荆公
為江東提㸃刑獄時已號為通儒茂叔遇之與語連日
夜荆公退而精思至忘寢食
　
　
　
　
　伊洛淵源錄巻一
欽定四庫全書
　伊洛淵源錄巻二
　　　　　　　　　　　　　宋　朱子　撰
　明道先生
　　行狀　　　　　　　　　　　伊川先生
曾祖希振皇任尚書虞部員外郎妣髙密縣君崔氏祖
遹皇贈開府儀同三司吏部尚書妣孝感縣太君張氏
長安縣太君張氏父珦見任太中大夫致仕母夀安縣
君侯氏先生名顥字伯淳姓程氏其先曰喬伯為周大
司馬封於程後遂以為氏先生五世而上居中山之博
野髙祖贈太子少師諱羽太宗朝以輔翊功顯賜第於
京師居再世曾祖而下葬河南今為河南人先生生而
神氣秀爽異於常兒未能言叔祖母任氏太君抱之行
不覺釵墜後數日方求之先生以手指示隨其所指而
往果得釵人皆驚異數嵗誦詩書强記過人十嵗能為
詩賦十二三時羣居庠序中如老成人見者無不愛重
故户部侍郎彭公思永謝客至學舎一見異之許妻以
女踰冠中進士第調京兆府鄠縣主簿令以其年少未
知之民有借其兄宅以居者發地中蔵錢兄之子訴曰
父所蔵也令曰此無證佐何以决之先生曰此易辨爾
問兄之子曰爾父蔵錢幾何時矣曰四十年矣彼借宅
居㡬何時矣曰二十年矣即遣吏取錢十千視之謂借
宅者曰今官所鑄錢不五六年即遍天下此錢皆爾未
蔵前數十年所鑄何也其人遂服令大竒之南山僧舎
有石佛嵗傳其首放光逺近男女聚觀晝夜雜處為政
者畏其神莫敢禁止先生始至詰其僧曰吾聞石佛嵗
現光有諸曰然戒曰俟復現必先白吾職事不能往當
取其首就觀之自是不復有光矣府境水害倉卒興役
諸邑率皆狼狽惟先生所部飲食苃舎無不安便時盛
暑泄利大行死亾甚衆獨鄠人無死者所至治役人不
勞而事集嘗謂人曰吾之董役乃治軍法也當路者欲
薦之多問所欲先生曰薦士當以才之所堪不當問所
欲再朞以避親罷再調江寧府上元縣主簿田稅不均
比他邑尤甚盖近府美田為貴家富室以厚價薄其稅
而買之小民茍一時之利久則不勝其弊先生為令畫
法民不知擾而一邑大均其始富者不便多為浮論欲
搖止其事既而無一人敢不服者後諸路行均稅法邑
官不足益以他官經嵗歴時文案山積而尚有訴不均
者計其力比上元不啻千百矣㑹令罷去先生攝邑事
上元劇邑訴訟日不下二百為政者疲於省覽奚暇及
治道先生處之有方不閲月民訟遂簡江南稻田賴陂
塘以溉盛夏塘隄大決計非千夫不可塞法當言之府
府禀於漕司然後計功調役非月餘不能興作先生曰
比如是苗槁久矣民將何食救民獲罪所不辭也遂發
民塞之嵗則大熟江寧當水運之衝舟卒病者則留之
為營以處曰小營子嵗不下數百人至者輒死先生察
其由盖既留然後請於府給券乃得食比有司文具則
困於飢巳數月矣先生白漕司給米貯營中至者與之
食自是生全者大半措置於纎微之間而人己受賜如
此之比所至多矣先生常云一命之士茍存心於愛物
於人必有所濟仁宗登遐遺制官吏成服三日而除三
日之朝府尹率羣官将釋服先生進曰三日除服遺詔
所命不敢違也請盡今日若朝而除之所服止二日爾
尹怒不従先生曰公自除之某非至夜不敢釋也一府
相視無敢除者茅山有龍池其龍如蜥蜴而五色祥符
中中使取二龍至中途中使奏一龍飛空而去自昔嚴
奉以為神物先生嘗捕而脯之使人不惑其始至邑見
人持竿以黏飛鳥取其竿折之教之使勿為及罷官艤
舟郊外有數人共語自主簿折黏竿鄉民子弟不敢畜
禽鳥不嚴而令行大率如此再朞就移澤州晉城令澤
人淳厚尤服先生教命民以事至邑者必告之以孝悌
忠信入所以事父兄出所以事長上度鄉村逺近為伍
保使之力役相助患難相恤而姦偽無所容凡孤㷀殘
癈者責之親戚鄉黨使無失所行旅出於其塗者疾病
皆有所養諸鄉皆有校暇時親至召父老而與之語兒
童所讀書親為正句讀教者不善則為易置俗始甚野
不知為學先生擇子弟之秀者聚而教之去邑纔十餘
年而服儒服者盖數百人矣鄉民為社㑹為立科條旌
别善惡使有勸有恥邑㡬萬室三年之間無强盜及鬭
死者秩滿代者且至吏夜叩門稱有殺人者先生曰吾
邑安有此誠有之則某村某人也問之果然家人驚異
問何以知之曰吾常疑此人惡少之弗革者也河東財
賦窘迫官所科買嵗為民患雖至賤之物至官取之則
其價翔躍多者至數十倍先生常度所需使富家預儲
定其價而出之富不至失倍息而鄉民所費比常嵗十
不過二三民稅常移近邊載往則道逺就糴則價高先
生擇富民之可任者預使購粟邊郡所費大省民力用
紓縣庫有雜納錢數百千常借以補助民力部使者至
則告之曰此錢令自用而不敢私請一切不問使者屢
更無不従者先時民憚差役役及則互相糾訴鄉鄰遂
為仇讐先生盡知民産厚薄第其先後按籍而命之無
有辭者河東義勇農隙則教以武事然應文備數而已
先生至晉城之民遂為精兵晉俗尚焚屍雖孝子慈孫
習以為安先生教諭禁止民始信之而先生去後郡官
有母死者憚於逺致以投烈火愚俗視傚先生之教遂
廢識者恨之先生為令視民如子欲辨事者或不持牒
徑至庭下陳其所以先生從容告語諄諄不倦在邑三
年百姓愛之如父母去之日哭聲振野用薦者改著作
佐郎尋以御史中丞呂公公著薦授太子中允權監察
御史裏行神宗素知先生名召對之日従容咨訪比二
三見遂期以大用每将退必曰頻求對來欲常相見爾
一日議論甚久日官報午正先生遽求退庭中中人相
謂曰御史不知上未食邪前後進說甚多大要以正心
窒欲求賢育才為先先生不飾辭辯獨以誠意感動人
主神宗嘗使推擇人才先生所薦者數十人而以父表
弟張載暨弟頤為首所上章疏子姪不得窺其藁嘗言
人主當防未萌之欲神宗俯身拱手曰當為卿戒之及
因論人才曰陛下奈何輕天下士神宗曰朕何敢如是
言之至於再三時王荆公安石日益信用先生每進見
必為神宗陳君道以至誠仁愛為本未嘗及功利神宗
始疑其迂而禮貌不衰當極陳治道神宗曰此堯舜之
事朕何敢當先生愀然曰陛下此言非天下之福也荆
公寖行其說先生意多不合事出必論列數月之間章
數十上尤極論者輔臣不同心小臣與大計公論不行
青苗取息賣祠部牒差提舉官多非其人及不經封駁
京東轉運司剥民希寵不加黜責興利之臣日進尚徳
之風寖衰等十餘事荆公與先生雖道不同而嘗謂先
生忠信先生每與論事心平氣和荆公多為之動而言
路好直者必欲力攻取勝由是與言者為敵矣先生言
既不行懇求外補神宗猶重其去上章及面請至十數
不許遂闔門待罪神宗将黜諸言者命執政除先生監
司差權發遣京西路提㸃刑獄復上章曰臣言是願行
之如其妄言當賜顯責請罪而獲遷刑賞混矣累請得
罷既而神宗手批暴白同列之罪獨於先生無責改差
簽書鎮寧軍節度判官事為守者嚴刻多忌通判而下
莫敢與辯事始意先生嘗任臺憲必不盡力職事而又
慮其慢已既而先生事之甚恭雖筦庫細務無不盡心
事小未安必與之辯遂無不従者相與甚歡屢平反重
獄得不死者前後葢十數河清卒於法不他役時中人
程昉為外都水丞怙勢蔑視州郡欲盡取諸埽兵治二
股河先生以法拒之昉請於朝命以八百人與之天方
大寒昉肆其虐用衆逃而歸州官晨集城門吏報河清
兵潰歸将入城衆官相視畏昉欲弗納先生曰此逃死
自歸弗納必為亂昉有言某自當之即親往開門撫諭
約歸休三日復役衆歡呼而入具以事上聞得不復遣
後昉奏事過州見先生言甘而氣懾既而揚言於衆曰
澶卒之潰乃程中允誘之吾必訴於上同列以告先生
笑曰彼方憚我何能爾也果不敢言㑹曺村埽決時先
生方救䕶小吳相去百里州帥劉公涣以事急告先生
一夜馳至帥俟於河橋先生謂帥曰曺村決京城可虞
臣子之分身可塞亦為之請盡以廂兵見付事或不集
公當親率禁兵以繼之帥義烈士遂以本鎮印授先生
曰君自用之先生得印不暇入城省親徑走決堤諭士
卒曰朝廷養爾輩正為緩急爾爾知曺村決則注京城
乎吾與爾曺以身捍之衆皆感激自效論者皆以為勢
不可塞徒勞人爾先生命善汩者銜細繩以渡決口水
方奔注達者百一卒能引大索以濟衆兩岸並進晝夜
不息數日而合其将合也有大木自中流而下先生顧
謂衆曰得彼巨木横流入口則吾事濟矣語纔已木遂
横衆以為至誠所致其後曺村之下復決遂久不塞數
路困擾大為朝廷憂人以為使先生在職安有是也郊
祀霈恩先生曰吾罪滌矣可以去矣遂求監局以便親
養得罷歸自是醜正者競揚避新法之說嵗餘得監西
京洛河竹木務薦者言其未嘗叙年勞丐遷秩特改太
常丞神宗猶念先生㑹修三經義嘗語執政曰程某可
用執政不對又嘗有登對者自洛至問曰程某在彼否
連言佳士其後彗見翼軫間詔求直言先生應詔論朝
政極切還朝執政屢進擬神宗皆不許既而手批與府
界知縣差知扶溝縣事先生詣執政復求監局執政諭
以上意不可改也數月右府同薦除判武學新進者言
其新法之初首為異論罷復舊任先生為治専尚寛厚
以教化為先雖若甚迂而民實風動扶溝素多盜雖樂
嵗强盜不減十餘發先生在官無强盜者㡬二年廣濟
蔡河出縣境瀕河不逞之民不復治生業専以脇取舟
人物為事嵗必焚舟十數以立威先生始至捕得一人
使引其類得數十人不復根治舊惡分地而處之使以
挽舟為業且察為惡者自是邑境無焚舟之患畿邑田
稅重朝廷嵗常蠲除以為惠澤然而良善之民憚督責
而先輸逋負獲除者皆頑民也先生為約前科獲免者
今必如期而足於是惠澤始均司農建言天下輸役錢
達户四等而畿内獨止第三請亦及第四先生力陳不
可司農奏其議謂必獲罪而神宗是之畿邑皆得免先
生為政常權穀價不使至甚貴甚賤㑹大旱麥苗且枯
先生教人掘井以溉一井不過數工而所灌數畝闔境
賴焉水災民飢先生請發粟貸之鄰邑亦請司農怒遣
使閱實使至鄰邑而令遽自陳穀且登無貸可也使至
謂先生盍亦自陳先生不肻使者遂言不當貸先生力
言民飢請貸不已遂得穀六千石飢者用濟而司農益
怒視貸籍户同等而所貸不等檄縣杖主吏先生言濟
飢當以口之多寡不當以戸之髙下且令實為之非吏
罪乃得已内侍都知王中正巡閱保甲權寵至盛所至
凌慢縣官諸邑供帳競務華鮮以悅奉之主吏以請先
生曰吾邑貧安能效他邑且取於民法所禁也令有故
青帳可用之先生在邑嵗餘中正往來境上卒不入鄰
邑有寃訴府願得先生決之者前後五六有犯小盜者
先生謂曰汝能改行吾薄汝罪盜叩首願自新後數月
復穿窬捕吏至門盜告其妻曰我與太丞約不復為盜
今何面目見之邪遂自經官制改除奉議郎朝廷遣官
括牧地民田當沒者千頃往往持累世契券以自眀皆
弗用諸邑已定而扶溝民獨不服遂有朝㫖改稅作租
不復加益及聴賣易如私田民既倦於追呼又得不加
賦乃皆服先生以為不可括地官至謂先生曰民願服
而君不許何也先生曰民徒知今日不加賦而不知後
日増租奪田則失業無以生矣因為言仁厚之道其人
感動謝曰寧受責不敢違公遂去之他邑不踰月先生
罷去其人復至謂攝令者曰程奉議去矣爾復何恃而
敢稽違朝㫖督責甚急數日而事集鄰邑民犯盜繋縣
獄而逸既又遇赦先生坐是以特㫖罷邑人知先生且
罷詣府及司農丐留者千數去之日不使人知老稺數
百追及境上攀挽號泣遣之不去以親老求近鄉監局
得監汝州酒稅今上嗣位覃恩改承議郎先生雖小官
賢士大夫視其進退以卜興衰聖政方新賢徳登進先
生特為時望所屬召為宗正寺丞未行以疾終元豐八
年六月十五也享年五十有四士大夫識與不識莫不
哀傷為朝廷生民恨惜先生資稟既異而充養有道純
粹如精金温潤如良玉寛而有制和而不流忠誠貫乎
金石孝悌通於神眀視其色其接物也如春陽之温聴
其言其入人也如時雨之潤胷懐洞然徹視無間測其
藴則浩乎若滄溟之無際極其徳美言葢不足以形容
先生行已内主於敬而行之以恕見善若出諸已不欲
弗施於人居廣居而行大道言有物而動有常先生為
學自十五六時聞汝南周茂叔論道遂厭科舉之業慨
然有求道之志未知其要泛濫於諸家出入於老釋者
㡬十年返求諸六經而後得之明於庶物察於人倫知
盡性至命必本於孝悌窮神知化由通於禮樂辨異端
似是之非開百代未眀之惑秦漢而下未有臻斯理也
謂孟子沒而聖學不傳以興起斯文為巳任其言曰道
之不眀異端害之也昔之害近而易知今之害深而難
辨昔之惑人也乘其迷暗今之入人也因其髙眀自謂
之窮神知化而不足以開物成務言為無不周遍實則
外於倫理窮深極微而不可以入堯舜之道天下之學
非淺陋固滯則必入於此自道之不眀也邪誕妖異之
說競起塗生民之耳目溺天下於汙濁雖髙才眀智膠
於見聞醉生夢死不自覺也是皆正路之蓁蕪聖門之
蔽塞闢之而後可以入道先生進将覺斯民退將眀之
書不幸早世皆未及也其辨析精微稍見於世者學者
之所傳爾先生之門學者多矣先生之言平易易知賢
愚獲其益如羣飲於河各充其量先生教人自致知至
於知止誠意至於平天下灑掃應對至於窮理盡性循
循有序病世之學者捨近而趨逺處下而闚髙所以輕
自大而卒無得也先生接物辨而不間感而能通教人
而人易從怒人而人不怨賢愚善惡咸得其心狡偽者
獻其誠暴慢者致其恭聞風者誠服覿徳者心醉雖小
人以趨向之異顧於利害時見排斥退而省其私未有
不以先生為君子也先生為政治惡以寛處煩而裕當
法令繁宻之際未嘗從衆為應文逃責之事人皆病於
拘礙而先生處之綽然衆憂以為甚難而先生為之沛
然雖當倉卒不動聲色方監司競為嚴急之時其待先
生率皆寛厚設施之際有所賴焉先生所為綱條法度
人可效而為也至其道之而従動之而和不求物而物
應未施信而民信則人不可及也彭夫人封仁和縣君
嚴正有禮事舅以孝稱善睦其族先一年卒(一本有/五字)子
(一本有三/早卒字)曰端懿蔡州汝陽縣主簿曰端本治進士業
(一本有/四字)女(一本有三/夭一字)適假承務郎朱純之卜以今年十
月乙酉葬於伊川先塋謹書家世行業及歴官行事之
大槩以求誌於作者
　　　門人朋友叙述(并序/)
　先兄眀道之葬頤狀其行以求誌銘且備異日史氏
　採録既而門人朋友為文以叙其事迹述其道學者
　甚衆其所以推尊稱美之意人各用其所知盖不同
　也而以為孟子而後傳聖人之道者一人而已是則
　同文多不能盡取取其有補於行狀之不及者數篇
　附於行状之後
河間劉立之曰先生幼有竒(一作/異)質眀慧驚人年數嵗
即有成人之度嘗賦酌貪泉詩曰中心如自固外物豈
能遷當世先達許其志操及長豪勇自奮不溺於流俗
従汝南周茂叔問學窮性命之理率性㑹道體道成徳
出處孔孟従容不勉踰冠應舉京師聲望藹然老儒宿
學皆自以為不及莫不造門願交釋褐主永興軍鄠縣
簿永興帥府其出守皆禁宻大臣待先生莫不盡禮為
令晉城其俗樸陋民不知學中間㡬百年無登科者先
生擇其秀異為置學舎糧具聚而教之朝夕督厲誘進
學者風靡日盛熙寧元豐間應書者至數百登科者十
餘人先生為政條教精宻而主之以誠心晉城之民被
服先生之化暴桀子弟至有恥不犯迄先生去三年間
編戶數萬衆罪入極典者纔一人然鄉閭猶以不遵教
令為深恥熙寧七年立之得官晉城距先生去已十餘
年見民有聚口衆而不析異者問其所以云守程公之
化也其誠心感人如此薦為御史神宗召對問所以為
御史對曰使臣拾遺補闕裨賛朝廷則可使臣掇拾臣
下短長以沽直名則不能神宗歎賞以為得御史體神
宗厲精求治王荆公執政議法改令言者攻之甚力至
有發憤肆罵無所不至者先生獨以至誠開納君相疏
入輒削藁不以示子姪常曰揚已矜衆吾所不為嘗被
㫖赴中堂議事荆公方怒言者厲色待之先生徐曰天
下之事非一家私議願公平氣以聴荆公為之愧屈善
談太中公得請領崇福先生求折資監當以便養歸洛
從容親庭日以讀書勸學為事先生經術通眀義理精
微樂告不倦士大夫従之講學者日夕盈門虚往實歸
人得所欲先生在御史有南士㳺執政門者方自南還
未至而附㑹之說先布都下且其人素議虧闕先生奏
言其行後先生被命判武學其人已位通顯懼先生復
進乃抗章言先生新法之初首為異論先生笑曰是豈
誣我邪復以便親乞汝州監局先生髙才逺業淪屈卑
冗人為先生歎息而先生處之恪勤匪懈曰執事安得
不謹今皇帝即位以宗正丞召朝廷方且用之未赴闕
得疾以終先生有天下重望士民以其出處卜時隆汙
聞訃之日識與不識莫不隕涕自孟軻沒聖學失傳學
者穿鑿妄作不知入徳先生傑然自立於千載之後芟
闢榛穢開示本原聖人之庭户曉然可入學士大夫始
知所向然髙才世希能造其藩閾者葢鮮况堂奥乎先
生徳性充完粹如之氣盎於面背樂易多恕終日怡恱
立之從先生三十年未嘗見其(一有/有字)忿厲之色接人温
然無賢不肖皆使之款曲自盡聞人一善咨嗟奨勞惟
恐其不篤人有不及開導誘掖惟恐其不至故雖桀傲
不恭見先生莫不感恱而化服風格髙邁不事標飾而
自有畦畛望其容色聴其言教則放心邪氣不復萌於
胷中太中公告老而歸家素清窶僦居洛城先生以禄
養族大食衆菽粟僅足而老幼各盡其歡中外幼孤窮
無託者皆收養之撫育誨𨗳期於成人嫁女娶婦皆先
孤遺而後及已子食無重肉衣無兼副女長過期至無
資以遣先生達於従政以仁愛為本故所至民戴之如
父母立之嘗問先生以臨民曰使民各得輸其情問御
吏曰正已以格物雖愚不肖佩服先生之訓不敢㤀怠
先生抱經濟大器有開物成務之才雖不用於時然至
誠在天下惟恐一物不得其所見民疾苦如在諸已聞
朝廷興作小失則憂形顔色嘗論所以致君堯舜措俗
成康之意其言感激動人千五百年一生斯人時命不
㑹如此美志不行利澤不施惜哉立之家與先生有累
世之舊先人髙爽有竒操與先生好尤宻先人早世立
之方數嵗先生兄弟取以歸敎養視子姪卒立其門户
末世俗薄朋友道衰聞先生之風宜有愧恥立之従先
生最久聞先生教最多得先生行事為最詳先生終繫
官朔陲不得與於行服之列哭泣之哀承訃悲號摧裂
肝膈先生大節髙誼天下莫不聞至於委曲纎細一言
一行足以埀法來世而人所不及知者大懼堙没不傳
以為門人羞輒書所知以備採擇
沛國朱光庭曰嗚呼道之不眀不行也久矣自子思筆
之於書其後孟軻倡之軻死而不得其傳退之之言信
矣大扺先生之學以誠為本仰觀乎天清眀穹窿日月
之運行隂陽之變化所以然者誠而已俯察乎地廣博
持載山川之融結草木之繁殖所以然者誠而已人居
天地之中㕘合無間純亦不已者其在兹乎盖誠者天
徳也聖人自誠而眀其靜也淵停其動也神速天地之
所以位萬物之所以育何莫由斯道也先生得聖人之
誠者也自始學至於成徳雖天資穎徹絶出等夷然卓
然之見一主於誠故推而事親則誠孝事君則誠忠友
于兄弟則綽綽有裕信於朋友則久要不忘修身慎行
則不愧於屋漏臨政愛民則如保乎赤子非得夫聖人
之誠孰能與於斯才周萬物而不自以為髙學際三才
而不自以為足行貫神眀而不自以為異識照古今而
不自以為得至於六經之奥義百家之異說研窮搜決
判然胷中天下之事雖萬變交於前而燭之不失毫釐
權之不失輕重凡貧富貴賤死生皆不足以動其心真
可謂大丈夫者非所得之深所養之厚能至於是歟嗚
呼天之生斯人使之平治天下功徳豈小補哉方當聖
政日新賢者彚進殆将以斯道覺斯民而天奪之速可
謂不幸之甚矣孔子曰朝聞道夕死可矣自孟子以來
千有餘嵗先王大道得先生而後傳其補助天地之功
可謂盛矣雖不得髙位以澤天下然而以斯道倡之於
人亦已較著其聞見而知之尚能似之先生為不亡矣
河間邢恕曰先生徳性絶人外和内剛眉目清峻語聲
鏗然恕早従先生之弟學初見先生於磁州其氣貌清
眀夷粹其接人和以有容其㫁義剛而不犯其思索妙
造精義其言近而測之益逺恕盖始恍然自失而知天
下有成徳君子所謂完人者若先生是已先生為澶州
幕官嵗餘罷歸恕後過澶州問村民莫不稱先生咨嗟
歎息盖先生之從政其視民如子憂公如家其誠心感
物雖為郡僚佐又止嵗餘而去至使田父野人皆知其
姓名又稱歎其賢使先生為一郡又何如哉使先生行
乎天下又如何哉既不用於朝廷而以奉親之故禄仕
於筦庫以為養居洛㡬十年玩心於道徳性命之際有
以自養其渾浩沖融而必合乎規矩凖繩盖真顔氏之
流黄憲劉迅之徒不足道也洛實別都乃士人之區藪
在仕者皆慕化之従之質疑解惑閭里士大夫皆髙仰
之樂従之逰學士皆宗師之講道勸義行李之往來過
洛者茍知名有識必造其門虚而往實而歸莫不心醉
斂袵而誠服於是先生身益退位益卑而名益髙於天
下今皇帝即位太皇太后同聴㫁凡政事之利者存害
者去復起司馬公君實以為門下侍郎用吕公晦叔為
尚書左丞而先生亦以宗正丞召執政日須其來将大
用之訃至京師諸公人人歎嗟為朝廷惜士大夫下至
布衣諸生聞之莫不相弔以為哲人云亡也嗚呼惟先
生以直道言事不合去國十有七年今太母制政下令
不出房闥天下固已宴然方大講求政事之得失救偏
矯枉資人材以成治功之時如先生之才大小左右内
外用之無不宜盖其所知上極堯舜三代帝王之治其
所以包涵博大悠逺纖悉上下與天地同流其化之如
時雨者先生固已黙而識之至於興造禮樂制度文為
下至行師用兵戰陣之法無所不講皆造其極外之夷
狄情狀山川道路之險易邊鄙防戍城寨斥堠控帶之
要靡不周知其吏事操決文法簿書又皆精宻詳練若
先生可謂通儒全才矣而所有不試其萬一又不究於
髙年此有志之士所以慟哭而流涕也
成都范祖禹曰先生為人清眀端潔内直外方其學本
於誠意正心以聖賢之道可以必至勇於力行不為空
文其在朝廷與道行止主於忠信不崇虚名其為政視
民如子慘怛教愛出於至誠建利除害所欲必得故先
生所至民賴之如父母去久而思之不忘先生常言縣
之政可達於天下一邑者天下之式也先生以親老求
為閒官居洛陽殆十餘年與弟伊川先生講學於家化
行鄉黨家貧疏食或不繼而事親務養其志賙贍族人
必盡其力士之從學者不絶於館有不逺千里而至者
先生於經不務解析為枝詞要其用在已而眀於知天
其教人曰非孔子之道不可學也葢自孟子沒而中庸
之學不傳後世之士不循其本而用心於末故不可與
入堯舜之道先生以獨智自得去聖人千有餘嵗發其
闗鍵直覩堂奥一天地之理盡事物之變故其貌肅而
氣和志定而言厲望之可畏即之可親叩之者無窮従
容以應之其出愈新真學者之師也成就人才於時為
多雖久去朝廷而人常以其出處為時之通塞既除宗
正丞天下日望先生入朝以為且大用及聞其亡上自
公卿下至閭巷士民莫不哀之曰時不幸也其命矣夫
　伊洛淵源錄巻二
欽定四庫全書
　伊洛淵源錄巻三
　　　　　　　　　　　　　宋　朱子　撰
　明道先生
　　書行狀後　　　　　　　　　　游　酢
先生道徳之髙致經綸之逺圖進退之大節伊川季先
生與門人髙弟既論其實矣酢復何言謹拾其遺事備
採録云先生生而有妙質聞道甚早年逾冠明誠夫子
張子厚友而師之子厚少時自喜其才謂提騎卒數萬
可横行匈奴視叛羌為易與耳故從之游者多能道邊
事既而得聞先生論議乃歸謝其徒盡棄其舊學以從
事明道其視先生雖外兄弟之子而虚心求益之意懇
懇如不及逮先生之官猶以書抵扈以定性未能不動
致問先生為破其疑使内外動靜道通為一讀其書可
考而知也其後子厚學成徳尊識者謂與孟子比然猶
祕其學不多為人講之其意若曰雖復多聞不務畜徳
徒善口耳而已故不屑與之言先生謂之曰道之不明
於天下久矣人善其所習自謂至足必欲如孔門不憤
不啓不悱不發則師資勢隔而先王之道或㡬乎熄矣
趣今之時且當隨其資而誘之雖識有明暗志有淺深
亦各有得焉而堯舜之道庶可馴致子厚用其言故闗
中學者躬行之多與洛人竝推其所自先生發之也擢
為御史睿眷甚渥亟承徳音所獻納必據經術事常辨
於早而戒於漸一日神宗縱言及於辭命先生曰人主
之學惟當務為急辭令非所先也神宗為之動顔㑹同
天節宮嬪専獻竒巧為天子夀先生既言於朝又顧謂
執政戒之執政曰宮嬪實為非上意也庸何傷先生曰
作淫巧以蕩上心所傷多矣公之言非是執政辭遂屈
是時有同在臺列者志未必同然心慕其為人嘗語人
曰他人之賢者猶可得而議也乃若伯淳則如美玉然
反復視之表裏洞徹莫見疵瑕先生平生與人交無隠
情雖僮僕必託以忠信故人亦不忍欺之嘗自澶淵遣
奴持金詣京師貿用物計金之數可當二百千奴無父
母妻子同列聞之莫不駭且誚既而奴持物如期而歸
衆始歎服盖誠心發於中暢於四肢見之者信慕事之
者革心大抵類此先生少長親闈視之如傷又氣象清
越灑然如在塵外宜不能勞苦及遇事則每與賤者同
起居飲食人不堪其難而先生處之裕如也嘗董役雖
祁寒烈日不擁裘不御盖時所巡行衆莫測其至故人
自致力嘗先期畢事異時夫伍中夜多譁一夫或怖萬
夫競起姦人乘虚為盜者不可勝數先生以師律處之
遂訖去無譁者及役罷夫散部伍猶肅整如常初至鄠
有監酒稅者以賄播聞然怙力文身自號能殺人衆皆
憚之雖監司州将不敢發先生至将與之同事其人心
不自安輒為言曰外人謂某自盜官錢新主簿将發之
某勢窮必殺人言未訖先生笑曰人之為言一至於此
足下食君之禄詎肻為盜萬一有之将救死不暇安能
殺人其人黙不敢言後亦私償其所盜卒以善去州從
事有既孤而遭祖母䘮者身為嫡孫未果承重先生為
推典法意告之甚悉其人從之至今遂為定令而天下
搢紳始習為常葢先生御小人使不麗於法助君子使
必成其美又大抵類此先生雖不用而未嘗一日忘朝
廷然久幽之操確乎如石胷中之氣冲如也所至士大
夫多棄官從之學朝見而夕歸飲其和茹其實既久而
不能去其有貧者以單衣御冬累年而志不變身不屈
葢先生之教要出於為巳而士之游其門者所學皆心
到自得無求於外以故甚貧者忘飢寒已仕者忘爵禄
魯重者敏謹細者裕强者無拂理愿者有立志可以修
身可以齊家可以治國平天下非若世之士妄意空無
追咏昔人之糟粕而身不與焉及措之事業則倀然無
據而已也方朝廷圖任真儒以恵天下天下有識者謂
先生行且大用矣不幸而先生卒嗚呼道之行與廢果
非人力所能為也悲夫哭而為之賛曰
天地之心其太一之體與天地之化其太和之運與確
然髙明萬物覆焉隤然博厚萬物載焉非以其一與陽
自此舒隂自此凝消息滿虚莫見其形非以其和與夫
子之徳其融心滌慮黙契於此與不然何穆穆不己渾
渾無涯而能言之士莫足以頌其美與嗟乎孰謂此道
未施此民未覺而先覺者逝與百世之下有想見夫子
而不可得者亦能觀諸天地之際與
　　哀詞　　　　　　　　　　　　呂大臨
嗚呼去聖逺矣斯文喪矣先王之流風善政泯沒而不
可見明師賢弟子傳授之學㫁續而不得聞以章句訓
詁為能窮遺經以儀章度數為能盡儒術使聖人之道
玩於腐儒諷誦之餘隠於百姓日用之末反求諸已則
罔然無得施之於天下則若不可行異端争衡猶不與
此先生負特立之才知大學之要博文强識躬行力究
察倫明物極其所止渙然心釋洞見道體其造於約也
雖事變之感不一知應以是心而不窮雖天下之理至
衆知反之吾身而自足其致於一也異端並立而不能
移聖人復起而不與易其養之成也和氣充浹見於聲
容然望之崇深不可慢也遇事優為從容不迫然誠心
懇惻弗之措也其自任之重也寧學聖人而未至不欲
以一善成名寧以一物不被澤為巳病不欲以一時之
利為巳功其自信之篤也吾志可行不茍潔其去就吾
義所安雖小官有所不屑夫位天地育萬物者道也傳
斯道者斯文也振已墜之文達未行之道者先生也使
學不卒傳志不卒行至於此極者天也先生之徳可形
容者猶可道也其獨智自得合乎天契乎先聖者不可
得而道也元豐八年六月明道先生卒門人學者皆以
所自得者名先生之徳先生之徳未易名也亦各伸其
志爾
　　墓表
大宋明道先生程君伯淳之墓
　　　　　　　守太師致仕潞國公文彥博題
先生名灝字伯淳葬於伊川潞國太師題其墓曰明道
先生弟頤序其所以刻之石曰周公没聖人之道不行
孟軻死聖人之學不傳道不行百世無善治學不傳千
載無真儒無善治士猶得以明夫善治之道以淑諸人
以傳諸後無真儒天下貿貿焉莫知所之人欲肆而天
理滅矣先生生千四百年之後得不傳之學於遺經志
将以斯道覺斯民天不憗遺哲人早世鄉人士大夫相
與議曰道之不明也久矣先生出倡聖學以示人辨異
端闢邪說開歴古之沈迷聖人之道得先生而後明為
功大矣於是帝師采衆議而為之稱以表其墓學者之
於道知所向然後見斯人之為功知所至然後見斯名
之稱情山可夷谷可堙明道之名亘萬世而長存勒石
墓旁以詔後人
　　贊　　　　　　　　　　　　　陳　恬
賢哉先生始於孝弟孝篤於親弟友其弟推以治人不
為而化民靡有争揖讓於野移之事君讜言忠謨姦邪
之言感動欷歔舉以教人粹然王道天下英材躬服允
蹈本於正身惟徳温温如冬之日如夏之雲終其黙識
洞暢今古鈎深窮微該世之務賢哉先生超然絶倫大
用甚邇胡奪之年先生之道不在其弟方其初起天下
咸喜今其西矣天下懷矣誰為有力進之君矣俾行其
道覺斯民矣
　　遺事(二十/七條)
明道先生曰吾學雖有所受天理二字却是自家體帖
出來(見上蔡/語錄)
先生謂學者曰賢看灝如此灝煞用工夫
常見伯淳所在臨政便上下響應到了人衆後便成風
成風則有所鼓動天地間只是一箇風以動之也(見程/氏遺)
(書伊川/先生語)
明道作縣常於坐右書視民如傷四字云灝每日常有
媿於此觀其用心應是不到錯决撻了人(見龜山/語錄)
明道臨民刑未嘗不用亦嚴亦威然至誠感人而人化
之(見候子/雅言)
明道主簿上元時謝師直為江東轉運判官師宰來省
其兄嘗從明道假公僕掘桑白皮明道問之曰漕司役
卒甚多何為不使曰本草說桑白皮出土見日者殺人
以伯淳所使人不欺故假之爾師宰之相信如此(見文/集伊)
(川記/下同)
謝師直尹洛時嘗談經與鄙意不合因曰伯淳亦然往
在上元景温說春秋猶時見取至言易則皆曰非是頤
謂曰二君皆通易者也監司談經而主簿乃曰非是監
司不怒主簿敢言非通易能如是乎
明道昔見上稱介甫之學對曰王安石之學不是上愕
然問曰何對曰臣不敢逺引止以近事明之臣嘗讀詩
言周公之徳云公孫碩膚赤舄几几周公盛徳形容如
是之盛如王安石其身猶不能自治何足以及此(見遺/書又)
(按龜山語錄亦載此語稱周公赤舄几几聖人蓋如/此若安石剛𥚹自任恐聖人不然恐當以遺書為正)
神宗問王安石之學如何明道對曰安石博學多聞則
有之守約則未也(見遺書/下同)
荆公嘗與明道論事不合因謂先生曰公之學如上壁
言難行也明道曰㕘政之學如捉風後來逐不附巳者
而獨不怨明道且曰此人雖未知道亦忠信人也
新政之改亦是吾黨爭之有太過成就今日之事塗炭
天下亦須兩分其罪可也當時天下岌岌乎殆哉介甫
欲去數矣其時介甫直以數事上前卜去就若青苗之
議不行則决其去伯淳於上前與孫莘老同得上意要
了當此事大扺上意不欲抑介甫要得人擔當了而介
甫之意亦尚無必伯淳嘗言管仲猶能言出令當如流
水以順人心今㕘政須要做不順人心事何故介甫之
意只恐始為人所沮其後行不得伯淳却道但做順人
心事人誰不願從也介甫道此感賢誠意却則為天祺
其日於中書大悖縁是介甫大怒遂以死力爭於上前
上為之一以聽用從此黨分矣莘老受約束而不肻行
遂坐貶而伯淳遂待罪既而除以西京提刑伯淳復求
對遂見上上言有甚文字伯淳云今咫尺天顔尚不能
少回天意文字更復何用欲去而上問者數四伯淳每
以陛下不宜輕用兵為言朝廷羣臣無能任陛下事者
以今日之患觀之猶是自家不善従容至於青苗且放
過又且何妨伯淳當言職苦不曽使文字大綱只是於
上前說了其他些小文字只是備禮而己大抵自仁祖
朝優容諫臣當言職者必以詆訐而去為賢習以成風
惟恐人言不稱職以去為落便宜昨來諸君葢未免此
茍如是為則是為己尚有私意在却不在朝廷不干事
理
今日朝廷所以特惡忌伯淳者以其可理㑹事只是理
㑹學這裏動則於他輩有所不便也故特惡之深
以吾自處猶是自家當初學未至意未誠其徳尚薄無
以感動他天意此自思則如此然今日許大氣燄當時
欲一二人動之誠如河濱之人捧土以塞孟津誠可笑
也據當時事勢又至於今日豈不是命
程伯淳先生嘗曰熙寧初王介甫行新法並用君子小
人君子正直不合介甫以為俗學不通世務斥去小人
茍容諂佞介甫以為有才知變通用之君子如司馬君
實不拜同知樞宻院以去范堯夫辭同修起居注得罪
張天祺自監察御史面折介甫被謫介甫性狠愎衆人
皆以為不可則執之愈堅君子既去所用皆小人爭為
刻薄故害天下益深使衆君子未與之敵俟其勢久自
緩委曲平章尚有聴從之理則小人無隙以乗其為害
不至於此之甚也(見邵氏/聞見錄)
聖人志在天下國家與常人志在功名全别孟子傳聖
人之道故曰予豈若是小丈夫然哉諫於其君而不受
則悻悻然見於其面去則窮日之力且看聖人氣象則
別明道先生却是如此元豐中有詔起呂申公司馬温
公温公不起明道作詩送呂申公又詩寄温公(二詩皆/見文集)
其意直是眷眷在天下國家雖然如此於去就又却極
分明不放過一步作臺官時言新法者皆得責明道獨
除提刑辭不受改除簽判乃止(見胡氏/傳家録)
元豐二年二月詔以程顥同判武學顧臨權開封府推
官諫官李定以顥嘗為御史論新法與臨併言罷之呂
申公上疏略曰顥立身行已素有本末講學議論久益
疏通且其在言路日時有論列皆辭意忠厚不失臣子
之體
扶溝地卑嵗有水旱明道先生經畫溝洫之法以治之
未及興工而先生去官先生曰以扶溝之地盡為溝洫
必數年乃成吾為經畫十里之地以開其端後之人知
其利必有繼之者矣夫為令之職必使境内之民凶年
飢嵗免於死亡飽食逸居有禮義之訓然後為盡故吾
於扶溝開設學校聚邑人子弟教之亦㡬成而廢夫百
里之施至狹也而道之興廢繫焉是數事皆未及成豈
不有命歟然知而不為而責命之興廢則非矣此吾所
以不敢不盡心也(見庭聞/藁録)
明道終日坐如泥塑人然接人渾是一團和氣所謂望
之儼然即之也温(見上蔡/語錄)
凡詩必使言之無罪聞者知戒所以尚譎諫也如東坡
詩只是譏誚朝廷無至誠惻怛愛君之意言之安得無
罪聞之豈足以戒乎伯淳先生詩云未須愁日暮天際
是輕隂又云莫辭盞酒十分醉只恐風花一片飛何其
温柔敦厚也聞之者亦且自然感動矣(見龜山/語錄)
學者須是胷懐擺脫得開始得不見明道先生作鄠縣
主簿時有詩云雲淡風輕近午天傍花隨桞過前川時
人不識予心樂将謂偷閒學少年看他胷中直是好與
曽㸃底事一般先生又有詩云閒來無事不従容睡覺
東窓日已紅萬物靜觀皆自得四時佳興與人同道通
天地有形外思入風雲變態中富貴不淫貧賤樂男兒
到此是豪雄問周恭叔恁他放開如何謝曰他不是擺
脫得開只為立不住便放却忒早在裏明道門擺脫得
開為他所過者化問見箇甚道理便能所過者化謝曰
呂晉伯下得一轉語好道所存者神便能所過者化所
過者化便能所存者神横渠云性性為能存神物物為
能過化甚親切(見上蔡語/錄下同)
明道先生善言詩他又不曽章解句釋但優㳺玩味吟
哦上下便使人有得處又曰伯淳談詩並不下一字訓
詁有時只轉一兩字㸃(平/聲)掇地念過便教人省悟又曰
古人所以貴親炙之也
伊川與君實語終日無一句相合明道與語直是道得
下
明道先生與門人講論有不合者則曰更有商量伊川
則直曰不然(見外/書)
康節邵先生作四賢吟云彥國之言鋪陳晦叔之言簡
當君實之言優游伯淳之言條暢四賢洛陽之望是以
在人之上有宋熙寧之間大為一時之壯(見擊/壤集)
元豐八年三月五日神宗升遐詔至洛故相韓康公為
留守程宗丞伯淳為汝州酒官㑹有檄來舉哀於府既
罷謂康公之子宗師兵部曰顥以言新法不便忤大臣
同列皆謫官顥獨除監司顥不敢當辭之念先帝見知
之恩終無以報已而泣兵部曰今日朝廷之事如何宗
丞曰司馬君實吕晦叔作相矣兵部曰二公果作相當
如何宗丞曰當與元豐大臣同若先分黨與他日可憂
兵部曰何憂宗丞曰元豐大臣皆嗜利者使自變其已
甚害民之法則善矣不然衣冠之害未艾也君實忠直
難與議晦叔解事恐力不足爾既而二公果並相召宗
丞未行以疾卒宗丞為温公申公所重使不早死更相
調䕶協濟於朝則元祐朋黨之論無自而起矣論此事
時范醇夫朱公掞杜孝錫伯温同聞之今四十年而其
言益驗故表而出之(見邵氏/聞見錄)
先生墓誌韓公持國撰孫公曼叔書(見文集然誌文作/不傳於世韓氏家)
(集經亂而/不存矣)
或問明道於富韓公公曰伯淳無福天下人也無福(見/涪)
(陵記/善錄)
陳忠肅公嘗作責沈文送其姪孫淵㡬叟云葉公沈諸
梁問孔子於子路子路不對葉公當世賢者魯有仲尼
而不知宜乎子路之不對也予元豐乙丑夏為禮部貢
院㸃檢官適與校書郎范公醇夫同舎公嘗論顔子之
不遷不貳惟伯淳有之子問公曰伯淳誰也公黙然久
之曰不知有程伯淳邪予謝曰生長東南實未知也時
予年二十九矣自是以來嘗以寡陋自愧(見陳忠肅公/集范公遺事)
(云自是每得明道先生/之文必冠帶而後讀之)
　
　
　
　
　
　
　
　
　
　伊洛淵源錄巻三
欽定四庫全書
　伊洛淵源録巻四
　　　　　　　　　　　　　宋　朱子　撰
　伊川先生
　　年譜
先生名頤字正叔明道先生之弟也(明道生於明道元/年壬申伊川生於)
(明道二/年癸酉)幼有髙識非禮不動(見語/録)年十四五與明道同
受學於舂陵周茂叔先生(見哲宗徽/宗實録)皇祐二年年十八
上書闕下勸仁宗以王道為心生靈為念黜世俗之論
期非常之功且乞召對面陳所學不報間遊太學時海
陵胡翼之先生方主教導嘗以顔子所好何學論試諸
生得先生所試大驚即延見處以教職(見文/集)呂希哲原
明與先生隣齋首以師禮事焉既而四方之士従遊者
日益衆(見呂氏/童蒙訓)舉進士嘉祜四年廷試報罷遂不復試
太中公屢當得任子恩輒推與族人(見涪陵/記善録)治平熙寧
間近臣屢薦自以為學不足不願仕也(見文集又按呂/申公家傳云公)
(判太學命衆博士即先生之居敦請為太學正先生固/辭公即命駕過之又雜記治平三年九月公知蔡州將)
(行言曰伏見南省進士程頤年三十四有特立之標出/羣之姿嘉祐四年已與殿試自後絶意進取往來太學)
(諸生願得以為師臣方領國子監親往敦請卒不能屈/臣甞與之語洞明經術通古今治亂之要實有經世濟)
(物之才非同拘士曲儒徒有偏長使在朝廷必為國器/伏望特以不次旌用明道行状云神宗嘗使推擇人材)
(先生所薦數十人以父表/弟張載暨弟頤為稱首)元豐八年哲宗嗣位門下侍
郎司馬公光尚書左丞吕公公著及西京留守韓公絳
上其行義於朝(見哲宗徽宗實錄按温公集與呂申公/同薦劄子曰臣等竊見河南處士程頤)
(力學好古安貧守節言必忠信動遵禮義年逾五十不/求仕進真儒者之髙蹈聖世之逸民伏望特加召命擢)
(以不次足以矜式士類禆益風化又按胡文定公文集/云是時諌官朱光庭又言頤道徳純備學問淵博材資)
(勁正有中立不倚之風識慮明徹至知㡬其神之妙言/行相顧而無擇仁義在躬而不矜若用斯人俾當勸講)
(必能輔養聖徳啓迪天聰一正君心為天下福又謂頤/究先王之藴達當世之務乃天民之先覺聖代之真儒)
(裨之日侍經筵足以發揚聖訓兼掌學校足以丕變斯/文又論祖宗時起陳摶种放髙風素節聞於天下揆頤)
(之賢摶放未必能過之頤之道則有摶放所不及知者/觀其所學真得聖人之傳致思力行非一日之積有經)
(天緯地之才有制禮作樂之具乞訪問其至言正論所/以平治天下之道又謂頤以言乎道則貫徹三才而無)
(一毫之或間以言乎徳則并包衆美而無一善之或遺/以言乎學則博通古今而無一物之不知以言乎才則)
(開物成務而無一理之不總是以聖人之道至此而傳/况當天子進學之初若俾真儒得専經席豈不盛哉)
十一月丁已授汝州團練推官西京國子監教授(見實/録)
先生再辭尋召赴闕元祐元年三月至京師(王巖叟奏/云伏見程)
(頤學極聖人之精微行全君子之純粹早與其兄顥俱/以徳名顯於時陛下復起頤而用之頤趨召以來待詔)
(闕下四方俊又莫不翹首鄉風以觀朝廷所以待之者/如何處之者當否而将議焉則陛下此舉繫天下之心)
(臣願陛下加所以待之之禮擇所以處之之方而使髙/賢得為陛下盡其用則所得不獨頤一人而已四海潛)
(光隠徳之士皆将相/招而為朝廷出矣)除宣徳郎秘書省校書郎先生辭
曰祖宗時布衣被召自有故事今臣未得入見未敢祗
命(王巖叟奏云臣伏聞聖恩特除程頤京官仍與校書/郎足以見陛下優禮髙賢而使天下之人歸心於盛)
(徳也然臣區區之誠尚有以為陛下言者願陛下一召/見之試以一言問為國之要陛下至明遂可自觀其人)
(臣以頤抱道飬徳之日乆而潛神積慮之功深靜而閲/天下之義理者多必有嘉言以新聖徳此臣所以區區)
(而進頤然非為頤也欲成陛下之美耳陛下一見而後/命之以官則頤當之而無愧陛下與之而不悔授受之)
(間兩得/之矣)於是召對太皇太后面諭将以為崇政殿說書
先生辭不獲始受西監之命且上奏論經筵三事其一
以上富春秋輔養為急宜選賢徳以備講官因使陪侍
宿直陳說道義所以涵養氣質薫陶徳性其二請上左
右内侍宮人皆選老成厚重之人不使侈靡之物淺俗
之言接於耳目仍置經筵秖應内臣十人使伺上在宮
中動息以語講官其或小有違失得以隨事規諫其三
請令講官坐講以養人主尊儒重道之心寅畏祇懼之
徳而曰若言可行敢不就職如不可用願聽其辭(劄子/三道)
(見文集又按劉忠肅公文集有章疏論先生辭卑居尊/未被命而先論事為非是葢不知先生出處語黙之際)
(其義固/已精矣)既而命下以通直郎充崇政殿說書(見實/録)先生
再辭而後受命四月例以暑熱罷講先生奏言輔導少
主不宜踈略如此乞命講官以六參日上殿問起居因
得従容納誨以輔上徳(見文/集)五月差同孫覺顧臨及國
子監長貳看詳國子監條制(見實/録)先生所定大概以為
學校禮義相先之地而月使之爭殊非教養之道請改
試為課有所未至則學官召而教之更不考定髙下制
尊賢堂以延天下道徳之士鎸解額以去利誘省繁文
以専委任勵行檢以厚風教及置待賓吏師齋立觀光
法如是者亦數十條(見文集舊實録云禮部尚書胡宗/愈謂先帝聚士以學教人以經三)
(舍科條固己精宻宜一切仍舊因/是深詆先生謂不宜使在朝廷)六月上疏太皇太后
言今日至大至急為宗社生靈長久之計惟是輔養上
徳而輔養之道非徒渉書史覽古今而已要使跬步不
離正人乃可以涵養薰陶成就聖徳今間日一講解釋
數行為益既少又自四月罷講直至中秋不接儒臣殆
非古人旦夕承弼之意請俟初秋即今講官輪日入侍
陳說義理仍選臣僚家十一二嵗子弟三人侍上習業
且以邇英迫隘暑熱恐於上體非宜而講日宰臣史官
皆入使上不得舒泰悅懌請自今一月再講於崇政殿
然後宰臣史官入侍餘日講於延和殿則後楹埀簾而
太皇太后時一臨之不惟省察主上進業其於后徳未
必無補且使講官欲有所言易以上達所繫尤大又講
讀官例兼它職請亦罷之使得積誠意以感上心皆不
報八月差兼判登聞鼓院先生引前說且言入談道徳
出領訴訟非用人之體再辭不受(見文集楊時曰事道/與禄仕不同常夷甫)
(以布衣入朝神宗欲優其禄令兼數局如鼓院染院使/之類夷甫一切受之及伊川先生為講官朝廷亦欲)
(兼它職則固辭葢前日所以不仕者為道也則今日之/仕須其官足以行道乃可受不然是茍禄也然後世道)
(學不明君子辭受取舍人鮮知之故常公之受/人不以為非而先生之辭人亦不以為是也)二年又
上疏論延和講讀埀簾事且乞時召講官至簾前問上
進學次第又奏邇英暑熱乞就崇政延和殿或它寛涼
處講讀給事中顧臨以殿上講讀為不可有㫖修展邇
英閣先生復上疏以為修展邇英則臣所請遂矣然祖
宗以來並是殿上坐講自仁宗始就邇英而講官立侍
葢従一時之便爾非若臨之意也今臨之意不過以尊
君為說而不知尊君之道若以其言為是則誤主上知
見臣職當輔導不得不辨先生在經筵每當進上必宿
齋豫戒潛思存誠冀以感動上意(見文/集)而其為說常於
文義之外反復推明歸之人主一日當講顔子不改其
樂章門人或疑此章非有人君事也将何以為說及講
既畢文義乃復言曰陋巷之士仁義在躬而忘其貧
賤人主崇髙奉養備極茍不知學安能不為富貴所移
且顔子王佐之才也而簞食瓢飲季氏魯國之蠧也而
富於周公魯君用捨如此非後世之監乎聞者歎服(見/胡)
(氏論語/詳疏)而哲宗亦嘗首肻之(見文/集)不知者或誚其委曲
已甚先生曰不於此盡心竭力而於何所乎上或服藥
即日就醫官問起居(見語/錄)然入侍之際容貌極莊時文
潞公以太師平章重事或侍立終日不懈上雖喻以少
休不去也人或以問先生曰君之嚴視潞公之恭孰為
得失先生曰潞公四朝大臣事幼主不得不恭吾以布
衣職輔導亦不敢不自重也(見邵氏/聞見錄)嘗聞上在宫中起
行漱水必避螻蟻因請之曰有是乎上曰然誠恐傷之
爾先生曰願陛下推此心以及四海則天下幸甚(見語/錄)
一日講罷未退上忽起憑欄戲折栁枝先生進曰方春
發生不可無故摧折上不悅(見馬永卿所編劉諫議語/且云温公聞之亦不悅或)
(云恐無/此事)所講書有容字中人以黄覆之曰上藩邸嫌名
也先生講罷進言曰人主之勢不患不尊患臣下尊之
過甚而驕心生耳此皆近習輩飬成之不可以不戒請
自今舊名嫌名皆勿復避(見語/錄)時神宗之喪未除而百
官以冬至表賀先生言節序變遷時思方切請改賀為
慰及除喪有司又將以開樂置宴先生又奏請罷宴曰
除喪而用吉禮則因事用樂可矣今特設宴是喜之也
(見文/集)嘗聞後苑以金製水桶問之曰崇慶宫物也先生
曰若上所御則吾不敢不諫在職累月不言禄吏亦弗
致既而諸公知之俾户部特給焉又不為妻求邑封或
問之先生曰某起於草萊三辭不獲而後受命今日乃
為妻求封乎(見語/錄)經筵承受張茂則嘗招諸講官啜茶
觀畫先生曰吾平生不啜茶亦不識畫竟不往(見龜山/語録或)
(云恐無/此事)文潞公嘗與呂范諸公入侍經筵聞先生講說
退相與嘆曰真侍講也一時人士歸其門者甚盛而先
生亦以天下自任論議褒貶無所顧避由是同朝之士
有以文章名世者疾之如讐與其黨類巧為謗詆(見龜/山語)
(録王公繫年録呂申公家傳及先生之子端中所撰集/序又按蘇軾奏狀亦自云臣素疾程某之姦未嘗假以)
(辭色又按侍御史呂陶言明堂降赦臣僚稱賀訖而兩/省官欲往奠司馬光是時程頤言曰子于是日哭則不)
(歌豈可賀赦才了却往弔喪坐客有難之曰子于是日/哭則不歌即不云歌則不哭今己賀赦了却往弔喪于)
(禮無害蘇軾遂以鄙語戲程頤衆皆大笑結怨之端盖/自此始又語録云國忌行香伊川令供素饌子瞻詰之)
(曰正叔不好佛胡為食素先生曰禮居喪不飲酒不食/肉忌日喪之餘也子瞻令具肉食曰為劉氏者左袒于)
(是范淳夫輩食素秦黄輩食肉又鮮于綽傳信録云舊/例行香齋筵兩制以上及臺諫官設蔬饌然以粗糲遂)
(輪為食㑹皆用肉食矣元祐初崇政殿說書程正叔以/食肉為非是議為素食衆多不従一日門人范淳夫當)
(排食遂具蔬饌内翰蘇子瞻因以鄙語戲正叔正叔門/人朱公掞輩銜之遂立敵矣是後蔬饌亦不行又語録)
(云時呂申公為相凡事有疑必質於伊川進退人才二/蘇疑伊川有力故極詆之又曰朝廷欲以游酢為某官)
(蘇右丞沮止毁及伊川宰相蘇子容曰公未可如此頌/觀過其門者無不肅也又按劉諫議盡言集亦有異論)
(劉非蘇黨葢/不相知耳)一日赴講㑹上瘡疹不坐已累日先生退
詣宰臣問上不御殿知否曰不知先生曰二聖臨朝上
不御殿太皇太后不當獨坐且人主有疾而大臣不知
可乎翼日宰臣以先生言奏請問疾由是大臣亦多不
悅而諫議大夫孔文仲因奏先生汙下憸巧素無鄉行
經筵陳說僣横忘分遍謁貴臣歴造臺諫騰口間亂以
償恩讐致市井目為五鬼之魁請放還田里以示典刑
八月差管勾西京國子監(見舊實録又文仲傳載呂申/公之言曰文仲為蘇軾所誘)
(脅論事皆用軾意又呂申公家傳亦載其與吕大防劉/摯王存同較文仲所論朱光庭事語甚激切且云文仲)
(本以伉直稱然惷不曉事為浮薄輩所使以害善良後/乃自知為小人所給憤鬱嘔血而死按舊録固多妄然)
(此類不為無據新録皆刪之失其實矣又范太史家傳/云元祐九年奏曰臣伏見元祐之初陛下召程頤對便)
(殿自布衣除崇政殿說書天下之士皆謂得人實為希/濶之美事而纔及嵗餘即以人言罷之頤之經術行誼)
(天下共知司馬光呂公著皆與頤相知二十餘年然後/舉之此二人者非為欺罔以誤聖聰也頤在經筵切于)
(皇帝陛下進學故其講說語常繁多草茅之人一旦入/朝與人相接不為闗防未習朝廷事體而言者謂頤大)
(佞大邪貪黷請求奔走交結又謂頤欲以故舊傾大臣/以意氣役䑓諫其言皆誣罔非實也盖當時臺諫官王)
(巖叟朱光庭賈易皆素推服頤之經行故不知者指以/為頤黨陛下愼擇經筵之官如頤之賢乃足以輔導聖)
(學至如臣輩叨備講職實非敢望頤也臣久欲為頤一/言懐之累年猶豫不果使頤受誣罔之謗於公正之朝)
(臣每思之不無愧也今臣已乞去職若復召頤/勸講必有補聖明臣雖終老在外無所憾矣)先生既
就職再上奏乞歸田里曰臣本布衣因說書得朝官今
以罪罷則所授官不當得三年又請皆不報乃乞致仕
至再又不報五年正月丁太中公憂去官七年服除除
直秘閣判西京國子監(王公繫年録云元祐七年三月/四日延和奏事三省進呈程頤)
(服除欲與館職判檢院簾中以其不靖令只與西監遂/除直秘閣判西京國子監初頤在經筵歸其門者甚盛)
(而蘇軾在翰林亦多附之者遂有洛黨蜀黨之論二黨/道不同互相非毁頤竟為蜀黨所擠今又適軾弟轍執)
(政才進禀便云但恐不肯靖/簾中入其說故頤不復得召)先生再辭極論儒者進退
之道(見文/集)而監察御史董敦逸奏以為有怨望輕躁語
五月改授管勾崇福宮(見舊/錄)未拜以疾尋醫元祐九年
哲宗初親政申祕閣西監之命先生再辭不就(見文/集)紹
聖間以黨論放歸田里四年十一月送涪州編管(見實/錄)
門人謝良佐曰是行也良佐知之乃族子公孫與邢恕
之為爾先生曰族子至愚不足責故人情厚不敢疑孟
子既知天焉用尤臧氏(見語/錄)元符二年正月易傳成而
序之三年正月徽宗即位移峽州四月以赦復宣徳郎
任便居住(制見曲/阜集)還洛(記善錄云先生歸自涪州/氣貌容色髭髪皆勝平昔)十月
復通直郎權判西京國子監先生既受命即謁告欲遷
延為尋醫計既而供職門人尹焞深疑之先生曰上初
即位首被大恩不如是則何以仰承徳意然吾之不能
仕盖已決矣受一月之俸焉然後惟吾所欲爾(見文集/語錄又)
(劉忠肅公家私記云此除/乃李邦直范彛叟之意)建中靖國二年五月追所復
官依舊致仕(前此未嘗致仕而云依舊致仕疑/西監供職不久即嘗致仕也未詳)崇寧二
年四月言者論其本因姦黨論薦得官雖嘗明正罪罰
而叙復過優(己追所復官又云/叙復過優亦未詳)今復著書非毁朝政於
是有㫖追毁出身以來文字其所著書令監司覺察(語/錄)
(云范致虚言程某以邪說詖行惑亂衆聽而尹焞張/繹為之羽翼事下河南府體究盡逐學徒復𨽻黨籍)先
生于是遷居龍門之南止四方學者曰尊所聞行所知
可矣不必及吾門也(見語/錄)五年復宣義郎致仕(見實/錄)時
易傳成書已久學者莫得傳授或以為請先生曰自量
精力未衰尚覬有少進耳其後寢疾始以授尹焞張繹
(尹焞曰先生踐履盡易其作傳只是因而寫成熟讀玩/味即可見矣又云先生平生用意惟在易傳求先生之)
(學者觀此足矣語錄之類出于學者所記所見/有淺深故所記有工拙葢未能無失也見語錄)大觀二
年九月庚午卒於家年七十有五(見實/錄)于疾革門人進
曰先生平日所學正今日要用先生力疾微視曰道著
用便不是其人未出寢門而先生沒(見語錄一作門人/郭忠孝尹子云非)
(也忠孝自黨事起不與先/生往來及卒亦不致奠)初明道先生嘗謂先生曰異
日能使人尊嚴師道者吾弟也若接引後進學隨人材
而成就之則予不得讓焉(見語錄侯仲良曰朱公琰見/明道於汝州踰月而歸語人)
(曰光庭在春風中坐了一月游定夫楊中立來見伊川/一日先生坐而瞑目二子侍立不敢去久之先生乃顧)
(曰二子猶在此乎日暮矣姑就舍二子者退則門外雪/深尺餘矣其嚴厲如此晚年接學者乃更平易葢其學)
(己到至處但于聖人氣象差少従容爾明道則已從容/惜其早死不及用也使及用于元祐間則不至有今日)
(事/矣)先生既沒昔之門人高弟多已先亡無有能形容其
徳美者然先生嘗謂張繹曰我昔状明道先生之行我
之道盖與明道同異時欲知我者求之于此文可也(見/集)
(序尹焞曰先生之學本于至誠其見于言動事為之間/處中有常疏通簡易不為矯異不為狷介寛猛合宜莊)
(重有體或說匍匐以弔喪誦孝經以追薦皆無此事衣/雖紬素冠襟必整食雖簡儉蔬飯必潔太中年老左)
(右致養無違以家事自任悉力營辦細事必親贍給内/外親族八十餘口又曰先生于書無所不讀于事無所)
(不能謝良佐曰伊川才大以之處大事必不動聲色指/顧而集矣或曰人謂伊川守正則盡通變不足子之言)
(若是何也謝子曰陜右錢以鐡舊矣有議更以銅者己/而㑹所鑄子不踰母謂無利也遂止伊川聞之曰此乃)
(國家之大利也利多費省私鑄者衆費多利少盜鑄者/息民不敢盜鑄則權歸公上非國家之大計乎又有議)
(増解鹽之直者伊川曰價平則鹽易洩人人得食無積/而不售者嵗入必倍矣増價則反是己而果然司馬公)
(既相薦伊川而起之伊川曰将累人矣使韓富當國時/吾猶可以有行也及温公大變熙寧復祖宗之舊伊川)
(曰役法當討論未可輕改也公不然之既而數/年紛紛不能定由是觀之亦可以見其梗槩矣)
　　祭文
嗚呼利害生於身禮義根於心伊此心喪於利害而禮
義以為虚也故先生踽踽獨行斯世(一作/于世)而衆乃以為
迂也惟尚徳者以為卓絶之行而忠信者以為孚也立
義者以為不可犯而達權者以為不可拘也在吾先生
曽何有意心與道合(一作/道㑹)泯然無際無欲可以係羈兮
自克者知其難也不立意以為言兮知言者識其要也
徳輶如毛毛猶有倫無聲無臭夫何可親嗚呼先生之
道不可得而名也(一作某等不/得而名也)伊言者反以為病兮此
心終不得而形也惟(一作/維)泰山以為高兮日月以為明
也春風以為和兮嚴霜以為清也在昔諸儒各行其志
或得于數或觀於禮學者趣之(一作/趨之)世濟其美獨吾先
生淡乎無味得味之真死其乃已自某之見(一作某/等受教)七
年于兹含孕化育以蕃以滋天地其容我兮父母其生
之君親其臨我兮夫子其成之欲報之心何日忘之先
生有言(一本上/有昔字)見于文字者有七分之心繪于丹青者
有七分之儀七分之儀固不可益七分之心猶或可推
而今而後将築室於伊雒之濱望先生之墓以畢吾此
生也(一本無/吾字)嗚呼夫子沒而微言絶則固不可得而聞
也(一本上有/某等字)然天不言而四時行地不言而萬物生惟
與二三子(一本無此五/字有亦當字)洗心去智格物去意期黙契斯
道在先生為未亡也嗚呼二三子之志(一作某/等之志)不待物
而後見先生之行不待誄而後徴然而山頽梁壊何以
寄情凄風一奠敬祖於庭百年之恨併此以傾
　　　尹子曰先生之葬洛人畏入黨無敢送者故祭
　　　文惟張繹范域孟厚及焞四人乙夜有素衣白
　　　馬至者視之邵溥也乃附名焉盖溥亦有所畏
　　　而薄暮出城是以後又按語錄云先生以易傳
　　　授門人曰只說得七分學者更須自體究故祭
　　　文有七分之語云
　　奏狀(節/畧)　　　　　　　　　　　胡安國
伏見元祐之初宰臣司馬光呂公著秉政當國急於得
人首薦河南處士程頤乞加召命擢以不次遂起韋布
超居講筵自司勸講不為辯辭解釋文義所以積其誠
意感通聖心者固不可得而聞也及當官而行舉動必
由乎禮奉身而去進退必合乎義其修身行法規矩凖
繩獨出諸儒之表門人髙第莫獲繼焉雖崇寧間曲加
防禁學者向之私相傳習不可遏也其後頤之門人如
楊時劉安節許景衡馬伸吴給等稍稍進用於是士大
夫爭相淬礪而其間志于利禄者託其說以自售學者
莫能别其真偽而河洛之學㡬絶矣壬子年臣嘗至行
闕有仲并者言伊川之學近日盛行臣語之曰伊川之
學不絶如錢可謂孤立而以為盛行何也豈以其說滿
門人人傳寫耳納口出而以為盛乎自是服儒冠者以
伊川門人妄自標榜無以屈服士人之心故衆論洶洶
深加詆誚夫有為伊洛之學者皆欲屏絶其徒而乃上
及於伊川臣竊以為過矣夫聖人之道所以埀訓萬世
無非中庸非有甚髙難行之說此誠不可易之至論也
然中庸之義不明久矣自頤兄弟始發明之然後其義
可思而得不然則或謂髙明所以處已中庸所以接物
本末上下析為二途而其義愈不明矣士大夫之學宜
以孔孟為師庶㡬言行相稱可濟時用此亦不可易之
至論也然孔孟之道不傳久矣自頤兄弟始發明之而
後其道可學而至也不然則或以六經語孟之書資口
耳取世資而干利禄愈不得其門而入矣今欲使學者
蹈中庸師孔孟而禁使不得從頤之學是入室而不由
户也不亦誤乎夫頣之文於易則因理以明象而知體
用之一源於春秋則見諸行事而知聖人之大用於諸
經語孟則發其微㫖而知求仁之方入徳之序然則狂
言怪語淫說鄙論豈其文也哉頤之行其行已接物則
忠誠動于州里其事親從兄則孝悌顯於家庭其辭受
取舍非其道義則一介不以取與諸人雖禄之千鍾有
必不顧也其餘則亦與人同爾然則幅巾大袖髙視濶
步豈其行也哉昔者伯夷栁下惠之賢微仲尼則西山
之餓夫東國之黜臣爾本朝自嘉祐以來西都有邵雍
程顥及弟頤闗中有張載此四人者皆道學徳行名於
當世㑹王安石當路重以蔡京得政曲加排抑故有西
山東國之阨其道不行深可惜也今雍所著有皇極經
世書載有正䝉書頤有易春秋傳顥雖不及著述而門
弟子質疑請益荅問之語存于世者甚多又有書疏銘
詩並行於世而傳者多失其真臣愚伏望陛下特降指
揮下禮官討論故事以此四人加之封號載在祀典以
見聖世雖當禁暴誅亂奉詞伐罪之時猶有崇儒重道
尊徳樂義之意仍詔館閣裒集四人之遺書委官校正
取㫖施行便於學者傳習羽翼六經以推尊仲尼孟子
之道使邪說者不得乗間而作而天下之道術定豈曰
小補之哉
　　遺事(二十/一條)
王霖公澤言明道伊川隨侍太中知漢州宿一僧寺明
道入門而右従者皆隨之伊川入門而左獨行至法堂
上相㑹伊川自謂此是頤不及家兄處盖明道和易人
皆親近伊川嚴重人不敢近也尹焞云亦嘗聞先生言
之(見涪陵/記善錄)
韓持國與二先生善韓在穎昌欲屈致之預戒諸子姪
使治一室至於修治窓户皆使親為之二先生至暇日
與持國同遊西湖命諸子侍行次有言貌不莊敬者伊
川回視厲聲叱之曰汝輩從長者行敢笑語如此韓氏
孝謹之風衰矣持國遂皆逐去之聞之持國之子宗質
彬叔云(見祁寛錄/尹和靖語)
伊川先生居經筵建言今之經筵實古保傅之任欲使
内臣十人供侍左右儻人君出一言舉一事食一果實
必使經筵知之有剪桐之戲則隨事箴規違養生之方
則應時諫止呂申公曰主少非可為之時也伊川曰正
可為也責不在人主而人臣當任之耳(見庭聞/藁錄)
程子在講筵執政有欲用之為諌官者子聞之以書謝
曰公知射乎有人執弓於此發而多中人皆以為善射
矣一日使羿立于其傍道之以彀率之法不從羿且怒
而去矣從之則戾其故習而失多中之巧故不若處羿
于無事之地則羿得盡其言而用捨羿不恤也頤才非
羿也然聞羿之道矣慮其害公之多中也(見遺/書)
文潞公尹洛先生時為判監一日府㑹先生往赴到客
次見樂人來呈樂語曲詞先生訝之問故對曰昨日得
太師鈞㫖明日請程侍講詞曲並要嚴謹依禮法故先
來呈富鄭公司馬温公居鄉里尤所尊禮呂正獻公范
忠宣公過洛必先來見呂滎公兄弟與先生書必滌筆
硯正衣冠然後寫其為當時禮敬如此(見涪陵/記善錄)
伊川與韓持國善約候韓年八十一往見之是嵗元日
因子弟賀正乃曰頤今年有一債未還春中當暫往穎
昌見韓持國乃往造焉久留穎昌韓早晚伴食禮貌加
敬一日韓宻謂其子彬叔曰先生逺來無以為意我有
黄金藥楪一重三十兩似可為先生壽然未敢遽言之
我當以他事使汝侍食因從容道吾意彬叔侍食如所
戒試啓之先生曰頤與乃翁道義交故不逺而來奚以
此為詰朝遂歸持國謂其子曰我不敢言正為此耳再
三謝過而別(見祁寛錄/尹和靖語)
呂汲公以百縑遺子子辭之時子族兄子公孫在旁謂
子曰勿為巳甚姑受之子曰公之所以遺頤者以頤貧
也公位宰相能進天下之賢隨才而任之則天下受其
賜也何獨頤也天下貧者亦衆矣公帛固多恐公不能
周也(見遺書/下同)
殿帥苗履見先生于陵下時先生方辭西監之命履問
曰朝廷處先生如何則可先生曰且如山陵故事茍得
専處雖永安尉可也
先生嘗說頤於易傳今却已自成書但逐旋修改期以
七十其書可出韓退之稱聰明不及於前時道徳日負
于初心信然頤于易傳後來所改無㡬不知如何故且
更期之以十年之功看如何春秋之書待劉絢文字到
却用功亦不多也今日解詩全無意思此却待出些文
字中庸書却已成今農夫祁寒暑雨深耕易耨播種五
穀吾得而食之今百工技藝作為器用吾得而用之甲
胄之士被堅執銳以守土宇吾得而安之却如此閒過
了日月即是天地間一蠧也功澤又不及民别事又做
不得惟有補緝聖人遺書庶㡬有補耳(陳長方見尹子/于姑蘓問中庸)
(解尹子云先生自以/為不滿意焚之矣)
問先生曽定六禮今己成未曰舊日作此已及七分後
來被召入朝既在朝廷則當行之朝廷不當為私書既
而遭憂又疾病數年今始無事更一二年可成也曰聞
有五經解已成否曰惟易須親撰諸經則闗中諸公分
去以頤說撰成之禮之名數陜西諸公刪定已送與呂
與叔與叔今死矣不知其書安在也然所定只禮之名
數若禮之文亦非親作不可也
先生被謫時李邦直尹洛令都監來見伊川才出見之
便請上轎先生欲略見叔母亦不許莫知朝命云何是
夜宿于都監㕔眀日差人管押成行至龍門邦直遣人
贐金百星先生不受既歸門人問先生臨行時諸公贐
行皆受邦直亦是親戚何為不受先生曰與頤相知即
可受渠是時已與頤不相知豈可受耶(見涪陵/記善錄)
伊川先生言昔貶涪州渡漢江中流船㡬覆舟中人皆
號哭伊川獨正襟安坐如常已而及岸同舟有父老問
曰當船危時君獨無怖色何也伊川曰心存誠敬爾父
老曰心存誠敬固善然不若無心先生欲與之言父老
徑去不顧(見邵氏聞/見錄下同)
伊川先生元祐初司馬温公薦侍講禁中時哲宗幼冲
先生以師道自居後出判西京國子監兩加直祕閣皆
辭之黨禍起責涪州先生註周易與門弟子講學不以
為憂赦得歸不以為喜
先生自涪陵歸易傳已成未嘗示人門弟子請益有及
易書者方命小奴取書篋以出身自發之以示門弟子
非所請不敢多閲門弟子請問易傳事雖有一字之疑
先生必再三喻之盖其潛心甚久未嘗容易下一字(見/呂)
(堅中所錄/尹和靖語)
先生云吾四十以前讀誦五十以前研究其義六十以
前反覆紬繹六十以後著書著書不得已(見遺書/下同)
先生謂張繹曰吾受氣甚薄三十而浸盛四十五十而
後完今生七十二年校其筋骨于盛年無損也繹因請
曰先生豈以受氣之薄而厚為保生耶先生黙然曰吾
以忘生徇欲為深恥
焞年二十方登先生之門被教誘諄諄嘗得朱公掞所
論雜說呈先生問此書可觀否先生留半月一日請曰
前日所呈雜說如何先生曰頤在何必觀此若不得頤
心只是記得他意焞自是不敢復讀(見涪陵記善錄及/尹公跋夏翇所蔵)
(語錄/後)
南方學者従伊川既久有歸者或問曰學者久従學於
門誰是最有得者伊川曰豈敢便道有得處且只是指
與他个歧徑令他尋將去不錯了已是忒大㬠若夫自
得尤難其人謂之得者便是已有也(見祁寛所記/尹和靖語)
胡文定公曰安國昔嘗見鄒志完論近世人物因問程
明道如何志完曰此人得志使萬物各得其所又問伊
川如何曰却不得比明道又問何以不得比曰為有不
通處又問侍郎先生言伊川不通處必有言行可證願
聞之志完色動徐曰有一二事恐門人或失其傳後來
在長沙再論河南二先生學術志完却曰伊川見處極
髙因問何以言之曰昔鮮于侁曽問顔子在陋巷不改
其樂不知所樂者何事伊川却問曰尋常道顔子所樂
者何侁曰不過是說顏子所樂者道伊川曰若說有道
可樂便不是顔子以此知伊川見處極髙又曰浩昔在
穎昌有趙均國者自洛中來浩問曽見先生有何語均
國曰先生語學者曰除却神祠廟宇人始知為善古人
觀象作服便是為善之具(見胡文/定公集)
伊川常服蠒袍髙帽簷劣半寸(一本云㡌桶八/寸簷半寸四直)繫絛曰
此野人之服也深衣紳帶青縁篆文非禮勿視非禮勿
聽非禮勿言非禮勿動(見外/書)
伊川常愛衣皂或博褐紬襖其袖如常人所戴紗巾背
後望之如鐘形其製乃似今道士謂之仙桃巾者不知
今日謂之習伊川學者大袖方頂何謂(見祁寛所記/尹和靖語)
　
　
　
　
　
　
　
　
　
　
　
　
　
　
　
　伊洛淵源録巻四
欽定四庫全書
　伊洛淵源錄巻五
　　　　　　　　　　　　　宋　朱子　撰
　康節先生
　　墓誌銘　　　　　　　　　　明道先生
熙寧丁已孟秋癸丑堯夫先生疾終于家洛之人弔哭
者相屬于塗其尤親且舊者又聚謀其所以葬先生之
子泣以告曰昔先人有言誌于墓者必以屬吾伯淳噫
先生知我者以是命我我何可辭謹按邵氏姬姓系出
召公故世為燕人大王父諱令進以軍職逮事藝祖始
家衡漳祖諱徳新父諱古皆隠徳不仕母李氏其繼楊
氏先生之幼從父徙共城晚遷河南葬其親于伊川遂
為河南人先生生於祥符辛亥至是葢六十七年矣雍
先生之名而堯夫其字也娶王氏伯温仲良其二子也
先生之官初舉遺逸試将作監主簿後又以潁川團練
推官辭疾不赴先生始學于百原堅苦刻厲冬不爐夏
不扇夜不就席者數年衛人賢之先生歎曰昔之人尚
友于古而吾未嘗及四方遽可已乎於是走吳適楚過
齊魯客梁晉久之而歸曰道其在是矣蓋始有定居之
意先生自雄其才慷慨有大志既學力慕高逺謂先王
之事為可必致及其學益老徳益卲玩心髙明觀天地
之運化隂陽之消長以達乎萬物之變然後頽然其順
浩然其歸在洛㡬三十年始至蓬蓽環堵不蔽風雨躬
爨以養其父母居之裕如講學于家未嘗强以語人而
就問者日衆鄉里化之逺近尊之士人之道洛者有不
之公府而必之先生之廬先生徳氣粹然望之可知其
賢然不事表襮不設防畛正而不諒通而不汚清明坦
夷洞徹中外接人無貴賤親疏之間羣居宴飲笑語終
日不取甚異於人顧吾所樂如何耳病畏寒暑常以春
秋時行遊城中士大夫家聼其車音倒屣迎致雖兒童
奴𨽻皆知歡喜尊奉其與人言必依于孝弟忠信樂道
人之善而未嘗及其惡故賢者悅其徳不賢者服其化
所以厚風俗成人材者先生之功多矣昔七十子學於
仲尼其傳可見者惟曽子所以告子思而子思之所以
授孟子者耳其餘門人各以其材之所宜為學雖同尊
聖人所因而入者門户則衆矣况後此千餘嵗師道不
立學者莫知其從來獨先生之學為有傳也先生得之
於李挺之挺之得之于穆伯長推其源流遠有端緒今
穆李之言及其行事槩可見矣而先生淳一不雜汪洋
浩大乃其所自得者多矣然而名其學者豈所謂門户
之衆各有所因而入者與語成徳者昔難其居若先生
之道就所至而論之則可謂安且成矣先生有書六十
二巻命曰皇極經世古律詩二千篇題曰擊壤集先生
之葬附于先塋實其終之年孟冬丁酉也銘曰嗚呼先
生志豪力雄濶步長趨凌髙厲空探幽索隠曲暢旁通
在古或難先生從容有問有觀以飫以豐天不憗遺哲
人之凶鳴臯在南伊流在東有寧一宮先生所終
　　行狀略　　　　　　　　　　　張　崏
先生治易書詩春秋之學窮意言象數之藴明皇帝王
霸之道著書十餘萬言研精極思三十年觀天地之消
長推日月之盈縮考隂陽之度數察剛柔之形體故經
之以元紀之以㑹㕘之以運終之以世又㫁自唐虞迄
于五代本諸天道質以人事興廢治亂靡所不載其辭
約其義廣其書著其㫖隠嗚呼美矣至矣天下之能事
畢矣先生少事北海李之才挺之挺之聞道於汶陽穆
脩伯長伯長以上雖有其傳未之詳也先生既受其學
則又游於河汾之曲以至淮海之濱涉於濟汶達于梁
宋茍有達者必訪以道無常師焉廼退居共城廬于百
原之上大覃思於易經夜不設寢日不再食三年而學
以大成大名王豫天悅博達之士尤長于易聞先生之
篤志愛而欲教之既與之語三日得所未聞始大驚服
卒捨其學而學焉北面而尊師之衛人乃知先生之為
有道也年三十餘來遊于洛以為洛邑天下之中可以
觀四方之士乃定居焉先生清而不激和而不流遇人
無貴賤賢不肖一接以誠長者事之少者友之善者與
之不善者矜之故洛人久而益尊信之四方之學者與
士大夫之過洛者莫不慕其風而造其廬先生之教人
必隨其才分之髙下不驟語而强益之或聞其言若不
適其意先生亦不屑也故來者多而從者少見之者衆
而知之者尚寡及接之久察其所處無不中于理叩其
所有愈久而愈新則皆心悅而誠服先生未嘗有求于
人或饋之以禮者亦不茍辭洛人為買宅丞相富公為
買園以居之仁宗嘉祐中詔舉遺逸留守王公拱辰以
先生應詔授将作監主簿今上熙寧之初復求逸士御
史中丞呂公誨龍圖閣直學士祖公無擇與今丞相吳
公充又以先生為言補潁川團練推官皆三辭不獲而
後従命然卒稱疾不之官先生年六十始為隠者之服
曰病且老矣不復能従事矣隆寒盛暑閉門不出曰非
退者之宜也其于書無所不讀諸子百家之學皆究其
本原而釋老技術之說一無所惑其志晚尤喜為詩平
易而造于理有擊壤集二十巻自為之序熙寧十年春
得疾踰百日氣益耗而神益明矣七月癸丑啓手足于
天津之南道徳坊之第初先生葬其父于伊闗神隂原
今従其兆父以明經教授鄉里及先生之長退老于家
先生雖貧養之終身致其樂弟睦事先生甚謹飲食起
居必身臨之惟恐不得其志葢如先生之事其父母也
不幸早亡
　　遺事(一十/五條)
顥接人多矣不雜者三人張子厚邵堯夫司馬君實(見/程)
(氏遺書/下同)
堯夫放曠
堯夫猶空中樓閣
堯夫豪傑之士根本不帖帖地伯淳嘗戲以亂世之姦
雄中道學之有所得者
堯夫詩云梧桐月向懷中照楊栁風來面上吹明道曰
真風流人豪也
堯夫有詩曰頻頻到口微成醉拍拍滿懐都是春又曰
梧桐月向懐中照楊栁風來面上吹不止風月言皆有
理又曰巻舒萬古興亡手出入㡬重雲水身若荘周大
抵寓言要入他放蕩之塲堯夫却皆有理萬事皆出于
理自以為皆有理故要得従心妄行總不妨堯夫又得
詩云聖人喫𦂳些兒事其言太急迫此道理平鋪地放
著裏何必如此
堯夫之學先従理上推意言象數言天下之理須出於
四者推到理處曰我得此大者則萬事由我無有不定
然未必有術要之亦難以治天下國家其為人則直是
無禮不恭惟是侮玩雖天地亦為之侮玩如無名君傳
言問諸天地天地不對自賛云弄丸餘暇時往時來之
類
堯夫詩雪月風花未品題他便把這些事便與堯舜三
代一般此等語自孟子後無人曽敢如此道來直是無
端又如言文字呈上堯夫皆不恭之甚須信畫前元有
易自従刪後更無詩這箇意思元古未有人道來
行已須行誠盡處正叔謂意則善矣然言誠盡則誠之
為道非能盡也堯夫戲謂且就平側
邵堯夫謂程子曰子雖聰明然天下事亦衆矣子能盡
知邪子曰天下之事頤所不知者固多然堯夫所謂不
知者何事是時適雷起堯夫曰子知雷起處乎子曰頤
知之堯夫不知也堯夫愕然曰何謂也子曰既知之安
用數推之以其不知故待推而後知堯夫曰子以為起
於何處子曰起於起處堯夫瞿然稱善
晁以道嘗以書問康節之數於伊川伊川荅書云頤與
堯夫同里巷居三十年餘世間事無所不問惟未嘗一
字及數
伯淳言邵堯夫疾革且言試與觀化一遭子厚言觀化
他人便觀得自家自家又如何觀得化嘗觀堯夫詩意
纔做得識道理却於儒術未見所得
邵堯夫臨終時只是諧謔須臾而去以聖人觀之則亦
未是盖猶有意也比之常人甚懸絶矣他疾甚革頤往
視之因警之曰堯夫平日所學今日無事否他氣微不
能荅次日見之却有聲如絲髮來大荅云你道生薑樹
上生我亦只得依你說是時諸公都在㕔上議後事他
在房間便聞得諸公恐喧他盡之外說話他皆聞得一
人云有新報云云堯夫問有甚事曰有某事堯夫曰我
将謂收却幽州也以他人觀之便以為怪此只是心虚
而眀故聽得也問堯夫未病時不如此何也曰此只是
病後氣将絶心無念慮不昏便如此又問釋氏亦先知
死何也曰只是一箇不動心釋氏平生只學這箇事將
這箇做一件大事學者不必學他但燭理明自能之只
如堯夫事他自如此亦豈嘗學也
邵堯夫先生居洛四十年安貧樂道自云未嘗皺眉所
居寢息處為安樂窩自號安樂先生又為甕牖讀書燕
居其下旦則焚香獨坐晡時飲酒三四甌微醺便止不
使至醉也中間州府以更法不餉餽寓賓乃為薄粥以
代之好事者或載酒以濟其乏嘗有詩云斟有淺深存
燮理飲無多少繫經綸又曰莫道山翁拙於用也能康
濟自家身喜吟詩作大字書然遇興則為之不牽强也
大寒暑則不出每出乘小車用一人挽之為詩以自詠
曰花似錦時髙閣望草如茵處小車行司馬公贈以詩
曰林間髙閣望已久花外小車猶未來隨意所之遇主
人喜客則留四五宿又之一家亦如之或經月忘返雖
性髙潔而接人無賢不肖貴賤皆歡然如親嘗自言若
至大病自不能支其遇小疾得有客對話不自覺疾之
去體也學者來従之問經義精深浩博應對不窮思致
幽逺妙極道數間與相知之深者開口論天下事雖久
存心世務者不能及也(見呂氏/家塾記)
堯夫直是豪才在風塵時節便是偏霸手段如富彦國
身都將相嚴重有威人不敢仰視他将做小兒様看或
問堯夫所學如何謝子曰他只見得天理進退萬物消
長之理便敢做大於聖人門下學上達事更不施工所
以差却堯夫精易之數事物之成敗終始人之禍福脩
短算得來無豪髮差錯如指此屋便知起於何時至某
年月日而壊無不如其言然二程不貴其術明道云堯
夫數欲傳與某兄弟某兄弟那得工夫要學須是二十
年工夫堯夫初學于李挺之師禮甚嚴雖在一野店飯
必襕坐必拜欲學堯夫亦必如此伯淳聞說甚熟一日
因監試無事以其說推算之皆合出謂堯夫曰堯夫之
數只是加一倍法以此知太𤣥都不濟事堯夫驚撫其
背曰大哥你怎恁地聰明他日伊川問伯淳加倍之數
曰都忘之矣因嘆其心無偏繫如此(見上蔡/語錄)
　
　
　
　
　
　伊洛淵源錄巻五
欽定四庫全書
　伊洛淵源錄巻六
　　　　　　　　　　　　　宋　朱子　撰
　横渠先生
　　行狀　　　　　　　　　　　　吕大臨
先生諱載字子厚世大梁人曾祖某生唐末歴五代不
仕以子貴贈禮部侍郎祖復仕眞宗朝為給事中集賢
院學士贈司空父迪仕仁宗朝終於殿中丞知涪州事
贈尚書都官郎中涪州卒於西官諸孤皆幼不克歸僑
寓於鳯翔郿縣横渠鎮之南大振谷口因徙而家焉先
生嘉祐二年登進士第始仕祁州司法叅軍遷丹州雲
巖縣令又遷著作佐郎簽書渭州軍事判官公事熙寧
二年冬被召入對除崇文院校書明年移疾十年春復
召還館同知太常禮院是年冬謁告西歸十有二月乙
亥行次臨潼卒於館舍享年五十有八是月以其䘮歸
殯於家卜以元豐元年八月癸酉葬於涪州墓南之兆
先生娶南陽郭氏有子曰因尚幼先生始就外傅志氣
不羣知虔奉父命守不可奪涪州噐之少孤自立無所
不學與邠人焦寅游寅喜談兵先生說其言當康定用
兵時年十八慨然以功名自許上書謁范文正公公一
見知其遠噐欲成就之乃責之曰儒者自有名教何事
於兵因勸讀中庸先生讀其書雖愛之猶未以為足也
於是又訪諸釋老之書累年盡究其說知無所得反而
求之六經嘉祐初見洛陽程伯淳正叔昆弟於京師共
語道學之要先生涣然自信曰吾道自足何事旁求乃
盡棄異學淳如也間起從仕日益久學益明方未第時
文潞公以故相判長安聞先生名行之美聘以束帛延
之學官異其禮際士子矜式焉其在雲巖政事大抵以
敦本善俗為先毎以月吉具酒食召鄉人高年㑹於縣
庭親為勸酬使人知養老事長之義因問民疾苦及告
所以訓戒子弟之意有所教告常患文檄之出不能盡
達於民毎召鄉長於庭諄諄口諭使往告其里閭間有
民因事至庭或行遇於道必問某時命某告某事聞否
聞即已否則罪其受命者故一言之出雖愚夫孺子無
不預聞知京兆王公樂道嘗延致郡學先生多教人以
徳從容語學者曰孰能少置意科舉相從於堯舜之域
否學者聞法語亦多有從之者在渭渭帥蔡公子正特
所尊禮軍府之政小大咨之先生夙夜從事所以贊助
之力為多並塞之民常苦乏食而貸於官帑不能足又
屬霜旱先生力言於府取軍儲數十萬以救之又言戍
兵徒往來不可為用不若損數以募土人為便上嗣位
之二年登用大臣思有變更御史中丞吕晦叔薦先生
於朝曰張載學有本原四方之學者皆宗之可以召對
訪問上即命召既入見上問治道皆以漸復三代為對
上悅之曰卿宜日見二府議事朕且將大用卿先生謝
曰臣自外官赴召未測朝廷新政所安願徐觀旬月繼
有所獻上然之他日見執政執政嘗語曰新政之更懼
不能任事求助於子何如先生對曰朝廷將大有為天
下之士願與下風若與人為善則孰敢不盡如教玉人
追琢則人亦故有不能執政黙然所語多不合寖不悅
既命校書崇文先生辭未得謝復命案獄浙東或有為
之言曰張載以道徳進不宜使之治獄執政曰淑問如
臯陶猶且獻囚此庸何傷獄成還朝㑹弟天祺以言得
罪先生益不安乃謁告西歸居於横渠故居遂移疾不
起横渠至僻陋有田數百畝以供嵗計約而能足人不
堪其憂而先生處之益安終日危坐一室左右簡編俯
而讀仰而思有得則識之或中夜起坐取燭以書其志
道精思未始須臾息亦未嘗須臾忘也學者有問多告
以知禮成性變化氣質之道學必如聖人而後巳聞者
莫不動心有進又以為教之必能養之然後信故雖貧
不能自給茍門人之無貲者雖糲蔬亦共之其自得之
者窮神化一天人立大本斥異學自孟子以來未之有
也嘗謂門人曰吾學既得於心則修其辭命辭無差然
後斷事斷事無失吾乃沛然精義入神者豫而巳矣近
世䘮祭無法䘮惟致隆三年自期以下未始有衰麻之
變祭先之禮一用流俗節序燕䙝不嚴先生繼遭期功
之䘮始治䘮服輕重如禮家祭始行四時之薦曲盡誠
潔聞者始或疑笑終乃信而從之一變從古者甚衆皆
先生倡之先生氣質剛毅徳盛貌嚴然與人居久而日
親其治家接物大要正己以感人人未之信反躬自治
不以語人雖有未喻安行而無悔故識與不識聞風而
畏非其義也不敢以一毫及之其家童子必使灑埽應
對給侍長者女子之未嫁者必使親祭祀納酒漿皆所
以養孫弟就成徳嘗曰事親奉祭豈可使人為之聞人
之善喜見顔色答問學者雖多不倦有不能者未嘗不
開其端其所至必訪人才有可語者必丁寧以誨之惟
恐其成就之晚嵗適大歉至人相食家人惡米不鑿將
春之先生亟止之曰飢殍滿野雖蔬食且自愧又安忍
有擇乎甚或咨嗟對案不食者數四熙寧九年秋先生
感異夢忽以書屬門人乃集所立言謂之正䝉出示門
人曰此書予歴年致思之所得其言殆於前聖合與大
要發端示人而已其觸類廣之則吾將有待於學者正
如老木之株枝别固多所少者潤澤華葉爾又嘗謂春
秋之為書在古無有乃聖人所自作惟孟子為能知之
非理明義精殆未可學先儒未及此而治之故其說多
穿鑿及詩書禮樂之言多不能平易其心以意逆志方
且條舉大例考察文理與學者緒正其說先生慨然有
意三代之治望道而欲見論治人先務未始不以經界
為急講求法制粲然備具要之可以行於今如有用我
者舉而措之爾嘗曰仁政必自經界始貧富不均教養
無法雖欲言治皆茍而巳世之病難行者未始不以亟
奪富人之田為辭然兹法之行悅之者衆茍處之有術
期以數年不刑一人而可復所病者特上未之行爾乃
言曰縱不能行之天下猶可驗之一鄉方與學者議古
之法共買田一方畫為數井上不失公家之賦役退以
其私正經界分宅里立斂法廣儲蓄興學校成禮俗救
菑恤患敦本抑末足以推先王之遺法明當今之可行
此皆有志未就㑹秦鳯帥吕公薦之曰張載之學善發
聖人之遺意其術略可措之以復古乞召還舊職訪以
治體詔從之先生曰吾是行也不敢以疾辭庻㡬有遇
焉及至都公卿聞風慕之然未有深知先生者以所欲
言嘗試於人多未之信㑹有言者欲講行冠婚䘮祭之
禮詔下禮官禮官安習故常以古今異俗為說先生獨
以為可行且謂稱不可非儒生博士所宜衆莫能奪然
議卒不決郊廟之禮禮官預焉先生見禮不致嚴亟欲
正之而衆莫之助先生益不悅㑹有疾謁告以歸知道
之難行欲與門人成其初志不幸告終不卒其願歿之
日惟一甥在側囊中索然明日門人之在長安者繼來
奔哭致賻襚始克斂遂奉柩歸殯以葬又卜以三月而
葬其治䘮禮一用古以終先生之志某惟先生之學之
至備存於書略述於諡議矣然欲求文以表其墓必得
行事之迹敢次以書
　　哭子厚先生詩　　　　　　　明道先生
歎息斯文約共修如何夫子便長休東山無復蒼生望
西土誰供後學求千古聲名聨棣萼二年零落去山丘
寢門慟哭知何恨豈獨交親念舊遊
　論諡書　　　　　　　　　　　司馬温公
　　(横渠之歿門人欲諡為明誠夫子質於明道先生/先生疑之訪於温公以為不可此帖不見於文集)
　　(今藏龜山/楊公家)
光啓昨日承問張子厚諡倉卒奉對以漢魏以來此例
甚多無不可者退而思之有所未盡竊惟子厚平生用
心欲率今世之人復三代之禮者也漢魏以下蓋不足
法郊特牲曰古者生無爵死無諡爵謂大夫以上也檀
弓記禮所由失以為士之有誄自縣賁父始子厚官比
諸侯之大夫則巳貴宜有諡矣然曾子問曰賤不誄貴
幼不誄長禮也惟天子稱天以誄之諸侯相誄非禮也
諸侯相誄猶為非禮况弟子而誄其師乎孔子之歿哀
公誄之不聞弟子復為之諡也子路欲使門人為臣孔
子以為欺天門人厚葬顔淵孔子歎不得視猶子也君
子愛人以禮今闗中諸君欲諡子厚而不合於古禮非
子厚之志與其以陳文範陶靖節王文中孟貞曜為比
其尊之也曷若以孔子為比乎承闗中諸君決疑於伯
淳而伯淳謙遜博謀及於淺陋不敢不盡所聞而獻之
以備萬一惟伯淳裁擇而折衷之光再拜
　　遺事(一十/九條)
伯淳嘗與子厚在相國寺講論終日而曰不知舊日曾
有甚人於此處講此事(以下並見/程氏遺書)
子厚則高才其學更先從雜博中過來
子厚以禮教學者最善使學者先有所据守
子厚聞皇子生甚喜見餓殍者食便不美
横渠言氣自是横渠作用立標以明道
訂頑之言極純無雜秦漢以來學者所未到
西銘顥得此意只是須得他子厚有如此筆力他人無
緣做得孟子以後未有人及此得此文字省多少言語
且教他人讀書要之仁孝之理備於此須臾而不於此
則便不仁不孝也孟子之後只有原道一篇其間言語
固多病然大要儘近理若西銘則是原道之宗祖也
問西銘何如伊川先生曰此横渠文之粹者也曰充得
盡時如何曰聖人也横渠能充盡否曰言有多端有有
徳之言有造道之言有徳之言說自已事如聖人言聖
人事也造道之言則智足以知此如賢人說聖人事也
横渠道儘高言儘醇自孟子後儒者都無他見識
楊時致書伊川先生曰西銘言體而不及用恐其流遂
至於兼愛先生答之曰横渠立言誠有過者乃在正䝉
西銘之為書推理以存義擴前聖所未發與孟子性善
養氣之論同功豈墨氏之比哉西銘明理一而分殊墨
氏則二本而無分子比而同之過矣且謂言體而不及
用彼欲使人推而行之本為用也反謂不及不亦異乎
(見程氏文/集下同)
伊川先生答先生書曰觀吾叔之見志正而謹嚴如虚
無即氣則無無之語深探遠賾豈後世學者所嘗慮及
也然此語未能無過餘所論以大槩氣象言之則有苦
心極力之象而無寛裕温厚(一作/和)之氣非明睿所照而
考索至此故意屢偏而言多窒小出入時有之明所照
者如目所覩纎微盡識之矣考索至者如揣料於物約
見髣髴爾能無差乎更望完養思慮涵泳義理他日當
自條暢
問横渠言由明以至誠由誠以至明如何伊川先生曰
由明至誠此句却是由誠至明則不然誠則明也孟子
曰我知言我善養吾浩然之氣只我知言一句已盡横
渠之言不能無失類若此若西銘一篇誰說得到此今
以管窺天固見北斗别處雖不見北斗不可謂不是也
(見程氏遺/書下同)
問横渠之書有迫切處否伊川先生曰子厚謹嚴纔謹
嚴便有迫切氣象無寛舒之氣
横渠嘗言吾十五年學箇恭而安不成明道曰可知是
學不成有多少病在(見上蔡語/錄下同)
横渠著正䝉時處處置筆硯得意即書明道云子厚却
如此不熟
横渠教人以禮為先大要欲得正容謹節其意謂世人
汗漫無守便當以禮為地教他就上面做工夫然其門
人下梢頭溺於刑名度數之間行得來困無所見處如
喫木札相似更沒滋味遂生厭倦故其學無傳之者明
道先生則不然先使學者有知識窮得物理却從敬上
涵養出來自然是别
横渠再移疾西歸過洛見二程先生曰載病不起尚可
及長安也行至臨潼沐浴更衣而寢及旦視之亡矣門
生衰絰挽車以葬(見邵氏/聞見錄)
吕與叔作横渠行狀有見二程盡棄其學之語尹子言
之先生曰表叔平生議論謂頤兄弟有同處則可若謂
學於頤兄弟則無是事頃年屬與叔删去不謂尚存斯
言幾於無忌憚矣(見程氏/遺書)
　　(案行狀今有兩本一云盡棄其學而學焉一云於/是盡棄異學淳如也其它不同處亦多要皆後本)
　　(為勝疑與叔後嘗刪改如此今特据以為定然龜/山集中有跋横渠與伊川簡云横渠之學其源出)
　　(於程氏而闗中諸生尊其書欲自為一家故予錄/此簡以示學者使知横渠雖細務必資於二程則)
　　(其他固可知巳按横渠有一簡與伊川問其叔父/葬事未有提耳懇激之言疑龜山所跋即此簡也)
　　(然與伊川此言葢退讓不居之意而横渠之學/實亦自成一家但其源則自二先生發之耳)
　張御史
　　行狀
君諱戩字天祺少而莊重有老成之氣不與羣童子狎
戲長而好學不喜為雕蟲之辭以從科舉父兄敦迫諭
以為貧乃强起就鄉貢既冠登進士第調陜州閿縣主
簿移鳯翔普潤縣令改秘書省著作佐郎知陜州靈寳
渠州流江懐安軍金堂縣事轉太常博士熙寧二年超
為監察御史裏行明年以言事出知江陵府公安縣改
陜州夏縣轉運使舉監鳯翔府司竹監秩滿以熙寧九
年三月朔旦感疾卒享年四十有七君歴治六七邑誠
心愛人而有術以濟之力行不怠所至皆有顯效視民
之不得其所若巳致之極其智力必濟而後已靈寶采
稍嵗用民力久為困擾至則訪其利害纎悉得之乃計
一夫之役采稍若干以計其直請命民納市於有司而
罷其役止就河壖為場立價募民采伐以給用言於郡
守監司皆不之聽後以御史言於朝廷行之竹監嵗發
旁縣夫伐竹一月罷君謂無名以使民乃籍𨽻監園夫
以日月課伐以足嵗計其為邑養老恤窮皆有常察惡
勸善皆有籍鈎考㑹計密察不苛府吏束手聽命舉莫
能欺嘗攝令華州蒲城蒲城劇邑民悍使氣不畏法令
鬭訟宼盜倍蓰它邑異時令長以峻法治之姦愈不勝
君悉寛條禁有訟至庭必以理敦喻使無犯法間召父
老使之教督子弟服學省過作記善簿民有小善悉以
籍之月吉以俸錢為酒食召邑之高年聚於縣廨以勞
之使其子孫侍因勸以孝弟之道不數月邑人化之獄
訟為衰熙寧初上初即位登用大臣將大有為以御史
召君喜以為千載之遇間見進對未嘗不以堯舜三代
之事進於上前惻怛之愛無所遷避其大要啓君心進
有徳謂反經正本當自朝廷始不先諸此而治其末未
見其可也事有不闗興衰者人雖以為可言皆濶略不
辯既而見新政所更寖異初議左右邇臣不以徳進君
爭之不可乃告諸執政執政笑而不答君曰戩之狂易
宜其為君所笑然天下之士笑公為不少矣章十數上
卒不納乃歎曰兹未可巳乎遂謝病不朝居家待罪卒
罷言職既去位未嘗以諫草示人不說人以無罪天下
士大夫聞其風者始則聳然畏之終乃服其厚自公安
改知夏縣縣素號多訟君待以至誠反復教喻不逆不
億不行小惠訟者往往叩頭自引不五六月刑省而訟
衰未幾靈寶之民遮使者車請曰今夏令張君乃吾昔
日之賢令也願使君哀吾民乞張君還舊治使者欣然
聽其辭而言於朝去之日遮道送不得行父老曰昔者
人以吾邑之人無良喜訟自公來民訟幾希是惟公知
吾邑民之不喜訟也言巳皆泣下君篤實寛裕儼然正
色雖喜愠不見於容然與人居温厚之意久而益親終
日言未嘗不及於義接人無貴賤疎戚未嘗失色於一
人樂道人之善而不及其惡樂進巳之徳而不事無益
之言其清不以能病人其和不以物奪志常鷄鳴而起
勉勉矯強任道力行每若不及徳大容物沛若有餘常
自省小有過差必語人曰我知之矣公等察之後此不
復為矣重然諾一言之欺以為巳病少孤不得事親而
奉其兄以弟就養無方極其恭愛推而及諸族姻故舊
罔不周恤有妹寡居子不克家君力為經其家事别内
外之限制財用之節男就傅女有歸誠意懇切不弛其
勞人以為難而自處裕如也有一二故人死不克葬十
餘年君惻然不安帥其知識合力聚財乃克襄事其兄
載重於世常語人曰吾弟徳性之美吾有所不如其不
自假而勇於不屈在孔門之列宜與子夏後先晚而講
學而逹又曰吾弟全噐也然語道而合乃自今始有弟
如此道其無憂乎既暴病卒載哭失聲如不欲生將葬
手疏哀辭納諸壙曰哀哀吾弟而今而後戰兢免夫是
月還葬以從先大夫之兆將求有道者以銘其墓大臨
惟君之善有不勝書要其大者葢其力之厚任天下之
重而不辭其氣之強篤行禮義而無倦其忠之盛使死
者復生而無憾是宜得善言以傳諸後敢次其狀以請
(按吕氏文集有書請於明道先生先生嘗/許誌御史之墓今文集無之疑未及作也)
　　遺事(五/條)
張戩為監察裏行請罷條例司因詣中書極陳其事辭
氣甚厲介甫以扇掩面而笑戩怒曰叅政笑戩戩亦笑
叅政所為事耳豈惟戩笑天下誰不笑之者暘叔解之
曰察院不須如此戩顧曰只相公得為無過邪退而家
居申臺不視事而待罪(見温公/日錄)
張戩嘗於政事堂與介甫爭辨事因舉經語為證介甫
曰安石却不㑹讀書賢却㑹讀書戩不能答伊川先生
因曰却不向道只這箇便是不㑹讀書(見程氏遺/書下同)
天祺有自然徳氣似箇貴人氣象只是却有氣短處規
規太以事為重傷於周至却是噐局小景庸則只是才
敏須是天祺與景庸相濟乃為得中也(薛景庸名昌朝/横渠門人嘗為)
(御史論/新法)
天祺有自然徳氣望之有貴人之象只是噐局小太規
規以事為重也昔在司竹嘗愛用一卒長及將代自見
其人盜筍皮遂治之無少貸罪巳正待之復如初略不
介意其徳量如此(又邵氏聞見錄云天祺/在司竹舉家不食筍)
藻鑑人物自是人才有通悟處學不得也張子厚善鑑
裁其弟天祺學之便錯
　
　
　
　
　
　
　伊洛淵源錄巻六
欽定四庫全書
　伊洛淵源錄巻七
　　　　　　　　　　　　　宋　朱子　撰
　吕侍講
　　家傳略
公諱希哲字原明正獻公之長子也以恩補官元祐中
為講官遷諫官不拜紹聖初出知太平州坐黨謫居和
州徽宗召為光禄少卿出守秦祠而卒
正獻公居家簡重寡黙不以事物經心而申國夫人性
嚴有法度雖甚愛公然教公事事循蹈規矩甫十嵗祁
寒暑雨侍立終日不命之坐不敢坐也日必冠帶以見
長者平居雖天甚熱在父母長者之側不得去巾襪縛
袴衣服惟謹行歩出入無得入茶肆酒肆市井里巷之
語鄭衛之音未嘗一經於耳不正之書非禮之色未嘗
一接於目正獻公通判穎州歐陽文忠公適知州事焦
先生千之伯強客文忠公所嚴毅方正正獻公招延之
使教諸子諸生少有過差先生端坐召與相對終日竟
夕不與之語諸生恐懼畏服先生方略降辭色時公方
十餘嵗内則正獻公與申國夫人教訓如此之嚴外則
焦先生化導如此之篤故公徳噐成就大異衆人公嘗
言人生内無賢父兄外無嚴師友而能有成者少矣
公始從安定胡先生瑗於太學後遍從孫先生復石先
生介李先生覯王公安石學安石以為凡士未官而事
科舉者為貧也有官矣而復事科舉是儌倖富貴利達
學者不由公聞遽棄科舉一意古學始與程先生頤俱
事胡先生居並舍公少程先生一二嵗察其學問淵源
非他人比首以師禮事之而明道程先生顥及横渠張
先生載兄弟孫公覺李公常皆與公遊由是知見日益
廣大然公亦未嘗專主一説不私一門務略去枝葉一
意涵養直截徑㨗以造聖人
嘗言往與二程諸公遊一日㑹相國寺論事詳盡伯淳
忽嘆曰不知此地自古至今更曾有人來此地説此話
耶葢此處氣象自有合得如此人説此等話道理也然
公取人先論知見次乃考其所為嘗言正叔先生自小
説話過人嘗笑人專取有行不論知見者又説世人喜
説某人只是説得正叔言只説得好話亦大難好話亦
豈易説也公以為二程遠過衆人者學皆類此
王公安石與正獻公既相推重而公又從之學自嘉祐
間内外事多不甚治王公與當世諸賢務欲變更略放
前代别立法度登進善人修建學校其所施設者公皆
預聞之矣然自秉政施設次第往往與舊説不合又愎
諫自信動失衆心寖與公父子不同後欲用其子雱侍
講殿中乃欲先引公公固辭乃止
公為説書凡二年日夕勸導人主以修身為本修身以
正心誠意為主心正意誠天下自化不假他術身不能
修雖左右之人且不能喻况天下乎
公雖性至樂易然未嘗假人辭色悦人以私在邢州日
劉公安世適守潞州邢州鄰州也公之子疑問嘗勸公
與劉公書通勤懇公曰吾素與劉往還不熟今豈可先
意相結私相附託耶卒不與書
公晚居宿州眞陽間十餘年衣食不給有至絶糧數日
者公處之晏然静坐一室家事一切不問不以毫髪事
託州縣其在和州嘗作詩云除却借書沽酒外更無一
事擾公私閒居日讀易一爻遍考古今諸儒之説黙坐
沉思隨事解釋夜則與子孫評論古今商搉得失久之
方罷
公之行巳務自省察校量以自進益晚年嘗言十餘年
前在楚州橋壞墮水中時覺心動數年前大病巳稍勝
前今次疾病全不動矣其自力如此
元祐初程先生議請封建欲自封孔子後始公曰方今
母后臨朝衆議不一扶傷敗如是足矣此豈大有為時
邪程先生黙然而去(按程氏文集修立孔氏條制但云/添賜田并舊賜為五百頃設溝封)
(為奉聖鄉世襲奉聖公爵以奉/祭祀未嘗遽請便行封建也)
公自少年既從諸老先生學當世善士悉友之矣晚更
從高僧圓照師宗本證悟師修顒遊盡究其道别白是
非斟酌深淺而融通之然後知佛之道與吾聖人合本
中嘗問公二程先生所見如此高逺何以却佛學公曰
只為見得太近
　　遺事(十/條)
滎陽公在淮陽時東萊公為曹官所居廨舍無几案以
竹縛架上置書册噐皿之屬悉不能具處之甚安其簡
儉如此(見吕氏雜/志下同)
滎陽公晚年習靜雖驚恐顚沛未嘗少動自歴陽赴單
父過山陽渡橋橋壞轎人俱墜浮於水而滎陽公安坐
轎上神色不動從者有溺死者時徐仲車先生年幾七
十矣作我敬詩贈公曰我敬吕公以其徳齒敬之愛之
何時巳巳美哉吕公文在其中見乎外者古人之風惟
賢有徳神相其祉何以祝公勿藥有喜
仙源嘗言與侍講為夫婦相處六十年未嘗一日有面
赤自少至老雖袵席之上未嘗戲笑滎陽公處身如此
而每歎范内翰以為不可及
滎陽公與諸人云自少官守處未嘗干人舉薦以為後
生之戒仲父舜從守官㑹稽人或譏其不求知者仲父
對詞甚好云勤於職事其他不敢不愼乃所以求知也
(見童/䝉訓)
滎陽公嘗言世人喜言無好人三字者可謂自賊者也
包孝肅尹京時民有自言有以白金百兩寄我者死矣
予其子其子不肯受願召其子予之尹召其子辭曰亡
父未嘗以白金委人也兩人相讓久之公言觀此事而
言無好人者亦可以少愧矣人皆可以為堯舜者葢觀
於此而知之
公嘗言孝子事親須時時躬親不可委之使令也嘗觀
糓梁言天子親耕以供粢盛王后親蠶以供祭服國非
無良農工女也以為人之所盡事其祖禰不若以巳所
自親者也此説最盡事親之道又説為人子者視於無
形聽於無聲未嘗頃刻離親也事親如天頃刻離親則
有時而違天天不可得而違也(見吕氏/雜志)
滎陽公嘗言後生初學且須理㑹氣象氣象好時百事
是當氣象者辭令容止輕重疾徐足以見之矣不惟君
子小人於此焉分亦貴賤壽夭之所由定也
又嘗言攻其惡無攻人之惡葢自攻其惡日夜且自㸃
檢絲毫不盡則不慊於心矣豈有工夫㸃檢他人邪
元祐間伊川先生既歸洛寄范公醇夫書云丞相久留
左右所助一意正道者實在原明子
崇寧元年叔父舜從至洛中請見先生先生召食坐間
問事甚衆先生一一酬答臨行又請教語甚詳既而微
笑曰却只被公家學佛(舜從即侍/講之子也)
　范内翰(名祖禹字淳夫蜀人元祐中為給諫講讀官/入翰林為學士後坐黨論貶死家傳遺事載)
　　(其言行之懿甚詳然不云其嘗受學於二先生之/門也獨鮮于綽傳信錄記伊川事而以門人稱之)
　　(又其所著論語説唐鑑議論亦多資於程氏故今/特著先生稱道之語以見梗槩他不得而書也)
　　遺事(四/條)
范淳夫嘗與伊川論唐事及為唐鑑盡用先生之論先
生謂門人曰淳夫乃能相信如此(見程氏/外書)
元祐中客有見伊川先生者几案無他書惟印行唐鑑
一部先生謂客曰近方見此書自三代以後無此議論
(見范公/遺事)
伊川先生曰昨在講筵曾説與温公云更得范淳夫在
筵中尤好温公彼時一言亦失却道他見修史自有門
路頤應之曰不問有無門路但筵中須得他温公問何
故頤曰自度少温潤之氣淳夫色温而氣和尤可以開
陳是非導人主之意後來遂除侍講(見程氏/遺書)
尹彦明問范淳夫之為人先生曰其人如玉(見外/書)
　楊學士(名國寶字應之無他叙述獨伊川有祭文而/吕氏諸書記其言行之一二然詳祭文亦先)
　　(生交遊耳非門人之列也吕氏言其元/豐中巳老則年輩與先生亦相若云)
　　祭文
嗚呼昔予與君邂逅相遇於大江之南言契氣合遂從
予遊嵗時三紀情均骨肉忽聞來訃何痛如之嗚呼應
之誰謂君而止於此乎高才偉度絶出羣類善志奇藴
曾未得施天胡為厚其禀而嗇其年人誰不死君之死
為可恨也奚止交舊之情悲哀而巳管城之原歸袝先
兆屬予衰年憚於長道不能臨穴一慟以伸予情姑致
菲薄之奠魂兮其來歆此誠意
　　遺事(六/條)
楊國寶應之予從姑之子也少强學力行元豐中㑹於
都城予見其貧而不屈老而益壯以詩贈之曰獨抱遺
經唐處士差强人意漢將軍(見吕氏/家塾記)
楊應之勁挺不屈自為布衣以至官於朝未嘗有求於
人亦未嘗假人以言色也篤信好學至死不變(見童䝉/訓下同)
應之元祐間用范丞相堯夫薦館職不就試授成都轉
運判官有屬官與之辯論應之嘉其才即薦之朝自成都
召為校書郎有遠房舅在蜀中官滿貧不能歸應之盡
以成都所得數百千遺之其自立如此
楊十七學士應之力行苦節學問贍博而𢎞致遠識特
異流俗常題所居壁云有竹百竿有香一爐有書千巻
有酒一壺如是足矣伊川先生常以為交遊中惟楊應
之有英氣(見吕氏雜/志下同)
伊川先生曰楊應之在交遊中英氣偉度過絶於人未
見其比可望以託吾道者應之樂善尚徳而議論不茍
云以富文忠公處事猶不免有心如孫威敏操行不端
石守道行多詭激特以二人附巳乃薦威敏可代己守
道可任臺諌又知劉原父文學絶人而以其喜訕韓富
亦加擯抑凡此之類未免有心况常人乎雖然毫髪之
失生於心術其流之弊有不可勝言者豈不要賢師友
以規正其微邪此應之之論也
楊應之兄弟皆安貧樂道未嘗少屈於人元豐間親䘮
服除至京師寓予家榆林舊第日以麤飯置一盆又以
一盆盛菜蔬兄弟分食之甘如飴蜜不求於人卒能有
立云
　朱給事
　　墓誌銘　　　　　　　　　　　范内翰
公諱光庭字公掞河南偃師人父景光禄卿贈太尉母
宗氏崇國太夫人李氏㑹昌縣太君嘉祐二年登進士
第調萬年主簿數假邑事邑人謂之明鏡時程伯淳主
鄠縣簿張山甫主武功簿與公皆以才名稱闗中號為
三傑文潞公舉應制科㑹仁宗登遐罷試丁内外艱服
除為修武令邑有牧地民久侵冒轉易皆為稅籍朝廷
遣使按畝加程總四萬餘石公爭之得減萬餘石改垣
曲令它邑斂青苗錢類以嚴取辦公不笞一人而輸以
時足以樞臣薦得召對神宗問所治何經公對以少從
孫復授春秋又問中外有所聞乎公對曰陛下即位以
來更張法度臣下行之或非聖意故有便有不便誠能
去其不便則天下均被福矣吕丞相大防守長安辟僉
書判官朝廷伐西夏五路出師雍為都㑹事多倚公以
辦調發有非朝廷意而急於期㑹者公執白不從部使
者怒宣言將加以乏軍興罪公請督治嶽祠以避之神
宗山陵韓獻肅公尹洛奏公勾當山陵事事以時集洛
人不知有大役司馬文正公薦召為左正言首以辨大
臣忠邪為言又請天子燕閒與儒臣講習罷提舉常平
官不散青苗錢廣儲蓄備水旱太學置明師以養人才
論奏無虚日多所薦逹人無知者太皇太后嘉公正直
諭以朝政闕失當安心言之勿畏避公自以遇二聖之
知夙夜竭力知無不言時進退大臣損益政事公密勿
啓沃多見施行遷左司諌請罷遣使高麗褒崇先聖增
錫土田别異世襲論急務十事一議官制二罷保甲三
糾合宗室四省浮費五罷京師倉法六汰冗官七議河
患八愼數易吏九懲獄官慘酷十禁淫祠河北飢遣公
賑濟大發倉廩所全活甚衆拜右諫議大夫請召講官
便殿訪以治道是嵗旱論救災十事遷給事中有詔幸
後苑賞花釣魚燕羣臣㑹春寒公請罷燕以祗天戒其
夏日食上疏論修徳應變乞戒諸州讞獄毋得為疑似
之言以論事求外補除集賢殿修撰知亳州數月復召
為給侍中劉丞相摯罷政守鄆公封還麻制坐落職復
知亳州嵗餘知潞州遷集賢院學士紹聖元年三月辛
丑晦以疾卒官年五十八天性純孝居太尉䘮廬墓側
三年事叔父盡其道教諸弟以友愛上下敦睦靡有間
言為人端厚方重望之可畏即之謙恭虚己常若不足
修身治家居官立朝與朋友交一以至誠再守亳亳人
懷其徳為之立祠亳大飢公開倉賑濟量口賦粟五月
而止民無菜色在潞以鄰境荒歉流民至者盈路公勞
來安定日為食而食之一日食飢者至暮不暇食遂感
疾猶强視事未終前二日禱雨拜不能興憂民之心暝
而後巳初受學於安定先生告以為學之本主於忠信
公終身力行之後又從程伯淳正叔二先生於洛陽其
所聞以格物致知為進道之門正心誠意為入徳之方
公服行之造次不忘見善勇如賁育惟恐不及見不善
如避水火常謂百世以俟聖人而不惑者惟孔孟為然
故力排異端以扶聖道家資素厚所取甚薄仕至朝列
猶糲食不足後歷清顯其自奉如故時娶王氏封仁壽
縣君子純之假承務郎其年五月葬公偃師先塋之次
來請銘銘曰嗚呼公掞誠明篤實行直而方居則愼獨
靡有作輟道學之强正色於朝見義能勇志氣之剛我
思古人庻見來者今也則亡其名在人其事在史愈久
而光祈村之原前洛後邙永固其藏
　　祭文　　　　　　　　　　　伊川先生
嗚呼道既不明世罕信者不信則不求不求則何得斯
道之所以久不明也自予兄弟倡學之初衆方驚異君
時甚少獨信不疑非夫豪傑特立之士能如是乎篤學
力行至於沒齒志不渝於金石行可質于神明在家在
邦臨民臨事造次動靜一由至誠上論古人豈易其比
蹇蹇王臣之節凛凛循吏之風著見事為皆可紀述謂
當大施於時必得其壽天胡難忱遽止于此嗚呼哀哉
不幸七八年之間同志共學之人相繼而逝(劉質夫李/端伯吕與)
(叔范巽之楊應/之相繼而逝也)今君復往使予踽踽于世憂道學之寡
助則予之哭君豈特交朋之情而巳邙山之陽歸袝先
宅思半生之深契痛音容之永隔陳薄奠以將誠庻英
靈兮來格
　　遺事(四/條)
公掞昨在洛有書室兩旁各一牖牖各三十六隔一書
天道之要一書仁義之道中以一榜書毋不敬思無邪
中處之此意亦好(見程氏/遺書)
朱公掞上殿神考欲再舉安南之師公掞對願陛下禽
獸畜之(見龜山/語錄)
十一月三日朱給事封還劉丞相麻制以摯有功大臣
不當無名而去言者若指臣為朋黨願被斥而不辭六
日中丞鄭雍攻朱乞正黨與之罪八日公掞以本官再
知亳州吕相以其召而不至又不悅其封還麻制故但
以本官出簾中殊不怒也(見王彥霖/繫年錄)
自熙寧元祐靖國間事變屢更當其時固有名蓋天下
致位廟堂得行所學者然夷考其事猶有憾焉如張天
褀朱公掞等可謂奮不顧身盡忠許國而議論亦多過
矣乃知理未易窮義未易精言未易知心未易盡聖賢
事業未易到也(見胡文/定公集)
　
　
　
　
　
　
　
　
　
　
　
　
　
　伊洛淵源錄巻七
欽定四庫全書
　伊洛淵源録巻八
　　　　　　　　　　　　　宋　朱子　撰
　劉博士
　　墓誌銘　　　　　　　　　　　李　籲
元祐元年閏二月詔侍從諌官御史各舉經明行修可
充内外學官者資政殿大學士兼侍講韓公維以開封
府陳留縣尉劉絢名聞授京兆府府學教授侍御史王
巖叟今正言朱光庭又皆言近春秋學廢巳久絢少通
春秋宜為博士詔復以君為太學博士及就試不幸有
疾猶勉力學校論議不倦學者多親之病甚請外未報
以二年六月十二日卒于官自公卿大夫師友學士莫
不傷之噫其傷也豈私乎哉蓋以純學懿行君子為難
得也君字質夫先世常山人曾祖諱懐寶贈光禄少卿
祖諱舜卿尚書虞部郎中致仕贈金紫光禄大夫以仕
宦始家河南其後因塟焉父師旦今為朝散大夫致仕
妣安仁縣君余仲姑也君生質明粹長而温恭自髫齓
時已有老成噐結髪即事明道先生程氏兄弟受學焉
君所授有本末所知造淵微知所止矣孜孜焉不知其
他也天性孝弟樂善而不為異端所惑故其履也安内
日加重而無交戰之病故其行也果外雖温然可親遇
事剛毅自立其質之美學之力也如此明道常謂人曰
他人之學敏則有矣未易保也斯人之志吾無疑焉君
幼以祖䕃得官少嘗應進士舉再至禮部後不復為也
初仕河南府壽安主簿尹召府中且俾勾稽公厨賓客
之費凡尹之子弟預者皆計而償之尹始不悦卒以此
善公臨事不茍率類此元豐中移潞之長子令邑俗淳
古而公又誠愛公家負逋不施箠扑以期而集有一夫
貧甚自言未有以償公惻然為寛其期鄉人遂以代輸
終其去遂不笞一人嵗旱田税十當蠲七八府遣官覆
視所蠲才二三君力爭不能得乃封還其榜請改之不
聼民詣闕訴詔遣通判躬按卒得如君言府由是憾君
乃以公事置公罪丁安仁縣君憂父老數千百人送至
郡境君重謝遣皆涕泣而還富文忠語人曰劉絢古縣
令也舉予之所見者一二槩可見矣惜乎朝廷方知而
用之年纔四十三而沒平生藴積見于時及于物者固
未博是可傷也巳沒時家無千錢諸公士友相與賻之
始克歸𦵏河南府偃師縣洛南鄉土中村北邙原先塋
之次其年十月十九日也君之為人氣和而體莊特論
不茍合跬歩不忘學既病與予言曰毎瞀悶時正坐端
意氣即下平居持養氣可忽乎同舍吕與叔過問疾君
曰死生常理無足言者獨念累吾親耳君自幼治春秋
其學祖于程氏專以孔孟之言斷經意將沒之時尚以
例類質于大夫君平時有遺藁未就將終啓手足自盥
靧猶道詩書語安然而逝可謂力學者也君與人俱學
有所知惟恐不與人共也予晚始聞善頼君以告語者
多矣今予之悲豈特親戚之情乎君娶白氏屯田員外
繹之女子男一人伯順銘曰嗚呼質夫不可得而見也
學以致道葢如子者鮮也養之温温淳乎善也發之鏗
鏗堅不變也嗟世習非滔滔競迷不有豪傑孰逃而歸
尚豈若子安而蹈之進以知止本以不欺其出無惑歸
生曷疑猶身之長日益莫知試其所遭乃審所持力久
内明見于融怡徳未大施君子是悲彼而不知我何説
為人有知之起以此詩
　　祭文　　　　　　　　　　　伊川先生
嗚呼聖學不傳久矣吾生百世之後志將明斯道興斯
學于既絶力小任重而不懼其難者葢亦有冀矣以謂
茍能使知之者廣則用力者衆何難之不易也遊吾門
者衆矣而信之篤得之多行之果守之固若子者幾希
方頼子致力以相輔而不幸遽亡使吾悲傳學之難則
所以惜子者豈止游從之情哉兹焉歸塟不克臨穴姑
因薄奠以叙其哀
　　遺事(五/條)
劉質夫久于其事自小來便在此(見程氏遺/書下同)
質夫沛然
劉質夫作春秋傳未成毎有人問伊川必對曰巳令劉
絢作自不須頤費工夫也劉傳既成門人請觀伊川曰
却須著頤親作竟不以示人伊川沒後人方見之又有
蜀人謝湜解春秋來呈伊川伊川曰更二十年後方可
作(見祁寛所記尹/和靖語下同)
今人多説曾見伊川又曰他自某人處傳得伊川學焞
昔見李端伯作劉質夫墓誌有記伊川語曰斯人之志
吾無疑矣然質夫春秋傳成伊川却親作何邪如孔子
謂賜可以言詩非謂三百篇皆與孔子見同蓋惟指當
時一事今不可便謂子貢盡得孔子言詩之道今要箇
劉質夫豈可復得然爭説我得伊川學哀哉
明道平和簡易惟劉絢庻幾似之(見侯子/雅言)
　李校書(名籲字端伯緱氏人元祐中為秘書省校書/郎嘗記二先生語一編號師說伊川稱之而)
　　(祭文亦有傳學之語蓋自/劉博士外他人無此言也)
　　祭文　　　　　　　　　　　伊川先生
嗚呼自予兄弟倡明道學世方驚疑能使學者視傚而
信從子與劉質夫為有力焉質夫於子為外兄弟同邑
而居同門而學才噐相類志尚如一予謂二子可以大
受期之遠到而半年之間相繼以亡使予憂事道者鮮
悲傳學之難嗚呼天於斯文何其艱哉官制有抱不克
臨穴寄文為奠以叙其哀
　　又　　　　　　　　　　　　　吕正字
嗚呼識子于南山渭水之曲知子于洛陽夫子之門風
期自振于流俗問學不異于淵源子之胷中閎肆開發
求之孔門如賜也達子與人交洞照其情和而不流時
靡有爭子之于事如控六轡逐曲舞交屈折如意予求
友于四方顧所得之幾希志或同而才之不足才或高
而志與之違子敏且强予心子契謂其有年以立斯世
嗟如之何皇天降災夭于中道使不得盡其才質夫之
賢予聞有素昔予見之傾蓋如故廼得與子情親義敦
定交莫逆不啻弟昆天不憖遺質夫且死同其弔傷有
予與子子疾繼作予為汝憂子罹親䘮既歸莫留别未
踰月子訃亦至驚疑恍惚若有所失不意二子之賢而
一朝至此道之難行我今知之人之云亡孰知我悲子
之往矣天不相矣恍矣惘矣予奚望矣哀哉
　　遺事(二/條)
李端伯相聚雖不久未見他操履然才識頴悟自是不
能巳也(見程氏遺/書下同)
楊遵道問因見李籲録明道語云大則無所在剛則不
屈以直道順理而養之却與先生説别如何伊川云先
兄無此言舊嘗令學者不要如此編録才聽得轉動便
别舊見只有李籲本無錯他人多只依説時不敢改動
或脱忘一兩字便大别李籲却得其意不拘言語往往
録得都是不知尚有此語
　藍田吕氏兄弟
　寶文(名大忠字進伯丞相汲公之兄元符末以寶文/閣直學士卒實録有傳不載其學問源流今不)
　　(復著但遺書中/見其從學之實)
　宣義
　　行狀略
君諱大鈞字和叔姓吕氏其先汲郡人自祖而下葬藍
田故今為京兆人嘉祐二年以進士中乙科授秦州司
理監延州折博務改光禄寺丞知耀州三原縣事以諌
議授果州乞代親入蜀移知綿州巴西縣事未赴旋以
諌議致仕移疾不行丞相韓公絳宣撫陜西河東路辟
君掌書寫機宜文字府罷除福州侯官縣故相宣靖曾
公出鎮京兆薦君知涇陽縣皆不赴久之丁諫議憂服
除復閒居數年自以道未明學未優曰吾斯之未能信
於是不復有禄仕意講道勸義以教育人材變化風俗
推其在巳者以驗諸人將自期徳成而致用也居無何
士大夫皆惜其賢而不用以為不仕無義由是多强君
起不得已造朝大臣薦以為宫邸教授非其志也㑹仲
兄龍圖閣直學士大防知永興陳乞監鳯翔府造船務
新官改宣義郎朝廷問罪西鄙鄜延路轉運司特請君
行師出暴露君臨事竭力不弛厥勞人勸君以他辭免
而君義不辭難也以元豐五年夏六月癸酉感疾卒年
五十有二君為人質厚剛正以聖門事業為巳任所知
信而力可及則身遂行之不復疑畏故識者方之季路
而君之所趨葢亦未見其止也葢大學之廢絶久矣自
扶風張先生倡之而後進蔽於俗尚其才俊者急於進
取昏塞者難於領解由是寂寥無有和者君于先生為
同年友及聞先生學于是心悦誠服賓賓然執弟子禮
扣請無倦久而益親自是學者靡然知所向矣先生之
學大抵以誠明為本以禮樂為行衆人則姑誦其言而
未知其所以進于是焉君即若蹈大路朝夕從事不啻
飢渇之營飲食也潛心玩理望聖賢之致尅期可到而
日用躬行必取先生之法度以為宗範自身及家自家
及鄉人旁及親戚朋友皆紀其行而述其事丁諌議憂
自始䘮至于塟祭一倣古儀所得為者而居䘮之節鉅
細規矩于禮雖昆弟共行之而君特勉執之彌謹由是
僚友稱其孝世人信其誠又推之祭祀冠昏飲酒相見
慶弔之事皆不混習俗粲然有文以相接人咸安而愛
之葢君之所行雖以禮為主要欲以學立其守而又樂
為人語故人皆由其教而説其義自是比比皆知禮為
可行者君少時贍學洽聞無所不該一日聞先生説遷
其素志而前日之學博而以約即涣然氷釋矣故比他
人功敏而得之尤多愛講明井田兵制以謂治道必由
是悉撰成圖籍胷中了然若可推行又嘗作天下為一
家中國為一人二賦獻槩可見其志矣君既感疾一日
命内外灑埽齋居冥然若思久之客至問安交語未終
而沒則徳性所養可以想見矣既卒其孤尚在鄉里夫
人种氏治䘮一如君所以治諌議之䘮凡委巷浮屠煩
鄙不經之事一不用于是延之學士大夫驚歎君之家
法以見君之道固行于妻子矣子義山傳其父學蚤有
立志
　　墓表銘　　　　　　　　　　　范　育
惟君明善至學性之所得者盡之于心心之所知者踐
之于身妻子刑之朋友信之鄉黨宗之可謂至誠敏徳
者矣乃表其墓曰誠徳君子而系其世行云君性純厚
易直强明正亮所行不二于心所知不二于行其學以
孔子下學上達之心立其志以孟子集義之功養其徳
以顔子克巳復禮之用厲其行其要歸之誠明不息不
為衆人沮之而疑小辯奪之而屈勢利劫之而囘知力
窮之而止其自任以聖賢之重如此葢大學之教不明
于世者千五百年先是扶風張先生子厚聞而知之而
學者未之信也君于先生為同年友一言而契往執弟
子禮問焉君謂始學必先行其所知而巳若夫道徳性
命之際惟躬行禮義久則至焉先生以謂學不造約雖
勞而艱于進徳且謂君勉之當自悟君乃信已不疑設
其義陳其數倡而行之將以抗横流繼絶學毅然不恤
人之非間已也雖先生亦歎其勇為不可及始居諌議
䘮衰麻斂奠𦵏祭之事悉捐習俗事尚一倣諸禮後乃
寖行于冠昏飲酒相見慶弔之間其文節粲然可觀人
人皆識其義相與起好矜行一朝知禮義之可貴久之
君之志既克少施而于趨時求中未能沛然不疑然後
信先生之學本末不可踰以造約為先務矣先生既沒
君益修明其學將援是道推之以善俗且必于吾身親
見之既而曰有命不得于今必得于後世其始講修先
生之法曰如有用我者舉而措之而巳既又知夫君子
之徳不存焉雖不試而不悔始也急于行巳既乃至而
不迫優游乎道之可樂始也嚴于率人既乃和而不解
使學者趨而不厭嗚呼非持久不巳孰能與于此君與
人語必因其所可及而喻諸義治經説得于身踐而心
解其文章不作于無用
　正字(名大臨字與叔學于横渠之門横渠卒乃東見/二先生而卒業焉元祐中為太學博士秘書省)
　　(正字范内翰薦其修身好學行如古人可為講/官不及用而卒有易詩禮中庸説文集等行世)
　　祭文
嗚呼吾十有四年而子始生其幼也吾撫之其長也吾
誨之以至宦學之成莫不見其始終于其亡也得無慟
乎得無慟乎子之學博及羣書妙逹義理如不出諸口
子之行以聖賢為法其臨政事愛民利物若無能者子
之文章㡬及古人薄而不為四者皆有以過人而其命
乃不偶於世登科者二十年而始改一官居文學之職
者七年而逝兹可哀也巳兹可痛也巳子之婦翁張天
祺嘗謂人曰吾得顔囘為壻矣其為人所重如此子于
窮達死生之際固巳了然于胷中矣然吾獨不知子之
亡也將與物為伍邪將與天為徒邪將無所通而不可
邪是未可知也子之才皆可以知此固不待吾之喋喋
也今獨以䘮事為告子之柩以方暑之始將卜辰歸祔
于先塋乃擇明日遷於西郊之僧舍以待時焉嗣子省
山實為䘮祭之主將行一奠終天永訣哀哉
　　雍行錄　　　　　　　　　　伊川先生
元豐庚申嵗予行雍華間闗西學者相從者六七人予
以千錢挂馬鞍比就舍則亡矣僕夫曰非晨裝而忘之
則渉水而墜之矣予不覺歎曰千錢可惜坐中二人應
聲曰千錢亡去甚可惜也次一人曰千錢微物何足為
意後一人曰水中囊中可以一視人亡人得又何歎乎
予曰使人得之乃非亡也吾歎夫有用之物若沉水中
則不復為用矣至雍以語吕與叔曰人之噐識固不同
自上聖至于下愚不知有㡬等同行者數人爾其不同
如此也與叔曰夫數子者之言何如予曰最後者善與
叔曰誠善矣然觀先生之言則見其有體而無用也予
因書而誌之後十五年因閲故編偶見之思與叔之不
幸早死為之泣下
　　遺事(十一/條)
吕進伯老而好學理㑹直是到底正叔謂老喜學者尤
可愛人少壯則自當勉至于老矣志力須倦又慮學之
不能及又年數之不多不曰朝聞道夕死可矣乎學不
多年數之不足不猶愈于終不聞乎(見程氏/遺書)
吕進伯甚好但處事太煩碎如召賓客亦須臨時改換
食次吾嘗語之曰毎日早晚衙纔覆便令放者只為定
故也凡事皆有恁地簡易不易底道理看得分明何勞
之有易曰易簡而天下之理得進伯好學初理㑹箇仁
字不透吾因曰世人説仁只管著愛上怎生見得仁只
如力行近乎仁力行關愛甚事何故却近乎仁推此類
具言之進伯因悟曰公説仁字正與尊宿門説禪一般
進伯兄弟中皆有見處一人作詩詠曾㸃事曰函文從
容問且酬展才無不至諸侯可憐曾㸃惟鳴瑟獨對春
風詠不休一人有詩曰學如元凱方成癖文到相如反
類俳獨立孔門無箇事只輸顔子得心齋(見上蔡/語錄)
馬涓巨濟狀元及第為秦州簽判初呼狀元吕進伯為
帥謂之曰狀元云者及第未除官也既為判官不可曰
狀元也巨濟愧謝進伯又謂巨濟曰科舉之學既無用
修身為巳之學其勉之時謝良佐顯道作州學教授顯
道為伊川程氏之學進伯毎屈車騎同巨濟過之謝顯
道為講論語進伯正襟肅容聽之曰聖人言行在焉吾
不敢不肅又數以公事按牘委巨濟詳覆且曰修身為
巳之學不可後為政治民其可不知巨濟自以為得師
後立朝為臺官有聲毎歎曰吕公教我之恩也(見邵氏/聞見錄)
吕進伯帥秦時倅之子張瞻景前時往問學後入太學
求書見汲公進伯云微仲不須見不若見大臨舍弟(見/吕)
(氏雜/誌)
和叔任道擔當其風力甚勁然深潛縝宻有所不逮于
與叔(見程氏遺/書下同)
和叔及相見則不復有疑既相別則不能無疑然亦未
知果能終不疑不知他既已不疑而終復有疑伯淳言
何不問他疑甚不如劇論
正叔謂洛俗恐難化于秦俗子厚謂秦俗之化亦先自
和叔有力焉亦是士人敦厚東方亦恐難向風
㢲之凡相見須窒礙葢有先定之意和叔(一作/與叔)據理合
滯礙而不然者只是他至誠便相信心直篤信(㢲之范/侍郎育)
先生云吕與叔守横渠學甚固毎横渠無説處皆相從
纔有説了更不肯囘
問人之燕居形體怠惰心不慢可否曰安有箕踞而心
不慢者昔吕與叔六月中來緱氏閒居中某嘗窺之必
見其儼然危坐可謂敦篤矣學者須恭敬但不可令拘
迫拘迫則難久也(尹子曰嘗親聞此/乃謂劉質夫也)
吕與叔以門䕃入官不應舉或問其故曰不敢揜祖宗
之徳(見吕氏/雜誌)
　
　
　
　
　
　
　
　
　伊洛淵源錄巻八
欽定四庫全書
　伊洛淵源錄巻九
　　　　　　　　　　　　　宋　朱子　撰
　蘇學士(名昞字季明武功人亦横渠門人而卒業于/程氏者元祐末吕進伯薦之自布衣召為博)
　　(士後坐上書邪黨竄鄱陽今無以考/其言行之詳特載吕公薦狀如左云)
　　奏狀　　　　　　　　吕正字代伯兄作
右臣伏見京兆府處士蘇昞徳性純茂强學篤志行年
四十不求仕進從故崇文校書張載之學為門人之秀
秦之賢士大夫亦多稱之如䝉朝廷擢用俾充學官之
選必能盡其素學以副朝廷樂育之意或不如所舉臣
甘罔上不忠之罪
　　遺事(三/條)
季明安(見遺/書)
蘇季明以上章得罪貶饒州過洛和靖館之伊川訪焉
既行伊川謂季明殊以遷貶為意和靖曰然也焞嘗問
季明當初上書為國家計邪為身計邪若為國家計自
當忻然赴饒州若為進取計則饒州之貶猶為輕典季
明以焞言為然先生曰名言名言(見涪陵/記善錄)
後世司言責者于人主前非所當言代王言者則顚倒
錯亂只為他學無源流如在伊川之門衆矣不知其要
者依舊無所得如横渠聲動闗中闗中尊信如夫子蘇
季明從横渠最久以其文釐為十七篇自謂最知大旨
及後來坐上書邪黨却是未知横渠横渠有詩云中天
宫殿鬱岧嶤瓦縫參差切絳霄葵藿野心雖萬里不無
忠戀向清朝夫豈不欲行道于世然在館中半年即去
後十年復召用之不半年又去只為道不合即去也朝
廷事自有宰相執政其次有諫官御史季明越職上書
得罪甚重亦必有非所宜言者矣(見胡氏/傳家錄)
　謝學士(名良佐字顯道上蔡人與游察院楊文靖同/時受學歴仕州縣建中召對除書局官後復)
　　(去為筦庫以飛語坐繫詔獄褫官有論語説文/集語錄行于世游公為誌其墓今訪求未得)
　　遺事(二十/條)
明道初見謝子語人曰此秀才展拓得開將來可望(見/上)
(蔡語/錄)
謝顯道習舉業巳知名往扶溝見明道先生受學志甚
篤明道一日謂之曰爾輩在此相從只是學某言語故
其學心口不相應盍若行之請問焉曰且靜坐伊川每
見人靜坐便歎其善學(見祁寛所記/尹和靖語)
明道知扶溝縣事伊川侍行謝顯道將歸應舉伊川曰
何不止試于太學顯道對曰蔡人尠習禮記決科之利
也先生曰汝之是心巳不可入于堯舜之道矣夫子貢
之高識曷嘗規規于貨利哉特于豐約之間不能無留
情耳且貧富有命彼乃留情于其間多見其不信道也
故聖人謂之不受命有志于道者要當去此心而後可
語也顯道乃止是嵗亦登第(見程氏遺/書下同)
蔡州謝良佐雖時學中因議州舉學試得失便不復計
較
明道謂謝子雖小魯直是誠篤理㑹事有不透其顙有
泚憤悱如此(見侯子/雅言)
朱公掞以諫官召過洛見伊川顯道在坐公掞不語伊
川指顯道謂之曰此人為切問近思之學(見程子/外書)
謝先生初以記問為學自負該博對明道先生舉史書
不遺一字明道曰賢却記得許多可謂玩物䘮志謝聞
此語汗流浹背面發赤明道却云只此便是惻隱之心
及看明道讀史又却逐行看過不差一字謝甚不服後
來省悟却將此事做話頭接引博學之士(見胡氏/傳家錄)
昔日作課簿以記日用言動視聽是禮與非禮者昔日
學時只垂足坐不敢盤足又云昔者用功處甚多但不
敢説與諸公恐諸公以謂須得如此(見上蔡語/錄下同)
謝子與伊川別一年往見之伊川曰相別又一年做得
甚功夫謝曰也只是去箇矜字曰何故曰子細㸃檢得
來病痛盡在這裏若按伏得這箇罪過方有向進處伊
川㸃頭因語坐同志曰此人為學切問近思者也胡文
定公問矜字罪過何故恁地大謝曰今人做事只管要
誇耀别人耳目渾不闗自家受用事有底人食前方丈
便向人前喫只蔬食菜羹却去房裏喫為甚恁地
知命雖淺近也要信得及將來做田地就上面下工夫
余初及第時嵗前夢入内庭不見神宗而太子涕泣及
釋褐時神宗晏駕哲宗嗣位如此等事直不把來草草
看却萬事眞實有命人力計較不得吾平生未嘗干人
在書局亦不謁執政或勸之吾對曰他安能陶鑄我自
有命在若信不及風吹草動便生恐懼憂喜枉做却閒
工夫枉用却閒心力信得命及便養得氣不挫折
游子問謝子曰公於外物一切放得下否謝子謂胡子
曰可謂切問也胡子曰何以答之謝子曰實向他道在
上面做工夫來胡子曰如何做工夫謝子曰凡事須有
根屋柱無根拆便倒樹木有根雖剪枝條相次又發如
人要富貴要他做甚必須有用處尋討要用處病根將
來斬斷便沒事
或問謝子於勢利如何曰打透此闗十餘年矣當初大
故做工夫揀難捨底棄却後來漸漸輕至今日於噐物
之類置之只為合要用却並無健羡底心
舊多恐懼常於危階上習又曰六文一管筆特地寫教
不好打疊了此心
釋氏只要箇絶念某初得似釋氏明道問近日用心對
曰近日只用何思何慮一句伯淳曰有此理只是發得
太早
問太虚無盡心有止安得合一曰心有止只為用他若
不用則何止吾丈莫已不用否曰未到此地除是聖人
便不用當初曾發此口被伊川一句懷了二十年曾往
見伊川伊川曰近日事如何某對曰天下何思何慮伊
川曰是則是有此理賢發得太早在問當初發此語時
如何曰見得這箇事經時無他念接物亦應副得去問
如此却何故被一句轉却曰當了終須有不透處當初
若不得他一句救拔便入禪家去矣伊川直是㑹煅鍊
得人説了又却道恰好著工夫也問聞此語後如何曰
至今未敢道到何思何慮地位始初進速後來遲十數
年過却如夢如挽弓到滿時愈難開然此二十年聞見
知識却煞長(按前段與此小異蓋前段曾氏所記而/此段胡氏所記也未知孰是姑兩存之)
馮忠恕聞陳叔易言伊川嘗許謝良佐有王佐才以是
質於和靖和靖曰先生無此語先生晚年顯道授澠池
令來洛見先生留十餘日先生謂焞如見顯道試問此
來所得如何焞即往問焉顯道曰良佐每常聞先生語
多疑惑今次見先生聞先生語判然無疑所得如此具
以告先生先生曰某見得它也是如此雖甚喜之但不
聞此語耳(見涪陵/記善錄)
謝顯道建中間上殿不稱㫖先生聞之喜已而就監門
之職陳貴一問顯道何如人先生曰由求之徒(見程氏/遺書)
謝子見河南夫子辭而歸尹子送焉問曰何以教我謝
子曰吾徒朝夕從先生見行則學聞言則識譬如有人
服烏頭者方其服也顔色悦懌筋力强盛一旦烏頭力
去將如之何尹子反以告夫子夫子曰可謂益友矣(見/上)
(蔡語/錄)
謝先生監西竹木塲朱子發自太學與弟子權偕往謁
之坐定子發進曰震願見先生久矣今日之來無以發
問不識先生何以見教先生曰好待與賢説一部論語
子發私念日刻如此何由親欵其講説已而具飲酒五
行只説他話及茶罷乃掀髯曰聽説論語首舉子見齊
衰者與冕衣裳者與瞽者見之雖少必作過之必趨又
舉師冕見及階子曰階也及席子曰席也皆坐子告之
曰某在斯某在斯子張問曰與師言之道與曰固相師
之道也夫聖人之道無顯微無内外由灑埽應對進退
而上達天道本末一以貫之一部論語只恁地看(見上/蔡語)
(錄後/跋)
學者必求仁須將孔門問答仁處編類考察自體認一
箇𦂳要處方可若不實見得分明則流為釋氏是自家
原不曾有見處龜山語至此更不説破謂説時只是眼
前事不如使人自體認上蔡則不然有問則歴歴言之
西人氣直謂説後曉者自是去做工夫否則休耳(見胡/氏傳)
(家/錄)
　游察院
　　墓誌略　　　　　　　　　　楊文靖公
予昔在元豐中受業于明道先生兄弟之門有友二人
焉謝良佐顯道公其一也公諱酢字定夫建州建陽人
初與其兄醇俱以文行知名于時所交皆天下英豪公
雖少而一時老師宿儒咸推先之伊川先生以事至京
師一見謂其資可與適道是時明道先生知扶溝縣事
先生兄弟方以倡明道學為己任設庠序聚邑人子弟
教之召公來職學事公欣然往從之得其微言于是盡
棄其學而學焉其後得邑河清予往見之伊川謂予曰
游君徳噐粹然問學日進政事亦絶人遠甚于師門見
稱如此其所造可知矣元豐六年登進士第調越州蕭
山尉用侍臣薦召為太學錄改宣徳郎除博士公以食
貧待次奉親不便就擬知河清縣忠宣范公判河南待
以國士有疑議與之叅訂移守穎昌辟公自隨為府學
教授未幾還朝復秉鈞軸即除公太學博士已而忠宣
罷政公亦請外矣除簽書齊州判官㕔公事丁太中公
憂服除再調泉州簽判上皇即位召還為監察御史出
知和州嵗餘管勾南京鴻慶宫居太平州兩乞再任知
漢陽軍以親老再乞宫祠除提㸃成都府長生觀丁太
碩人憂服除知舒州移知濠州不數月㑹從官謫守衝
罷歸寓歴陽因家焉宣和五年五月二十三日以疾終
于正寢享年七十有一葬于和州含山縣車轅嶺之原
公自幼不羣讀書一過目輒成誦比壯益自力心專目
到不為世儒之習誠于中形諸外儀容辭令粲然有文
望之知其為成徳君子也其事親無違交朋友有信蒞
官遇僚吏有恩意雖人樂於自盡而無敢慢其令者惠
政在民戴之如父母故去則見思愈久而不忘筮仕之
初未更事縣有疑獄十餘年不能決公攝邑事一問得
其情而釋之精練如素宦者人服其明比年以來編民
困于征斂而修奉祠館市材調夫無虚月所至騷然公
歴守四郡處之裕如雖時有興造民初不知而事集娶
吕氏封宜人有賢行事舅姑以孝聞友娣姒睦姻族人
無間言公素貧不治生産夫人攻苦食淡能宜其家先
公卒子男七人撝擬捄握損掞拂女歸某之子遹有中
庸義一巻易説一巻詩二南義一巻論語孟子雜解各
一巻文集十巻藏于家
　　遺事(五/條)
建州游酢非昔日之游酢也固是穎然資質温厚南劒
州楊時雖不逮酢然煞頴悟(見程氏/遺書)
游酢于西銘讀之巳能不逆于心言語之外别立得這
箇意思便道(一作/到)中庸矣(見外/書)
新進游楊軰數人入太學不惟議論須異且動作亦必
有異故為學中以異類待之又皆學春秋愈駭俗矣(見/程)
(氏遺書/下同)
游酢楊時先知學禪巳知向裏沒安泊處故來此却恐
不變也
游定夫後更為禪學大觀間本中嘗以書問之云儒者
之道以為父子君臣夫婦朋友兄弟順此五者則可以
至于聖人佛者之道去此然後可以至于聖人吾丈既
從二程先生學後又從諸禪老遊則二者之間必無滯
閡敢問所以不同何也游丈答書云佛書所説世儒亦
未深考往年嘗見伊川先生云吾之所攻者迹也然迹
安所從出哉要之此事須親至此地方能辨其同異不
然難以口舌爭也游定夫嘗言前軰先生往往不曾看
佛書故詆之如此之甚其所以破佛者乃佛書自不以
為然者也(見吕氏/雜志)
　
　
　
　
　
　伊洛淵源錄巻九
欽定四庫全書
　伊洛淵源錄巻十
　　　　　　　　　　　　　宋　朱子　撰
　楊文靖公
　　墓誌銘　　　　　　　　　　胡文定公
自孟子沒遺經僅在而聖學不傳所謂見而知之與聞
而知之者世無其人則有西方之傑窺見閒隙遂入中
國舉世傾動靡然從之于是人皆失其本心莫知所止
而天理滅矣宋嘉祐中有河南二程先生得孟子不傳
之學于遺經以倡天下而升堂覩奧號稱高弟在南方
則廣平游定夫上蔡謝顯道與公三人是也公諱時字
中立姓楊氏既沒踰年諸孤以右史吕本中所次行狀
來請銘謹按楊氏出于𢎞農為望姓五世祖唐末避地
閩中寓南劍州之將樂縣因家焉公資禀異甚八嵗能
屬文熙寧九年中進士第調汀州司戸叅軍不赴杜門
積學渟滀涵浸人莫能測者幾十年久之乃調徐州司
法丁繼母憂服闋授虔州司法公燭理精深曉習律令
有疑獄衆所不決者皆立斷與郡將議事守正不傾罹
外艱除䘮遷瀛州防禦推官知潭州瀏陽縣安撫使張
公舜民以客禮待之漕使胡師文惡公之與張善也嵗
飢方賑濟劾以不催積欠坐衝替張公入長諌垣薦之
除荆南教授改宣徳郎知杭州餘杭縣遷南京宗子博
士㑹省員知越州蕭山縣提㸃均州明道觀成都府國
寧觀後例罷差監常州市易務公年㡬七十矣是時天
下多故或説當世貴人以為事至此必敗宜力引耆徳
老成置諸左右開導上意庻㡬猶可及也則以秘書郎
召到闕遷著作郎及對陳儆戒之言除邇英殿説書公
知時勢將變遂陳論政事其略曰近日蠲除租税而廣
濟軍以放税降官是詔令為虚文耳安土之民不被恵
澤而流亡為盜者獨免租賦百姓何憚不為盜夫信不
可去急于食也宜從前詔嘉祐通商𣙜茶之法公私兩
便今茶租錢如故而𣙜法愈急宜少寛之諸犯𣙜貨不
得根究來歴今茶法獨許根究追呼蔓延犴狴充斥宜
即革之東南州縣均敷鹽鈔迫于殿最計口而授人何
以堪宜酌中立額使州縣易辦發運司宜給糴本以復
轉般之舊和預買宜損其數而實支所買之直燕雲之
軍宜退守内郡以省運輸之勞燕雲之地宜募邊民為
弓箭手使習騎射以殺常勝軍之勢衛士天子爪牙而
分為二三宜循其舊不可增損凡十餘事執政不能用
而敵騎已大入則又言今日所急者莫大于収人心邊
事之興免夫之役毒被海内誤國之罪宜有所歸西北
聚斂東南花石其害尤甚宿姦巨猾借應奉之名豪奪
民財不可數計天下積憤鬱而不得發幾二十年欲致
人和去此三者㑹淵聖嗣位公乞對曰君臣一體上皇
痛自引咎至託以倦勤避位而宰執敘遷安受不辭此
何理也城下之盟辱亦甚矣主辱臣死大臣宜任其責
而皆首為竄亡自全之計陛下孤立何頼焉乞正典刑
為臣子不忠之戒童貫為三路總帥敵人侵疆棄軍而
歸置而不問故梁方平何灌相繼逃去大河天險棄而
不守敵人奄至城下而朝廷不知帥臣失職無甚于此
宜以軍法從事防城所仍用閹人提舉授以兵柄此覆
車之轍不可復蹈淵聖大喜擢右諫議大夫敵人厚取
金帛又遂賂以三鎮遂講和而去公上疏曰河朔朝廷
重地三鎮又河朔要藩今一旦棄之北廷以二十州之
地貫吾腹中距京城無藩籬之固戎馬疾驅不數日而
至此非經遠之謀四方勤王之師踰月而後集使之無
功而去厚賜之則無名不與則生怨不可不慮也如聞
三鎭之民欲以死拒守今若以兵躡之使腹背受敵宜
可為也朝廷欲專守和議以契丹百年之好猶不能保
寧能保此盟言乎夫要盟神不信宜審處之無至噬臍
于是淵聖乃詔出師而議者多持兩端屢進屢却公又
言聞敵人駐兵磁相刧掠無算誓書之墨未乾而叛不
旋踵肅王初約及河而反今挾之以往此叛盟之大者
吾雖欲專守和議不可得也今三鎭之民以死拒之于
前吾以重兵擁其後此萬全之計望斷自宸衷無惑浮
言而議者不一故終失此機㑹于是太原諸郡皆告急
矣太學生伏闕乞留李綱种師道軍民從之者數萬人
執政慮其生亂引高歡事掲榜于衢且請以禮起邦彥
公言士民伏闕詬罵大臣發其隱慝無所不至出于一
時忠憤非有作亂之心無足深罪李邦彥首畫遁逃之
䇿捐金割地質親王以主和議罷李綱而納誓書李鄴
奉使失辭惟敵言是聽此二人者國人之所同棄也今
敷吿中外乃推平賊和議之功歸此二人非先王憲天
自民之意宜収還榜示以慰人心邦彦等既罷趙野尚
存公復言野昔嘗建言請禁士庻以天王君聖為名者
上皇後以為諂䛕之論廢格不行而野猶泰然不以為
耻乞賜罷黜上皆從之或意太學生又將伏闕鼔亂乃
以公兼國子祭酒遂言蔡京以繼述神宗皇帝為名實
挾王安石以圖身利故推尊安石加以王爵配享孔子
廟廷然致今日之禍者實安石有以啓之也謹按安石
昔為邪說以塗學者耳目敗壞其心術者不可縷數姑
即一二事明之昔神宗皇帝稱美漢文罷露臺之費安
石乃言陛下若能以堯舜之道治天下雖竭天下以自
奉不為過也夫堯舜茅茨土階其稱禹曰克儉于家則
竭天下者必非堯舜之道後王黼以三公領應奉司號
為享上實安石自奉之説有以倡之也其釋鳬鷖之末
章則曰以道守成者役使羣衆泰而不為驕宰制萬物
費而不為侈按此章止謂能持盈則神祗祖考安樂之
無後艱耳而安石獨為此説後蔡京軰爭以奢僣相高
輕費妄用窮極淫侈實安石此説有以倡之也其害豈
不甚哉乞正其學術之謬追奪王爵明詔中外毁去配
享之像遂降安石從祀之列諫官馮澥力主王氏上疏
詆公乂㑹學官紛爭有㫖皆罷即上章乞出除給事中
章又四上請去益堅以徽猷閣直學士提舉西京崇福
宫又懇辭職名不當得有㫖楊某學行醇固諫諍有聲
請閒除職累月懇辭宜從其志以勵廉退改徽猷閣待
制上即位除工部侍郎論自古賢聖之君未有不以典
學為務者以君徳在是故也上然之除兼侍講二年以
老疾乞出除龍圖閣直學士提舉杭州洞霄宫四年上
章告老從之紹興五年四月二十四日終于正寢享年
八十有三葬本邑西山之原近臣朱震奏公嘗排邪説
以正天下學術之謬辯誣謗以明宣仁聖烈之功雪寃
抑以復昭慈聖獻之位據經論事不媿古人所著三經
義辯有益學者乞下本州抄錄仍優恤其家有㫖贈官
賻以金帛娶余氏贈碩人先卒子五人迪早卒逈遹適
造巳仕女四人長適陳淵次陸棠次李郁次未嫁孫男
七人孫女五人曾孫一人公天資夷曠濟以問學充養
有道徳噐早成積于中者純粹而閎深見于外者簡易
而平淡閒居和樂色笑可親臨事裁處不動聲氣與之
遊者雖羣居終日嗒然不語飲人以和而鄙薄之態自
不形也推本孟子性善之説發明中庸大學之道有欲
知方者為指其攸趣無所隠也當時公卿大夫之賢者
莫不尊信之熙寧初代余典教渚宫始獲從公遊三十
年間出處險夷亦嘗覸之熟矣視公一飯雖蔬食脆甘
若皆可于口未嘗有所嗜也每加一衣雖狐貉縕袍皆
適于體未嘗有所擇也平生居處雖敝廬厦屋若皆可
以託宿未嘗有所美而求安也故山之田園皆先世所
遺守其世業亦無所營增豆區之入也老之將至沉伏
下僚厄窮遺佚若將終身焉子孫滿前每食不飽亦不
改其樂也然則公于斯世所欲不存果何求哉心則遠
矣凡訓釋論辯以闢邪説存于今者其傳寖廣故特載
宣和末年及靖康之初諸所建白以表其深切著明而
公之學于河南小嘗試之其用已如此所謂援而止之
而止必有以也進不隱賢必以其道豈不信乎世或以
不屑去疑公蓋淺之為丈夫也銘曰天不䘮道文其在
兹維天之命尸者其誰孰能識車中之狀意欲施之兄
弟而處並為世師偉兹三賢濶歩共馳有學術業顔其
餒而公名最顯垂範有詞豈不見庸孔艱厥時狂瀾奔
潰砥柱不敧邪説害正倚門則揮嗟彼姦罔讒言詆欺
我扶有極人用不迷奚必來世判其是非有援則止直
道何疵不勉而和展也可夷河流在北伊水之湄誰其
似者訂此銘詩
　　龜山誌銘辯
宏問何故西方之傑窺見間隙遂入中國答曰自孟子
既沒世無傳心之學此一片田地漸漸抛荒至東晉時
無人耕種佛之徒如達磨軰最為桀黠見此間隙以為
無人遂入中國面壁端坐揚眉瞬目到處稱尊此土之
人拱手歸降不能出他圏套
宏又問佛之徒既是直指人心見性成佛何故却言人
人失其本心莫知所止答曰釋氏自言直指人心見性
成佛吾却言失其本心莫知所止大段懸遠宏又問何
故懸遠答曰昔明道先生有言以吾觀於儒釋事事是
句句合然而不同宏又問既云事事是句句合何故却
不同答曰若于此見得許汝具一隻眼
宏又問據楊氏家錄稱先生不欲為市易官吕居仁亦
云辭不就今誌中何故削去不就二字答曰此是它門
未曾契勘古人出處大致若書不就兩字便不小了龜
山差監市易務即辭不就除秘書省挍書郎却受而不
辭似此行徑雖子貢之辯也分説不出來今但只書差
監市易務公年將七十矣即古人乘田委吏之比意思
渾洪不卑小官之意自在其中乃是畫出一箇活底楊
龜山也并遷著作郎并邇英殿説書只一向滚説將去
不消更引高麗國王事説他龜山前代如伍瓊亦嘗薦
諸賢于董卓卓召用之除申屠蟠外諸賢皆至或旬月
遍歴三臺而無非之者此亦是有底事不足為文飾也
宏又問攻王氏一章却似迂濶何故載之答曰此是取
王氏心肝底膾子手段何可不書書之則王氏心肝懸
在肉案上人人見得而詖淫邪遁之辭皆破矣
宏又問或説龜山被召過南京見劉噐之劉問此行何
為龜山曰以貧故劉曰若以貧故則更不消説答曰傳
言如此未知信否若據吾則不然劉若問此行何為但
對曰老年無用處且入這保社它若更問還有轉身一
路否但曰料得無處分説一任傍人㸃檢不然者若問
此行何為只答云竿木隨身亦自脱灑
宏再問何故載果何求哉心則遠矣一句答曰陶公是
古之逸民也地位甚高決非惠遠所能招劉雷之徒所
能友也觀其詩曰結廬在人境而無車馬喧問君何能
爾心遠地自偏即可知其為人故提此一句以表之而
龜山之賢可想見矣世人以功名富貴累其心者何處
更有這般氣象但深味心則遠矣一句即孟子所謂所
欲不存若將終身若固有之氣象亦在其中矣宏又問
如何是心則遠矣答曰或尚友古人或志在天下或慮
及後世或不求人知而求天知皆所謂心遠矣
宏又問行狀云陳公瓘鄒公浩皆以師禮事先生何故
不載答曰凡公卿大夫之賢者於當世有道之士莫不
師尊之其稱先生有二義一則如後進之于先達或年
齒居長或聲望早著心高仰之故稱先生若韓子之于
盧仝歐陽永叔之于孫明復是也其一如子弟之于父
兄居則侍立出則杖屨服勤至死心䘮三年若子貢曾
子之于仲尼近世吕與叔潘康仲之于張横渠是也今
一槩稱以師禮事先生恐二公之門人未逹故不復書
大觀庚寅在都城嘗見了翁與龜山書稱中立先生初
亦疑之後乃知字者親厚之意先生者高仰之稱也亦
可見矣兼龜山道學自為當世所高而誌中巳稱公卿
大夫之賢者莫不尊信之矣不必更引二公以為重
宏又問行狀云胡公之徒實傳其學此事如何答曰吾
于謝游楊三公皆義兼師友實尊信之若論其傳授却
自有來歴據龜山所見在中庸自明道先生所授吾所
聞在春秋自伊川先生所發汝但觀吾春秋傳乃是白
頭六十嵗以後所著必無大段牴牾更有改易去處其
書十萬餘言大抵是説此事試詳閲之必自知來歴矣
　　答陳幾叟書
龜山誌銘初不敢下筆以情意之厚義難固辭故不得
已勉强為之世人之知龜山者甚多而疑謗之者亦不
少故安國論其行巳處自飲食衣服居處之際至于若
將終身不改其樂事皆有實以折服衆多之口至其大
略又用語孟正䝉三説為證故措辭雖不工而意却有
所主只如差監市易務事乃平生履歴故不可闕若據
龜山所言却甚明白雖書不就無害也但行録乃言不
欲為市易官于語脉中轉了龜山之意却似嫌其太卑
冗而不為須當削去不就二字夫年巳七十欲為筦庫
即見得遺佚阨窮不憫怨之意正要此一句用豈可不
書乎其後以秘書召遷著作郎等事此正謂援而止之
而止者也夫援而止之而止未有是處而龜山獨稱為
仁者特以進不隠賢必以其道耳故備載所論當時政
事十餘條此事它人不能言而龜山獨能言之又時然
後發所以尤可貴耳當時宰執中若能聽言委直院呉
元忠輩畫一條具因南郊赦文行下決須救得一半不
至如後來大段狼狽也若龜山此舉可謂老婆心切矣
世人不察其用心之所在知之者見其赴召則曰此御
筆也夫違御筆者以大不恭論自政和末年以來巳是
海行指揮豈可以此定賢者之出處以其不可違而就
召假有論及申屠蟠笑而不答之事則又何辭以對故
龜山之赴召非畏海行指揮乃懼天下之人在塗炭之
中而有惻然不忍人之心是以不屑去耳故安國于龜
山宣和靖康中諸所建白詳載其本末所以致其區區
之意破紛紛之議使天下後世疑謗者莫不自消釋矣
其章疏中所論王氏著為邪説以塗學者耳目敗壞其
心術又即一二事以明之此眞拔本塞源者也㡬叟何
以尚言猶是一時之論乎五經皆空言也雖不如春秋
一句即是一事然明理以垂訓以待後之學者豈曰小
補之哉故説者以謂五經如藥方春秋猶用藥治病此
亦互相發耳誌中又載近臣所論闢邪説以正天下學
術之謬所著三經義辯有益學者夫以義辯為有益則
新義之為害可知故誌篇之末獨言凡著述論辯其存
于今者非見諸行事故因此語反覆證明諸所建白之
尤為深切耳而著述論辯之功自在若以為緩辭則誤
矣故安國意不欲有所改更必欲更之但曰著述論辯
存于今者其傳浸廣可也公更思之如何
　　記差市易務事始末　　　　　　陳　淵
龜山宣和四年既罷祠官貧甚不果赴部郭愼求在朝
以書問所欲公年巳七十矣(癸已生宣和四年嵗/在壬寅年已七十)答以
老不能辦事惟求一筦庫為貧耳愼求得書詢吏部見
闕監當官近毗陵未差者吏部報以常州市易務即為
求得之馳以告公愼求初亦不知前一日為人所授公
聞之曰非見闕固于吾事無濟然市易事吾素不以為
然縱便得禄其可就乎蓋愼求不察吾意耳五年秋末
果退闕因傅國華之薦召赴都堂審察即以足疾辭不
赴六年國華又以前請未行再薦遂以秘書郎召對且
御詔若辭者坐罪乃不克免先是傅國華奉使三韓得
㫖許于經由三路凡人材可薦者薦之不限以員及歸
具奏臣往來京西淮浙人材可薦者甚多然抱道處晦
無如楊時者願以所得薦三路人材薦此一人上亦聞
公名故始召審察又召上殿云若謂監市易務不就除
秘書郎即就即非同時事失其實矣今削去不就二字
為當更恐欲見其實故具之然如市易務方待闕未上
雖不見于墓誌亦可也
　　行狀略　　　　　　　　　　　吕舍人
䖍守楚潛議法平允而通判楊增多刻深先生毎從潛
議增以先生為附太守輕巳及潛去後守林某議不持
平先生力與之爭方知先生能有守也
知潭州瀏陽縣安撫使張公舜民雅敬重先生每見必
設拜席與均禮知杭州餘杭縣簡易不為煩苛遠近悦
服蔡京方相貴盛母前塟餘杭用日者之言欲浚湖瀦
水為形勢便利托言欲以便民事下餘杭縣先生詢問
父老人人以為不便即條上其事得不行
知越州蕭山縣蕭山之人聞先生名不治自化人人圖
畫先生形像就家祠焉
或説當世貴人以為事至此必敗宜力引耆徳老成置
上左右開導上意庻幾猶可及也㑹路允迪傅墨卿使
高麗高麗王問兩人龜山先生今在何處兩人對方召
赴闕矣及還遂以名聞因勸政府宜及此時力引先生
政府然之遂以秘書郎召及對陳儆戒之言上嘉納焉
太原被圍朝廷遣姚古救援古逗留不進先生上言乞
誅古以肅軍政又率同列上疏論蔡京王黼童貫等罪
惡或死或貶乞罷宦者典修京城事且録五代史傳以
進朝廷置詳議司議天下利病先生以為三省政事所
出六曹分治各有攸司今乃别辟官屬新進小生未必
賢于六曹長貳也朝廷從其議又乞褒復元祐名臣凡
在黨籍者力辯宣仁誣謗乞復元祐皇后位號凡所論
皆切當時要務
太學諸生詣闕上書議者疑其生事儌亂先生即見上
言諸生欲忠于朝廷耳本無他意但擇老成有行義者
為之長貳即自定矣淵聖喜曰此無逾卿者矣即命先
生兼國子祭酒
今上即位本中之先君子初在政府首為上言先生之
賢于是除工部侍郎
先生天資仁厚寛大能容物又不見涯涘不為崖異絶
俗之行以求世俗名譽與人交終始如一性至孝幼䘮
母哀毁如成人事繼母尤謹熙寧中既舉進士得官聞
河南兩程先生之道即往從之學是時從兩先生學者
甚衆而先生獨歸閒居累年沉浸經書推廣師説窮探
力索務極其趣涵蓄廣大而不敢輕自肆也
本中嘗聞于前軰長者以為明道先生温然純粹終身
無疾言遽色先生實似之
　　遺事(九/條)
明道在穎昌時先生尋醫調官京師因往穎昌從學明
道甚喜每言曰楊君最㑹得容易及歸送之出門謂坐
客曰吾道南矣先是建州林志寧出文潞公門下求教
潞公云此中無以相益有二程先生者可往從之因使
人送明道處志寧乃語定夫及先生先生謂不可不一
見也于是同行時謝顯道亦在謝為人誠實但聰悟不
及先生故明道毎言楊君聰明謝君如水投石然亦未
嘗不稱其善伊川自涪歸見學者凋落多從佛學獨先
生與謝丈不變因歎曰學者皆流于異端矣惟有謝楊
二君長進(見龜山/語録)
楊時于新學極精今日一有所問即能知其短而持之
介甫之學大抵支離伯淳嘗與楊時讀了數篇其後盡
能推𩔖以通之(見程氏/遺書)
伊川答楊中立論西銘中立書尾云判然無疑伊川曰
楊時也未判然(見祁寛所記/尹和靖語)
舊在二先生之門者伯淳最愛中立正叔最愛定夫觀
二人氣象亦相似(見上蔡/語録)
先生曰官司設法賣酒所在張樂集妓女以來小民此
最為害教而必為之辭曰與民同樂豈不誣哉夫引誘
無知之民以漁其財是在百姓為之理亦當禁而官吏
為之上下不以為怪不知為政之過也且民之有財亦
須上之人與之愛惜不與之愛惜而巧求暗取之雖無
鞭笞以强民其所為有甚於鞭笞者矣余在潭州瀏陽
方官散青苖時凡酒肆茶店與夫俳優戲劇之罔民財
者悉有以禁之散錢巳然後令如故官賣酒舊常至是
時亦必以妓樂隨處張設頗得民利或以請不許往往
民間得錢遂用之有力(見龜山/語録)
又言常平法州縣寺舍嵗用有餘則以歸官賑民之窮
餓者余為瀏陽日方為立法使行旅之疾病飢踣于道
者隨所在申縣縣令寺舍飲食之欲人之入于吾境者
無不得其所也其事未及行而余以罪去官至今以為
恨
元城劉公問胡珵曰毗陵莫常得書中立安否曰楊先
生近有除命以秘書郎召對公曰誰所薦珵曰傳聞是
蔡攸公曰此曹立黨相傾不知中立肯來否(見道/䕶錄)
胡文定公與楊大諫書曰大諫初承詔命衆論有疑安
國獨以為以明道先生之心為心者裂裳裹足不俟屨
而在途也又與宰相書曰龍圖閣直學士致仕楊公時
造養深遠燭理甚明混迹同塵知之者鮮(知之者知其/文學而已不)
(知者以為蔡氏所引此公/無求于人蔡氏焉能凂之)行年八十志氣未衰精力少
年殆不能及上方嚮意儒學日新聖徳延禮此老置之
經席朝夕咨訪裨補必多至如裁決危疑經理世務若
燭照數計而龜卜又可助相府之忠謀也又答胡應仲
書云楊先生世事殊不屑意雖袒裼裸裎不以為凂(見/胡)
(文定/公集)
昔西南夷人嘗以梅聖俞雪詩織布而永叔只于野録
載之其事不入誌銘然則姓名為蠻夷君長所知豈足
道哉龜山行狀中載高麗國王事所以不得書也(見胡/氏傳)
(家/録)
　　遵道墓誌銘略(此昔先君子吏/部府君所作)
公諱迪字遵道為髫兒已能力學指物即賦凛然如成
人既冠益貫穿古今孝友和易中外無間言平居無喜
愠色至急人困乏而樂其為善則矯然敢為必極其意
而後巳與人辯論綱振條析發微指極氷解的破聞者
欽聳退而察其私言若不能出諸口故無賢不肖愛敬
之葢度不身踐不茍言也里有貨訟不決者連年公一
言而兩家為之平其誠信于人如此遊太學聲出等夷
一旦棄而不顧抱經遊于伊川之門以藐然少年周還
羣公之間同門之士咸斂手以推先伊川少然可雅噐
許之(伊川答龜山書曰令子名/迪者好學質美當成遠噐)于易春秋尤精詣崇寧
三年以疾卒予不及識公自來閩中多從龜山門士遊
間論近世學者至公皆曰吾不及也謹為之銘銘曰斯
文盛衰天實命之有嗜其徑異端乗之道堙不治以與
世違有志于得俗學昏之以見自私乖戾莫施孰為毅
然莫乗莫惛天蓋祐之使與斯文屹屹龜山淵源伊洛
如星之斗以表後學公為之子妙質夙成目濡心渟食
息訓經不躐不陵師訓是程軌道以趨不畔墨繩行滿
鄉黨世孰知之遺文蔚然不可瑕疵胡不百年以究其
業齎志莫陳方壯而折天其或者尚相公子我銘幽竁
以吿來世
　
　
　
　
　
　
　
　
　
　
　
　伊洛淵源錄巻十
欽定四庫全書
　伊洛淵源録巻十一
　　　　　　　　　　　　　宋　朱子　撰
　劉起居
　　墓誌銘　　　　　　　　　　　許景衡
公諱安節字元承温州人資禀不凡方兒時已有遠度
比長嗜學有所未逹思之夜以繼日必至于得而後巳
少與從父弟今徽猷閣待制安止相友愛皆以文行為
士友所稱既冠游太學元符三年擢進士第調越州諸
暨主簿國子祭酒率其屬表留公太學不報除萊州州
學教授未行改河東提舉學事司管勾文字改宣徳郎
召對便殿公言春宫宜愼擇官屬雖左右趨走者必惟
其人又論節儉及君子小人和同之異上稱善顧問甚
悉即日擢為監察御史數決大獄所平反甚衆居數月
攝殿中侍御史時公方謁告省親既陛辭而命下不及
供職而歸俄除起居郎趣赴闕公迎父宣義而西居無
何宣義思歸公欲乞外補宣義固止之明年遷太常少
卿而言者斥公在言責時無所建明且久不寧親責守
饒州州荐飢公至大發廩賑之又檄旁郡無遏糴軍儲
不足它日皆强取諸民公曰嵗荒如此重困之可乎它
司宜有相通者政應調適其緩急耳市人數為在官者
所擾逃散郊外公躬率以廉寮屬化之未幾飢者充乏
者濟逃者復于是與之治賦出裁制貢奉之須俾屬縣
先期戒民無倉卒之擾移知宣州去饒州二日民遮留
之涕泣不忍别耆壽以為吾州自范文正公後惟吾劉
公而巳至宣十日而水大至公分遣其屬具舟振溺而
躬督之晝夜不少休所活幾數千人而遠近流民至者
以萬數公闢佛廟以處之發廩以活之一無失所者其
將發廩也吏以為法令不可而部使者亦持其議公皆
弗聽大疫公命醫官治甚力其得不死者不可計政和
六年夏五月卒年四十九娶何氏公之娶也初行親迎
之禮鄉人慕而繼之旁郡聞多竊笑比年朝廷頒五禮
于天下於是人皆思公之倡始云子男曰暨孫有異質
九嵗而夭一女尚幼以安止之子誠為後公天資近道
而敏于學問其所趨尚非世俗所謂學者嘗從當世賢
而有道者游始以致知格物發其材沉涵熟復存心養
性久之于是有得其貌温然望之知其有容遇人無貴
賤小大一以誠雖忤己者未嘗見其有怒色恚辭也其
在河東同僚有交惡者一日邂逅公座聞其緒餘不覺
自失相與如初其恬靜弗校宜若易與者至于有所立
則挺然不可囘奪曾不知禍福利害可以為避就也鄒
公浩以右正言得罪公與其所厚數輩追路勞勉之朝
廷震怒追逮甚急人皆惴恐公獨泰然如平時既而哲
宗察其無他有詔釋之而公亦自若也事親能承順其
意教養諸弟涵容周還有古人所難能者族居踰百口
上下愛信雖臧獲無間言也常曰堯舜之道不過孝弟
天下之理有一無二廼若異端則有間斷矣聞人善如
巳出或歸以過則未嘗辯遇事不擇劇易人所厭苦者
任之裕然無迫遽勤瘁之色其與人遊常引其所長而
隂覆其不及諸暨令不事事州將欲易他邑公既左右
之振其綱條又稱其長者將卒善待之宣州賑濟公疏
以為非敢專也蓋有所受之故朝廷録部者之功而進
秩焉蓋其志非敢私佚其身而在于為人其所施置常
在于公天下以為不如是則非所謂合内外通彼我也
所治二州專以仁義教化平易近民民有訟委曲訓戒
之俾毋再犯間有鬬者將愬于官則曰何面目復見府
公遂捨去以是廷無可治之事或踰旬不施笞扑
　　遺事
或問劉子進乎曰未見它有進處問所以不進者何曰
只為未有根因指庭前荼蘼曰此花只為有根故一年
長盛如一年問何以見他未有進處曰不道全不進只
它守得定不變却亦早是好手如廉仲之徒皆忘却了
(見上蔡/語録)
　尹侍講
　　墓誌銘　　　　　　　　　　　吕稽中
先生洛人也姓尹氏曾祖諱仲宣娶張氏生七子而二
子有名長子諱源字子漸是謂河内先生次子諱洙字
師魯是謂河南先生河内娶何氏生四子其長子諱林
官至尚書虞部員外郎娶劉氏萬年縣君劉氏卒陳氏
福昌縣君是生先生先生諱焞字徳充少孤奉母陳氏
以居為進士業年二十師事伊川程夫子先生應進士
舉答策問議及元祐貴人先生曰噫尚可以干禄乎哉
不對而出告于程夫子曰吾不復應進士舉矣子曰子
有母在先生歸告其母母曰吾知汝以為善養不知汝
以禄養于是先生退不復就舉程夫子聞之曰賢哉母
也大觀中新學日興有言者曰程頤倡為異端尹焞張
繹為之左右先生遂不欲仕而聲聞益盛徳益成同門
之士皆尊畏之程夫子曰我死而不失其正者尹氏子
也靖康元年朝廷初辨忠邪召用四方才徳之士以布
衣召先生先生謝不用既往又謝不欲朝大臣知不能
留也授以和靖處士而歸明年金人陷雒陽先生之家
死于兵先生既死而復蘇竄于長安山中轉徙四五年
而長安陷劉豫僣位于京師思有以繫天下之望則使
其偽帥趙斌卑詞厚禮來召先生具供帳衞從于山中
甚盛先生逃去夜徒步渡渭逃竄山谷中崎嶇走山間
遂至閬中久之往來巴中止于涪紹興五年有從臣言
先生之道上召先生于涪曰昔者之召程頤蓋自布衣
除崇政殿説書遂以左宣教郎崇政殿説書召先生先
生力辭十數上勅有司加禮敦遣不巳六年先生辭官
而赴召蜀之學者為先生立祠于涪七年至九江有言
者攻毁程氏先生復辭曰學程氏者焞也生事之二十
年今又二十年矣請就斥朝廷耻之于是大臣顯言先
生拒劉豫之節學問之正上又思見先生召之愈急禮
益至先生辭避巳數十迫上命布衣至行在所而病上
賜之金帛使大臣存問慰勞須其病愈必受命而後朝
病愈先生朝又辭于上前上曰卿尚可辭邪朕渇卿久
矣知卿之從伊川也俟卿以講學不敢以有他先生遂
就職又除秘書郎先生年六十七矣八年二月除秘書
少監月餘以病求去不許四月賜緋衣銀魚象笏與御
府珍玩之物先生益衰且病益求去改除直徽猷閣主
管萬壽觀崇政殿説書九月除太常少卿兼説書十一
月除權禮部侍郎兼侍講進官左通直郎而先生病日
作不能朝告病甚于朝廷十二月除徽猷閣待制提舉
萬壽觀兼侍講先生曰病不能朝矣而寵禄日至何功
徳以當之上章十餘不巳朝廷哀其病且老九年二月
使以待制提舉江州太平觀而去先生去之平江虎丘
十年正月先生年七十曰七十而老尚矣遂致仕進官
左奉議郎而從其請十二月先生如紹興居二年而沒
年七十有二矣上命越制以賻之贈官四等先生娶張
氏追封令人生子均仕為將仕郎雒陽之陷與張令人
皆死惟諸女在立孫鎮為均子稽中聞之先生之學學
聖人者也曰聖人必可以學而至也而不可以為也玩
味以索之踐履以身之涵養以成之有叙于是乎下學
上達窮理盡性而無贅無外者學之正也故先生莊敬
仁實不過于心不欺闇室自誠而明以之開物成務推
而放諸四海而凖其于聖人六經之言耳順心得如出
諸已見于容貌聲音之間望之儼然也即之則温言則
厲天下知道者必宗之不知者必慕之小人見之必革
面後有聖人不易先生之道矣然而先生進不得施之
天下退未嘗筆之于書與羣弟子言據六經發明問答
不為講解文書獨嘗奉詔撰論語解今行于世
　　遺事(十/條)
和靖因蘇昞見伊川自後半年方得太學西銘看(見祁/寛所)
(録尹和靖/語下同)
和靖言初見伊川時教焞看敬字焞請益伊川曰主一
則是敬當時雖領此語然不若近時看得更親切寛問
如何是主一願先生善喻和靖言敬有甚形影只収斂
身心便是主一且如人到神祠中致敬時其心収斂更
著不得毫髮事非主一而何
尹彥明與思叔同時師事伊川先生思叔以高識彥明
以篤行俱為先生所稱先生沒思叔亦病死彥明窮居
教學未嘗少自貶屈常以先生教人專以敬以直内為
本彥明獨能力行之彥明嘗言先生教人只是專令用
敬以直内若用此理則百事不敢輕為不敢妄作不愧
屋漏矣習之既久自然有所得也因説往年先生自涪
陵歸日日見之一日因讀易至敬以直内處因問先生
不習无不利時則更無睹當更無計較也邪先生深以
為然且曰不易見得如此且更涵養不要輕説(見吕氏/雜誌)
温州鮑若雨商霖與鄉人十輩久從伊川一日伊川遣
之見和靖次日伊川曰諸人謂子靳學不以教渠果否
先生曰焞以諸公來依先生之門受學焞豈敢輒為他
説萬一有少差便不誤它一生伊川頷之(見祁寛所錄/尹和靖語下)
(同/)
和靖與思叔共學之久伊川問二子尋常見處同否有
差否自覺如何為我言之和靖曰焞不逮思叔如凡請
問未達三四請益尚有未得處久之乃得如思叔則先
生纔説便㸃頭㑹意往往造妙只是焞雖愚鈍自保守
得若思叔則焞未敢保也伊川笑曰也是也是自是毎
同請益退伊川必謂諸郎曰張秀才如此不待尹秀才
肯待
子謂尹焞魯張繹俊俊恐他日過之魯者終有守也(見/程)
(氏遺書/下同)
尹子張子見先生曰二子於頤之言如何尹子對曰聞
先生之言言下領意焞不如繹能終守先生之學繹不
如焞先生欣然曰各中其病
和靖曰昔與范元長同見伊川偶有幹先起下堦伊川
謂范曰君看尹彥明他時必有用於世元長次日説如
此蓋伊川平日元不曾許人(見祁寛所錄/尹和靖語)
靖康元年同知樞宻院事种師道奏伏見河南府布衣
尹焞學專師古行足勵俗潛心允蹈踰三十年西都學
者皆推仰之未嘗應書不求仕進若䝉召致俾預講説
必有補益召至京師十月賜號和靖處士以歸户部尚
書孫傅御史中丞吕好問户部侍郎邵溥中書舍人胡
安國奏臣等伏覩河南府布衣尹焞學窮根本徳備中
和言動惟時皆可師法噐識宏遠可以任大臣等淺陋
不足以盡知然近來招延之士無有出其右者昨縁朝
廷特召河南敦迫赴闕伏聞命之處士以歸使焞韜藏
國噐不為時用未副朝廷仄席求賢之意伏望聖慈特
加識擢以慰士大夫之望尋以金人犯闕不及再見(見/難)
(儷/集)
和靖在瀘州一室名曰遂志齋取易致命遂志之義在
涪陵縣所居名曰習堂取學而時習之之義在千福院
一室名曰六有齋取横渠先生所謂言有教動有法晝
有為宵有得息有養瞬有存之意一室名曰三畏齋取
畏天命畏大人畏聖人之言之意(見涪陵/記善録)
紹興五年史館修撰兼侍讀范沖奏伏覩和靖處士尹
焞誠明之學實有淵源直方之行動合規矩靖康中朝
廷以布衣特起累加津遣既至京師懇求還山賜處士
號建炎間焞逃竄山谷翟興為河南鎮撫使聞其名遣
使延聘焞亦不就今流落在蜀臣與之遊處三十餘年
得其為人内外淳備毫髪無玷實為鄉閭之所尊禮士
友之所矜式迹其所得于巳表見于外臣無能髣髴舉
以代臣允愜公議六月十五日聖㫖召赴行在仍令川
陜宣撫司以禮津遣宣撫司劄下涪州津遣知州事李
贍申尹處士雖寓居本州千福院然獨處一室嘉遯養
浩志尚高潔邦人莫得而見恐非有司移文可致乞自
使司專委官一員依巳得聖㫖以禮津遣上副朝廷舉
逸求賢興治美俗之意于宣撫司差官敦遣先生四狀
辭免不獲明年九月乃行先是伊川先生謫居于涪涪
人立祠于北巖先生避地偶亦居焉至是以文告辭曰
焞甲寅孟秋始居涪陵巳卯孟冬誤辱召命繼下除書
實嗣講事人微望輕敢紹前躅辭不獲命勉赴行在有
補于世則未有也不辱其門則有之今兹啓行惟先生
有以鑒之七年二月至江州以病少畱四月上第八狀
云竊見臣寮上言程頤之學惑亂天下有為此學鼓扇
士類者皆屏絶之明詔天下焞實師程頤之學垂二十
年學之既專自信益篤自壯至老居之甚安使焞濫列
經帷其所敷繹辟陋之學亦不過聞於師者不惟無以
發明經㫖又且仰惑聖聰焞雖甚愚敢偷一時之顯榮
不顧四方之公議捨其所學上欺君父加以疾病日增
精神衰耗決不能支持前進乞令自便訪藥求醫免令
道塗塡委溝壑于是右相張公浚奏臣先備員川陜宣
撫處置使竊見和靖處士尹焞緣叛臣劉豫父子迫以
偽命焞經渉大河投身山谷自長安徒步趨蜀崎嶇千
餘里乞食問路僅獲生全臣嘗延請至司與之欵接觀
其所學所養誠有大過人者紹興甲寅春臣被命還朝
葢嘗以焞之姓名達之天聽今陛下博采羣議召置經
筵而焞辭免新命未聞就道伏望聖慈特降睿㫖令江
州守臣疾速以禮敦遣五月二十九日奉聖㫖依奏先
生又辭不得巳九月乃至國門猶引前説力辭云列之
經筵陳説上側守其師法則亂聖聰趨時茍合則負素
志此其所以被寵若驚進退失據者也至二十狀不允
乃受命入對(見難儷集及/涪陵記善錄)
戊午八月二十九日講筵初開上問先生孟子謂紂一
夫如何先生曰此為當時之君而言也時有進疑孟子
説者上問程頤謂孟子如何先生曰程頤不敢疑孟子
(見祁寛所錄/尹和靖語)
尹彥明在經筵嘗從容説黄庭堅如此作詩不知要何
用(見吕氏/雜誌)
紹興戊午先生上奏曰本朝兵革之禍亙古未聞然頼
祖宗徳澤之厚陛下勤撫之至所以億兆之心無有離
異遠近愛戴國勢可保前年徽宗皇帝寧徳皇后凶問
遽來莫究不豫之狀天下之人痛心疾首而陛下方且
屈意降心迎奉梓宫請問諱日為事遂使敵意益驕謂
我無人乃再啓和議于今日意欲潛圖混一臣妾中國
陛下十二年勤撫之功當決于此矣况先王之禮父母
之讐不與共戴天兄弟之讐不反兵今信仇敵之詐謀
而覬其肻和以紓目前之急豈不失不共戴天反兵之
義乎臣竊為陛下痛惜之更願深謀熟慮採衆論以全
大計則天下幸甚又與宰相秦檜書曰敵人與我有不
共戴天之讐靖康以來屢墮其術今若一屈使為口實
要怨誨兵自困自斃豈忍為此議乎比者竊聞主上以
父兄未返降志辱身于九重之中有年矣然亦未聞敵
人悔禍還二帝于沙漠繼之梓宫崩問不詳天下之人
痛恨切骨則敵人藐視朝廷之意不言可見天下方將
以此望于相公覬有以革其巳然豈意為之巳甚乎今
之上策莫如自治自治之要内則進君子而遠小人外
則賞當功而罰當罪使主上之孝弟通於神明主上之
道徳成于安强勿以小智孑義而圖大功不勝幸甚復
有辭免待制第三狀云臣每念誤受寵榮蔑聞補報比
嘗不量分守輒及國事識見迂陋巳騐于今跡其愚庸
豈堪時用第四狀又言之乃得外祠(見戊午讜議/及難儷集)
先生卒門人吕堅中以文致祭其略曰恭惟善誘循循
不倦俾沉若酣培植聞見曰敬以直内是乃持守維窮
維格理則昭剖由是致知上逹誠明知而罔覺匪致之
精養不以厚行不以力雖曰有見乃徳之賊厚養力行
必踐必久勝巳之私馴以固有略則易詐拘則易窮才
意所測鮮克有終喜怒哀樂聖愚同然發欲中節時然
後言猗與吾道易簡以求如霽則行如潦則休或謂無
心先生曰否何以知覺惟私是醜或謂勿思先生曰豈
我亦有思思無邪爾先生之言測遠窮深其未傳者匪
言實心嗚呼哀哉
　
　
　
　伊洛淵源錄巻十一
欽定四庫全書
　伊洛淵源録巻十二
　　　　　　　　　　　　　宋　朱子　撰
　張思叔(名繹嘗記伊川言行一編亦名/師説所著詩文甚多今存數篇)
　　遺事(三/條)
張思叔河南壽安人家甚微年長未知讀書為人傭作
一日見縣官出入傳呼道路思叔頗羡慕之問人何以
得如此或告之曰此讀書所致耳思叔始發憤從人授
學執勞苦之役教者憐其志頗勸勉之後頗能文入縣
學府學被薦以科舉之學不足為也因至僧寺見道楷
禪師悦其道有祝髪從之之意時周恭叔行巳官雒中
思叔亦從之恭叔謂之曰子它日程先生歸可從之學
無為空祝髪也及伊川先生歸自涪陵思叔始見先生
時從學者甚衆先生獨許思叔因讀孟子志士不忘在
溝壑勇士不忘䘮其元始有自得處後更窮理造微少
能及之者矣(見吕氏雜誌又童䝉訓云思叔因讀孟子/志士不忘在溝壑勇士不忘䘮其元慨然)
(有得葢能守此則/無不可為之事)
和靖言焞與思叔既相友善伊川歸自涪陵思叔始見
先生思叔穎悟疏通先生亦便喜之自此同遊處先生
以族女妻之甚相敬待家居壽安學者從之漸衆和靖
嘗因侍坐禀伊川曰張繹每聞先生語往往言下解悟
焞聞先生語須再三尋思或更請問然後解悟然它日
持守恐思叔不及焞先生以為然思叔長于為文又善
辦事先生沒未幾思叔亦沒和靖被召嘗曰思叔若在
到今自當召用必能有為于世伊川嘗言晚得二士(見/涪)
(陵記/善録)
張繹思叔三十嵗方見伊川後伊川一年卒初以文聞
于鄉曲後來作文字甚少伊川每云張繹朴茂(見祁寛/録尹和)
(靖/語)
　馬殿院
　　逸士狀
公諱伸字時中(按語録中作時仲或/作時舉恐亦當兼行)東平人也自弱冠
登第不樂馳騖以階進晦跡州縣人無知者崇寧初元
祐學有禁姦人用事出其黨為諸路學使專糾其事伊
川程先生之門學者無幾雖宿素從遊間以趨利叛去
公方自吏部求為西京司法曹事鋭然為親依之計至
則因先生高弟張繹以求見先生初以非其時恐貽公
累公執贄凡十反愈恭且曰使伸得聞道雖死何憾况
不至于死者乎先生聞而歎曰此眞有志者遂引而進
之自爾出入凡三年公暇雖風雨必日一造焉同僚相
忌至以飛語中傷之不顧也逮靖康初政樞宻孫傅始
以卓行薦于朝召既至中丞秦檜素高其節即迎辟為
監察御史令人取願狀公曰中丞取臺官但問堪不堪
無問願不願居無何遭大變故敵人立張邦昌俾僭于
位邦昌初不敢當而賊臣從旁勸進曰相公今姑權宜
從事忍死為一城生靈贖命他日為周公為王莽惟相
公所為耳邦昌于是俛首唯唯即趨敵帳受偽號既敵
人去滋久邦昌恬無自孫意時人皆意邦昌實預邪謀
畏禍無敢言者公首具書請邦昌迎元帥康王書成率
同院簽與俱往相顧無一首肻公遂以書自抵銀臺司
進之吏視書不稱臣辭不受公投袂叱曰逆類吾今日
不愛一死正為此爾而欲吾稱臣耶出即以繳申尚書
省尚書省以示邦昌邦昌得書氣沮恐敗誅甫議迎隆
祐皇后為垂簾計其書大略曰相公閣下服事累朝為
宋寶臣比者不幸迫于勍敵使當偽號非常之事閣下
此時豈以義為可犯君為可忘宗社神靈為可欺所以
忍死須臾而詭聽之者其心若曰與其虚孫于人而實
忘趙氏之宗者孰若虚受于巳而實存趙以歸耳是得
春秋祭仲行權之㫖而不茍辭其名故天下户知之而
無一人以相公為非也敵人既北相公于義即合變懼
自列于朝上皇子惟康王在外天下所繫國統有歸宜
即發使通問埽清宫室率羣臣共迎而立之閣下退就
北面之列然後從而引咎以明身為人臣昧于防患不
幸為宼讐脅汚當時不能即死以待陛下今事既定夫
復何面事君請歸死有司以為人臣失節之戒退伏闕
下以俟命如此則明主必能照察以閣下忠實存國義
不茍生棄過録勞而身名俱榮矣今乃謀不出此時日
巳多肆然尚當非據偃寢禁闥若固有之羣心狐疑不
知所謂上天難欺下民可畏成敗之際間不容髪閤下
若以愚言粗有覺悟伏望亟圖猶可轉禍為福于匪朝
伊夕之間此伸所以不敢自外且效愚職分于朝廷過
此以往則閤下包藏既深志慮必異外假設飾事端愒
日待期而實隂結宼讐合從為亂九廟在天雖萬無成
理然伸亦願生不汙與叛逆同朝請先伏死都市以明
此心既而户部侍郎王及之言于邦昌以上皇寧徳宫
府藏所有及池塘魚藕之利可盡取以資國用公復慨
然引義白于都堂曰古者人臣去國其君待之猶三年
然後収其田里君之禮臣猶若此則臣之報君宜如何
今吾君遠狩猶未出疆天下之人方且北首擬欲追挽
而不可得君之府藏燕遊忍一朝而毁乎此與削迹何
異切不可許邦昌不聽今上龍飛公屢拜章以城陷不
能救主遷不能死請從竄削上知其忠且有功于國遂
擢為殿中侍御史荆湖廣南撫諭以誅邦昌及其黨王
時雍還臺言執政黄潛善汪伯彥不法十七事不報嗣
上章以臣言可采即乞施行非是臣合坐誣罔大臣之
罪移病待命旬日貶濮州監酒税時用事者恚甚必欲
寘之死地以濮迫宼境故有是命有識者為朝廷惜其
去至戚嗟相弔且為公危之公以襆被就道無憂懼之
色人益嘆服公天資重厚雖勇于為義而耻以釣名凡
所建明輒削其藁故人少知者不幸卒為仇陷于死(公/之)
(死不得其詳或云時王淵屯淮/上受潛善等宻㫖加不利于公)天下知與不知莫不痛
之未幾廣陵不守果如公言紹興初乃追贈諫議大夫
公居常稱曰志士不忘在溝壑勇士不忘䘮其元今日
何時溝壑乃吾死所也故其臨事奮不顧身毎如此姑
掇其大者以補國史之闕謹狀
　　先君紹興初作此文擕以呈故丞相李公李公許
　　以達朝廷未及而薨紹興癸酉倅辰陽忽見邸報
　　宰相秦檜自陳其靖康之功謂它人無預焉先君
　　遂以此文繳申尚書省大激檜怒送荆南詔獄令
　　自引虚獄辭皆出吏手先君不得預也奏上又以
　　情重法輕特削官貶眞陽未幾檜死䝉恩東歸繼
　　復舊物而病不起矣嗚呼痛哉(秦檜靖康中為中/丞于敵人帳前乞)
　　(立趙氏其謀議皆出于先生及察院吳給敦仁敦/仁為草劄子檜忌人分功深諱其事及見逸士狀)
　　(恐先君知而揚/之故忿憾至死)辛巳仲冬十日男鎬謹書
　　續紀　　　　　　　　　　　　何　鎬
先生調官未嘗擇遠近利害到部但視資當入者即注
擬家東平乃授成都郫縣丞尚在選調至任未幾㑹納
冬米成都浩穰守以委先生先生辭以多弊不可為守
問其故先生曰弊之大者由諸司吏人封抄拒之則速
禍守曰君既知其弊尚可辭先生至場中則諸色人紛
然矣豐飲食玩好文飾美女凡可以蠱訹者無所不至
前此主者不能自謹一墮計中則束手受制莫敢誰何
先生盡逐之嚴察吏卒不容纎芥負米至者略無留滯
于是蜀人稱詠萬口一辭時提舉常平孫俟按部至成
都境上早行見負擔者假寐道傍以待曉怪而問之俱
應曰今年好受納官某等至無邀阻故爭先詰其主名
曰馬縣丞也孫歎息不已抵郡即呼吏書牒薦之即日
改秩先生常以此語人云人之利鈍自有時伹當行直
道無用于人也
先生為奉符丞攝令事方嵗歉而朝廷行茶引先生拒
之曰民方救死不贍豈可重困之太守怒曰朝命安可
抗先生曰伸為令誠不忍見民轉溝壑守曰須先劾爾
事乃可行民聞先生被劾爭赴愬諸司或徑達臺省事
遂解又嘗掌市易倅以百縑令售之先生辭以直高倅
强之先生曰伸不敢以詐估官直須伸去乃可欲尋醫
倅懼而止
先生在奉符縣傅伯野在西掖慕雒學遣其子見先生
求二程先生語録先生曰此書今非其時未敢遽傳其
子固請先生曰第歸尊公若果有志無憚再來既還以
告伯野曰吾志欲求道遑恤它乎遂令復至先生乃授
之且謂曰尊公既得此書不得久于朝矣未幾果以繳
高麗詞頭罷
先生出使過州縣必察民利病餽遺一無所受初至清
湘所在民羣聚遮馬首投狀乞留其宰問其善政皆曰
不知其它但知知縣到後未嘗有吏下鄉先生即日以
舉牒付民使以遺令衆歡然乃去(令姓張/失其名)至番禺問諸
司以屬吏之賢者同薦一節度推官(姓/黄)曰方陳述生殺
自任官吏無不畏附惟此人敢與之辨曲直幾遭虎口
乃舉之還至舒州從人就縣索夫馬其令不應直至前
曰殿院所合得不敢不供從人分外需索實不能應先
生延之坐且謝之既而謂人曰某以臺官過州縣一令
乃敢拒之是必有氣局者還朝首薦之(令姓/周)
先生晨興必整衣冠端坐讀中庸一過然後出視事先
生曰吾志在行道使吾以富貴為心則為富貴所累使
吾以妻子為念則為妻子所累是道不可行也故其在
廣陵隨身行李一擔而圖書半之山東巳擾而家屬尚
留東平
先生自湖廣還將入奏于道中採訪得執政不法事作
彈文方具藁而先君追及于建康先生喜曰吾有事數
日不能自決望子久矣因出藁相示且曰吾欲首言之
先君曰先生方以使還且當奏職事徐論似未晚先生
曰彼忌我若未及言而有遷除奈何然吾當有以探之
是時方召孫覿謝克家乃言此二人皆小人不可用如
覿親草降表極其筆力以媚敵人受其二女乃負國之
賊也果不報遂除司農卿先生固辭乃繳進彈文時執
政怒甚捜求無以為罪乃指彈文中言邵成章上書事
(成章中/官也)以為趨向不正遂貶公
　　遺事(三/條)
崇寧間言者范致虛攻先生為元祐邪説朝廷下河南
府盡逐學徒後數月馬伸及門求見先生辭之伸欲先
棄官而來先生曰近日盡逐學徒恐非公仕進所利公
能棄官則官不必棄也建炎間伸為御史論事公論與
之(見程氏/遺書)
靖康二年四月八日監察御史馬伸狀伏見勍敵強梁
刼二帝北行且逼立太宰相公使主國事相公所以忍
死就位者自信敵退必能復辟也忠臣義士不即就死
城中之人不即生變者亦以相公必立趙孤也今敵退
多日吾君之子已知所在訟獄謳歌又皆歸往相公尚
處禁中不反初服未就臣列道路傳言以謂相公外挾
强敵之威使人遊説康王且令南遁然後據有中原為
久假不歸之計伸知相公必無是心伹謂敵人未遠因
循未能盡改雖然如此亦大不便蓋人心未孚一旦喧
鬨雖有忠義之志相公必不能自明滿城生靈反遭塗
炭辜負相公初心矣伏望相公速行改正易服歸省庻
事取禀太后命令而後行仍速迎奉康王歸京日下開
門撫勞四方勤王之師以示無間應内外赦書施行恩
惠収人心等事權行拘収俟立趙氏子日然後施行庻
幾中外釋疑轉禍為福伊周再作無以復加如以伸言
為不然即先次就戮伸有死而已必不敢輔相公為宋
朝叛臣也謹具申太宰相公伏候鈞㫖申時奉鈞㫖一
切改正九日追偽赦不行邦昌召侍從官議事晚降手
書請元祐皇后垂簾決政邦昌行太宰事中外大悦追
囘諸路赦文并収初四日立宋太后手書不用遣馮澥
李囘為奉迎使副(見汪藻所編/實録草本)
胡文定公時政論曰馬伸言黄潛善汪伯彥措置乖方
自言官黜為監當而其言則有狀矣不愼命令則以下
還都之詔也廣布私恩則以復祠宫教官之闕也黜陟
不公則以罷衛膚敏而用孫覿不祥之人也杜塞言路
則以貶吳給張誾邵成章也妨功害能則以沮宗澤與
許景衡也私収軍情則以各置親兵千人請給獨優厚
也同惡相濟則以力庇罪人王安中也凡舉一事必立
一證皆衆所共知亦衆所共見不敢以無為有亦不敢
以是為非而當時不信其言而罷之反以為言事不實
而重責之是罰沮忠讜捐軀為國之人惡其毁譽之核
實而不亂也邪説何由息公道何由行乎伸既遠貶雖
有詔命不聞來期君子憫焉此雖賁以龍閣未盡褒勸
之禮乞加追奬及其子孫以承天意(見胡文/定公集)
　侯師聖(名仲良河東人二先生舅氏華隂先生無可/之孫有論語説及雅言一編皆出衡山胡氏)
　　(其為人梗槩亦見/胡文定公行狀)
　　遺事(三/條)
人有欲館侯子于其門者侯子造焉則壁垂佛象几積
佛書其家人又常齋素欲侯子從之侯子遂行或問之
侯子曰蔬食士之常分若食彼之食則非矣吾聞用夏
變夷未聞變于夷者也人有父在而身為祖母忌日飯
僧者召侯子侯子不往或問之侯子曰主祭祀者其父
也而子當之則無父矣吾何往焉(見侯子/雅言)
胡文定公與楊大諫書云侯仲良者去春自荆門潰卒
甲馬之中脱身相就於漳水之濱今巳兩年其安于羈
苦守節不移固所未有至于講論經術則通貫不窮商
略時事則纎微皆察國勢安危民情休戚凡務之切于
今者莫不留意而皆曉也方值艱難之時而使此軰人
老身貧賤亦可慨矣伏望吾兄力薦于朝俾命以官使
得效一職亦不為無補(見胡文/定公集)
尹子曰先生謂侯子議論只好隔壁聽(見外/書)
　　或曰江陵有侯師聖者初從伊川未悟乃策杖訪
　　濂溪濂溪留之對榻夜談越三日自謂有得如見
　　天之廣大伊川亦訝其不凡曰非從濓溪來耶師
　　聖後遊荆門胡文定留與為鄰終焉愚按侯子非
　　荆人據諸書所載但知前數條而胡公行狀亦止
　　云熟觀二先生之言行不言其見濓溪也濓溪卒
　　于熙寧六年而侯子靖康建炎之間尚在其題上
　　蔡謝公手帖猶云顯道雖與予為同門友然視予
　　為後生則其年輩不與濓溪相接明矣且其言自
　　謂有得如見天之廣大者亦與侯子平日之言不
　　相似凡若此類學者詳之
　王著作
　　墓誌略　　　　　　　　　　　章　憲
福清王先生程門高第諱蘋字信伯世居福之福清自
其考徙平江先生資禀清粹充養純固平居恂恂儒者
及語當世之務民俗利病若習于從政者然不儌名當
世世亦罕知之知府事孫公祐列先生學行于朝召見
賜進士出身除秘書省正字先生為上言曰人心廣大
無垠萬善皆備盛徳大業由此而成故欲傳堯舜禹湯
文武之道擴充是心焉耳帝王之學與儒生異尚儒生
從事章句文義帝王務得其要措之事業蓋聖人經世
大法備在方冊茍得其要舉而行之無難也未幾兼史
館校勘遷著作郎丐外補通判常州主管台州崇道觀
致仕官至左朝奉郎壽七十有二紹興二十三年五月
戊午疾終于里第𦵏于湖州長興縣和平鎮茅栗山楊
文靖公時程門先進嘗曰同門後來成就莫踰吾信伯
中書舍人朱公震寶文閣直學士胡公安國徽猷閣待
制尹公焞皆舉以自代胡公論薦尤力謂其學有師承
識通世務使司獻納必有補于聖時
　
　
　
　
　
　
　
　
　
　
　
　
　伊洛淵源錄卷十二
欽定四庫全書
　伊洛淵源録巻十三
　　　　　　　　　　　　　宋　朱子　撰
　胡文定公
　　行狀略
公諱安國字康侯建州崇安人父淵故宣議郎致仕贈
中大夫母吳氏故永夀縣君贈令人公生于熙寧甲寅
九月二十二日巳時年七嵗為小詩有自任以文章道
徳之句少長入太學晝夜刻勵同舍有潁昌靳裁之常
聞西雒程先生之學獨奇重公與論經史大義公以是
學問益强識致日明文辭迥出流輩博士欲令諸職長
各呈其文課將攷優劣而去留之皆爭先自送公獨繳
還差帖願退就諸生之列中紹聖四年登進士第時策
問大要欲復熙豐之政公推言大學格物致知正心誠
意以平天下之道詞幾萬言考官得之定為第一將唱
名宰執以策中無詆元祐語欲降其等哲宗命再讀諦
聽逾時稱善者數四親擢公為第三除荆南教授正身
律物非休沐者不出凡所訓説務明忠孝之大端不以
文藝為勸除大學録學生劉觀石公揆輕俊有名試選
屢居上遊一旦觀為人代筆事覺公揆薄遊成訟逾吿
期不歸為之遊説者甚衆公正色曰録以行規矩為職
職不能守奚以録為且二人者果佳士而所為如此亦
何足惜衆不能奪竟致之法遷博士除提舉湖北路學
事公言曰學校所以成就人材非治之也今法令具矣
當使學者于規矩之外有所畏而不為謹按聖門設科
成周貢士皆以徳行為先文藝為下臣當以此仰奉明
詔改使湖南是時蔡京方得志所行事既不善而官吏
奉承過當愈為民害學校其一也公獨撙節行之禁其
太甚士子持法自肆者懲之常曰韓魏公最善行新法
者也所至訪求人材詢問利病禮下賢士刺舉必由公
論風采嚴肅郡縣敬畏不敢犯㑹有詔㫖委諸道提舉
學官論舉遺逸公以永州布衣王繪鄧璋應詔時蔡京
巳惡公不為巳用于是屬吏李良輔徑訴于朝稱二人
者范純仁之客而鄒浩所請託也京大怒改良輔合入
官命湖南提刑司置獄推治人皆為公膽落帥曾公孝
廣來唁公退謂僚佐曰胡提舉凝然不動賢于人遠矣
獄未成移北路再鞫之訖不得請託之狀直除公名勒
停公退居荆門漳水之上定省之外以經籍自娯家人
皆忘其貧而親心適焉既而良輔以他罪發覺臺臣乃
辯明前事有㫖復公官改正元斷然公仕意益薄矣政
和八年張商英相除公成都府路學事公以親年寖高
即上章乞侍養得請滿二年未能朝叅丁令人憂服除
政和末年矣余深入相薦名士十人公與其一有㫖召
對公至京師卧疾不出百餘日逡廵謁告而歸宣和元
年除提舉江東路學事復召上殿未受命而中大捐館
舍中大常欲公及時建功立業而母令人又毎以進取
為戒公處其間委曲將順既不失令人之本心又不拂
中大之嚴訓終䘮謂子弟曰吾奮迹寒鄉為親而仕今
雖有萬鍾之禄將何所施遂稱疾掛冠買田塋旁築室
勤耕將終身焉宣和末侍臣李彌大吳敏譚世勣合章
薦公經學可用齒髪未衰特落致仕除尚書屯田員外
郎公來謝且辭靖康元年除太常少卿再除起居郎三
辭不允乃至京師方以疾在告一日午枕淵聖急召坐
後殿以俟公即入見奏曰臣聞明君以務學為急聖學
以正心為要心者事物之宗正心者揆事宰物之權也
陛下昔在東宫潛徳韜晦其于六經所載帝王制世御
俗之大略必有所避而不欲問官屬之司勸講者必有
所隱而未及陳今正位宸極日月向久而績效未見則
于古訓不可不考若夫分章析句牽制文義無益于心
術者非帝王之學也願擇名儒明于治國平天下之本
者虚懐訪問以深發獨智則天下之幸臣又聞為天下
國家者必有一定不可易之計謀議既定君臣固守雖
浮言異説沮毁摇動而初計不移故有志必成治功可
立陛下南面而朝天下越半年矣而紀綱尚紊風俗益
衰施置乖方舉動煩擾大臣爭競而朋黨之患萌百執
窺觀而浸潤之姦作用人失當而名噐愈輕出令數更
而士民不信若不埽除舊迹乗勢更張竊恐姦雄不忌
干戈日尋大勢一傾不可復正望詔大臣詢以修政事
靖邊徼之方令各盡底藴畫一具進先宣示臺諫仍集
百官議于朝堂衆謀僉同然後斷自宸衷按為國論頒
諸中外以次施行庻幾新政有經可冀中興之效除中
書舍人時門下侍郎耿南仲倚攀附之舊凡大小之臣
與巳不同者即指為朋黨見公論學術之奏愠懟形于
詞色乃言于淵聖曰安國往者不事上皇今又不事陛
下此可謂不臣矣淵聖不納一日問中丞許翰識安國
否翰對曰臣雖未識其面然聞其名久矣自蔡京得政
以來天下士大夫無不入其籠絡超然遠迹不為蔡氏
所汙惟安國一人耳淵聖嗟異焉南仲知淵聖意不可
囘乃諷臺諫掎角論公稽慢不恭宜從黜削淵聖終不
許中書侍郎何㮚建議分置四道都總管公上奏曰内
外之勢適平則安偏重則危今州郡太輕理宜通變然
一旦遽以數百州之地分為四道則權復太重假令萬
一抗衡跋扈號召不至又何以待之乎若但委諸路帥
臣專治軍旅毎嵗一按察其部内或有警急京城戒嚴
即各率所屬守將應援如此則既有擁衛京師之勢又
無尾大不掉之虞一舉而兩得矣㮚方得淵聖心宻説
以京師不可守則出幸山南可以入蜀而其意蓋自欲
當南道之任又以于公嘗有推挽之力必無駮異及此
奏上大駭謂人曰康侯人物之表乃專以異議為高古
人謂山林之士不可用今信然然猶不得已于四總管
之地各削其遠外州郡而巳于後京師被圍西道王襄
領所部兵翺翔漢上不復北顧大略如公所策云吏部
侍郎馮澥言劉珏行李綱責詞實乃為綱遊説珏坐貶
公言侍從之臣雖當獻納至于彈擊官邪必歸風憲各
有分守不得侵紊而澥越職妄言上瀆宸聽非所以靖
朝著也陛下聖度寛明無私好惡廣開公正之路而澥
無故復稱黨與未殄議論未一宜察姦罔早加懲戒夫
欲殄黨與一議論此蔡京行于崇寧脇制異已而遂其
跋扈之謀者何忍更遵用之使羣臣益分門户迭相排
毁置國勢于傾危乎陛下即位數降詔㫖追復祖宗善
政良法而澥獨建言祖宗未必全是熙寧未必全非推
隆王氏之學再挾紹述之議國論至今紛紛未定則澥
之故也于是耿南仲大怒宰相唐恪何㮚從而擠之遂
除右文殿修撰知通州行至襄陽而敵騎已薄都城矣
公在省一月告假之日居其半毎出必有論列或謂公
曰事之小者盍姑置之公曰大事皆起于細微今以小
事為不必論至于大事又不敢論是無時可言也敵圍
益急淵聖命召公及許景衡㫖竟不逹今上登極召公
為給事中公雖辭避未行而痛憤強敵侵陵心在王室
蓋有趨命之意而黄潛善方得政專權妄作斥逐忠賢
于心意益戾公因于免奏有言曰陛下撥亂反正將見
中興政事人材弛張升黜凡闗出納動係安危聞之道
塗揆以愚見尚多未合儻或隱情緘黙即負陛下委任
之恩若一一行其職守必以戅愚妄發干犯典刑徒玷
清時無補國事潛善惡之諷給事中康執權彈擊遂罷
除命建炎二年樞宻使張浚薦公可大用再以給事中
召命州郡以禮敦遣子寅時修起居注上賜之手札曰
卿父未到可喻朕㫖催促前來以副延佇之意公以建
康東南都㑹上既在是而眷待如此慨然欲入朝行次
池州聞幸吳越遂具奏引疾而返除提舉臨安府洞霄
宫紹興元年除中書舍人兼侍講再辭不允遂行以時
政論二十一篇先獻于上復除給事中上以左氏傳付
公㸃句正音公奏曰春秋乃仲尼親筆實經世大典義
精理奥尤難窺測今方思濟艱難豈于理戎禦侮之際
虚廢光隂耽味文采而巳乎陛下必欲削平僣暴恢復
寶圖使亂臣賊子懼而不作莫若儲心仲尼之經則南
面之術盡在是矣除兼侍講專以春秋進講公以學未
卒業乞在外編集庻幾成書可備乙覽未允㑹除故相
朱勝非同都督江淮荆淛諸軍事公上奏曰勝非當黄
潛善汪伯彦秉鈞之時同在政府緘黙傅㑹循致渡江
南狩之初又下詔令尊用張邦昌結好金國許其子孫
皆得録用淪滅三綱乃至于此天下憤鬱皆不能平及
正位冢司苖劉肆逆勝非不能死生以之偷合茍容不
顧君父㳂江都督用人得失係國安危恐勝非不足倚
仗詔勝非改除侍讀召赴行在命門下檢正黄龜年書
行公上奏曰由臣愚陋致朝廷侵紊官制既失其職當
去甚明且公羊氏以祭仲廢君為行權先儒力排其説
蓋權宜廢置非所施于君父春秋大法尤謹于此臣方
以春秋進讀而與勝非為列有違經訓縱臣無耻公論
謂何是時左相吕頤浩都督江上還朝欲傾右相秦檜
未得其方過姑蘇太守席益知其意謂之曰目為朋黨
可矣然黨魁在瑣闈當先去之頤浩大喜力引勝非為
助而據公奏擬進責命曰安國屢召偃蹇不至今始造
朝又數有請豈不以時方艱難不肯致身盡瘁乃欲求
微罪而去其自為謀則善矣百官象之如國計何遂落
職提舉建昌軍仙都觀實八月二十一日也是夕彗出
東南檜三上章乞留公不報即解相印去位侍御史江
躋上疏極言勝非不可用安國不當責右司諫呉表臣
上疏言安國扶疾造朝亦欲行其所學今無故罪去恐
非所以示天下也奏皆寢頤浩即排黜給事中程瑀起
居舍人張燾及躋表臣等二十餘人云以應天變除舊
布新之意臺省為之一空勝非遂相公登舟稍稍泝流
三日而後行次衢梁訪醫留再旬至豐城寓居又半年
乃渡江而休于衡嶽之下為終焉計買地誅茅結屋數
間名之曰書堂頽然當世之念矣初王荆公盡屏先儒
以為淺陋獨用已意著三經新説離析字畫偏旁謂之
道徳性命之學于春秋聖人行事之實漫不能曉則詆
以為斷爛朝報直廢棄之不列于學宫下逮崇寧防禁
益甚故家遺俗或存三傳舊本見者撫歎或遂指以為
春秋而仲尼經世之心幾于熄矣公自壯年即有服膺
之志嘗曰六籍惟此書出于先聖之手乃使人主不得
聞講説學士不得相傳習大義澌滅古史淪亡殆由此
乎于是潛心刻意裒古今諸儒所著述無慮百家片言
之善采拾靡遺害義切深必加辨正或去或取無一毫
好惡之偏蓋凖則之以語孟權衡之以五經證據之以
歴代之史窮研玩味游泳沉酣者三十年及得伊川先
生所作傳其間精義十餘條若合符節益以自信探索
愈勤至是年六十有一而書始就慨然歎曰此傳心之
要典也蓋于克巳修徳之方尊君父討亂賊之義與存
天理正人心之術未嘗不屢書而致詳焉紹興五年二
月除徽猷閣侍制知永州不拜差提舉江州太平觀令
纂修所著春秋傳俟書成進入以副朕崇儒重道之意
仍給吏史筆札委疾速投進公嘗謂宫觀之任本以養
老優賢非因避職及獲譴義不欲請也及此除乃上表
謝曰謹修有用之文少報無功之禄即再加刪潤繕寫
奏御上屢對近臣稱善謂深得聖人之意非諸儒所及
也乃除公提舉萬壽觀兼侍讀委所在守臣以禮津遣
公以疾未行御史中丞周秘侍御史石公揆司諫陳公
輔遂論公學術頗僻行義不修復除知永州提舉江州
太平觀久之上念公訓經納諫之忠特除寶文閣直學
士以紹興八年四月十三日沒于正寢贈左朝議大夫
公負傑出絶異之資見善必為為必要其成知惡必去
去必絶其根自幼少時巳有出塵之趣登科後同年宴
集飲酒過量是後終身不復醉嘗好奕棋先令人責之
曰得一第徳業竟耶是後不復奕為學官京師同僚多
勸之買妾事既集慨然歎曰吾親待養千里之外曾是
以為急遽寢其議亦終身不復買妾也在長沙日按行
屬部過衡嶽愛其雄秀欲一登覽巳戒行矣俄而思曰
非職事所在也即止晚居山下五年竟亦不出也罷官
荆南僚舊餞行于渚宫呼樂戲以俟而交代龜山楊公
時具朝膳留公鮭菜蕭然引觴徐酌置語孟案間清坐
講論不覺日晷云暮也壬子赴闕過上饒有從臣家居
者治饌延公飾姬妾請令出奉巵酒為夀公蹙然曰二
帝䝉塵國歩杌隉豈吾徒為宴樂之日敢辭其人赧然
而止辭受取捨一介之微必度于義雖飢不可得而食
寒不可得而衣也恬靜簡黙寡于言動雖在宴閒獨處
未嘗有怠容慢色語孟五經諸史周而復始至老未嘗
釋手毎晨昏子弟定省必問何所業有矜意則曰士當
志于聖人勿臨深以為高見怠慢不䖍必顰蹙曰流光
可惜將為小人之歸矣子弟或近出燕集雖夜已深猶
未寢必俟其歸驗其醉否且問其所集何客所論何事
有益無益以是為常士子有自遠來學者公隨其資性
而接之大抵以立志為先忠信為本以致知為窮理之
漸以敬為持養之要毎誦曾子之言曰君子之愛人也
以徳小人之愛人也以姑息故不以辭色假借子弟及
學者亦未嘗降志孫言茍為唯諾以祈人之悦也壯年
嘗觀釋氏書後遂屏絶嘗答贑川曾幾書曰窮理盡性
乃聖門事業物物而察知之始也一以貫之知之至也
來書以五典四端毎事充擴亦未免物物致察非一以
貫之之要是欲不舉足而登泰山也四端固有非外鑠
五典天叙不可違充四端惇五典則性成而倫盡矣釋
氏雖有了心之説然知其未了者為其不先窮理反以
理為障而于用處不復究竟也故其説流遁莫可致詰
接物應事顚倒差繆不堪㸃檢聖門之學則以致知為
始窮理為要知至理得不迷本心如日方中萬象畢見
則不疑所行而内外合也故自修身至于天下國家無
所處而不當矣來書又謂充良知良能而至于盡與宗
門要妙兩不相妨何必舍彼而取此夫良知良能愛親
敬長之本心也儒者則擴而充之逹于天下釋氏則以
為前塵為妄想批根拔本而殄滅之正相反也而以為
不相妨何哉公于出處由道據義以心之所安為主其
欲出也非由勸勉其欲去也不可挽留朱震被召以出
處問公公曰世間惟講學論政則當切切詢究至于行
巳大致去就語黙之幾如人飲食其飢飽寒温必自斟
酌不可決之于人亦非人所能決也安國出處自崇寧
以來皆内斷于心雖定夫顯道諸丈人行皆不以此謀
之也定夫者游察院酢也顯道者謝學士良佐也與楊
時中立皆二程先生之高弟公不及二程之門而三君
子皆以斯文之任期公謝公嘗語朱震曰胡康侯正如
大冬嚴雪百草萎死而松栢挺然獨秀也使其困厄如
此乃天將降大任焉耳公尚論古人則以諸葛武侯為
首于本朝卿相則以韓忠獻公為冠慕用鄉往言必稱
之性本剛急及其老也氣宇粹温儀貌雍穆于和樂中
有毅然不可犯之象于嚴正中有薫然可親近之意年
寖高矣加以疾病而謹飭于禮無異平時毎嵗釀酒一
斛以備家廟薦饗之用造麴蘖治秫米潔噐用節齊量
無不親之其于祭也必沐浴盛服率子孫諸婦各執其
事方饗則敬巳祭必哀濟濟促促如祖考之臨之也雖
在離亂遷次居處衣食或有不給而奉先之禮未嘗或
闕由少至老食不兼味深居疾病膳羞不可致子孫或
請稍近城郭公曰死生有命豈以口體之故移不貲之
軀哉家世至貧轉徙流寓遂至空乏然貧之一字于親
故間非唯口所不道故亦手所不書嘗戒子弟曰對人
言貧者其意將何求汝曹志之凡財利假貸劑約必明
期日必信無少差忒自登第逮休致凡四十年其在實
歴之日不登六載雖數以罪去而愛君之心遠而愈篤
毎被召即置家事不問或通夕不寢思所以告吾君者
然宦情如寄所好不在焉二程門人侯仲良久居三川
多識賢公卿士大夫之所為而熟觀兩先生之徳行又
嘗周流天下泛求人物鮮有可其意者後至漳濱公館
留之逾年仲良潛察公心意于言笑動止之間不覺歎
服語人曰視不義富貴如浮雲者當今天下惟公一人
耳初娶李氏繼室王氏皆贈令人子三人寅左奉議郎
試尚書禮部侍郎兼侍講寧將仕郎宏右承務郎女適
右迪功郎向沈孫大原大正塟于潭州湘潭縣龍穴山
禮官議以道徳博聞純行不差諡公為文定
　
　
　
　
　
　
　
　
　
　
　
　
　
　
　
　伊洛淵源録巻十三
欽定四庫全書
　伊洛淵源録巻十四
　　　　　　　　　　　　　宋　朱子　撰
　程氏門人無記述文字者
　　王端明
　　　名巖叟字彥霖大名人元祐中為臺諫官登政
　　　府正直不撓當世稱之墓碑本傳記其行事甚
　　　詳然不及其學問源流也惟遺書前篇有其答
　　　問而其集中亦有記先生語數條又祭明道文
　　　有聞道于先生之語及伊川造朝亦有兩疏推
　　　挽甚力蓋知尊先生者然恐其未必在弟子之
　　　列也
　　劉承議
　　　名立之字宗禮河間人敘述明道先生事者其
　　　父與二先生有舊宗禮早孤數嵗即養于先生
　　　家娶先生叔父朝奉之女郭雍稱其登門最早
　　　精于吏事云
　　林大節
　　　不詳其鄉里名字行實但遺書云林大節雖差
　　　魯然所問便能躬行然則亦篤實之士也
　　張閎中
　　　不詳其名字有答書見文集
　　馮聖先
　　　名理汝州人陳恬叔易為作誌文尹公再題其
　　　後其子忠恕從尹公學涪陵記善録者也誌跋
　　　皆見録中外書又載尹公之言先生門人馮理
　　　字聖先自號東臯居士曰二十年聞先生教誨
　　　今有一奇特事先生問之理曰夜間燕坐室中
　　　有光先生曰頤亦有一奇特事理請問之先生
　　　曰毎食必飽
　　鮑商霖
　　　名若雨永嘉人有答問數條及錄伊川語一巻
　　　今見文集遺書
　　周伯忱
　　　名孚先毗陵人與其弟恭先伯温同受學有語
　　　錄及答問各數章今見書集伯忱嘗為臨安教
　　　官其家有伊川帖數紙其一邢和叔問先生謂
　　　二周與楊時似同恕恐二周未可望楊時如何
　　　先生答云周孚先兄弟氣質純明可以入道頤
　　　毎勸楊時勿好著書好著書則多言多言則害
　　　道學者要當察此
　　唐彥思
　　　名棣宜興人有語錄一巻見遺書
　　謝用休
　　　名天申
　　潘子文
　　　名旻
　　陳貴一
　　　名經正與其弟經邦貴叔同受學四君皆永嘉
　　　人名見唐録
　　李嘉仲
　　　名處遯洛人亦見唐録後為中書舍人溺死維
　　　揚
　　孟敦夫
　　　名厚雒人祁寛記尹和靖語云孟敦夫來從伊
　　　川又為王氏學舉業特精獨處一室糞穢不治
　　　嘗獻書于伊川伊川云孟厚初時説得也似其
　　　後須沒事生事一日語之曰子何不見尹焞張
　　　繹朋友間最好講學然三公皆同齒也敦夫見
　　　和靖曰先生令厚來見二公若彥明所願見如
　　　思叔莫不消見否和靖曰只不消見思叔之心
　　　便是不消見焞之心也伊川嘗謂學者曰孟厚
　　　不治一室亦何益學不在此假使灑埽得潔浄
　　　莫更快人意否然伊川之葬門人畏黨禍莫敢
　　　至獨敦夫與尹張范棫邵溥送焉
　　范文甫
　　暢中伯
　　　二人不詳其名見楊遵道録
　　李先之
　　　名朴贑上人為西京學官因受學焉吕氏雜誌
　　　云李先之周恭叔皆從程先生學問而學蘇公
　　　文詞以文之世多譏之者
　　暢潛道
　　　名大隱雒人遺書第二十五巻即其所記也遺
　　　書云暢大隱許多時學乃方學禪是于此蓋未
　　　有得也
　　郭立之
　　　名忠孝宣徽使逵之子事見伊川年譜祁寛記
　　　尹和靖語云忠孝毎見伊川問論語伊川皆不
　　　答一日語之曰子從事于此多少時所問皆大
　　　且須切問近思外書云郭忠孝議易傳序曰易
　　　即道也又從何道或以問伊川伊川曰人隨時
　　　變易為何為從道也今觀忠孝所著易書專論
　　　互體卦變與易傳殊不同然其子雍辯年譜所
　　　記事甚詳未知孰是
　　周恭叔
　　　名行已永嘉人遺書第十七巻或云乃其所記
　　　也祁寛記和靖語云恭叔自太學早年登科未
　　　三十見伊川持身嚴苦塊坐一室未嘗窺牖幼
　　　議母黨之女登科後其女雙瞽遂娶焉愛過常
　　　人伊川曰頤未三十時亦做不得此事然其進
　　　鋭者其退速毎歎惜之嘗酒席有所屬意既而
　　　宻告人曰勿令尹彦明知又曰知又何妨此不
　　　害義理伊川歸和靖偶及之伊川云此禽獸不
　　　若也豈得不害義理又曰父母遺體以偶賤倡
　　　可乎上蔡謝公亦言恭叔不是擺脱得開只為
　　　立不住便放了胡文定公亦云人須是于一切
　　　世味淡薄方好不要有富貴相周恭叔才高識
　　　明初年甚好後來只緣累太重若把得定儘長
　　　進在
　　邢尚書
　　　名恕字和叔其行事詳具國史及邵伯温辯誣
　　　等書云邢和叔後來亦染禪學其為人明辯有
　　　才後更曉練世事其于學亦日月而至焉者也
　　　又云謝良佐曾問涪州之行知其由來乃族子
　　　與故人耳先生曰族子至愚不足責故人情厚
　　　不敢疑(族子謂程公孫/故人謂邢恕)孟子既知天安用尤臧
　　　氏因問邢七雖為惡然必不到更傾先生也先
　　　生曰然邢七亦有書到頤云屢于權宰處言之
　　　不知身為言官却説此話未知傾與不傾只合
　　　救與不救便在其間又問邢七久從先生想都
　　　無知識後來極狼狽先生曰謂之全無知識則
　　　不可只是義理不能勝利欲之心便至于此也
　　　上蔡語録云邢七自言一日三㸃撿伯淳曰可
　　　哀也哉其餘時勾當甚事蓋放三省之説錯了
　　　可見不曾用功又多逐人面上説一般話伯淳
　　　責之邢曰無可説伯淳曰無可説便不得不説
　
　
　
　
　
　
　
　
　
　
　伊洛淵源錄巻十四
