#+TITLE: 寧海將軍固山貝子功績錄-清-闕名
#+DATE: 2016-06-11 12:21:33
#+SOURCE: github.com/kanripo/KR2g0015 master badb21d2                
欽定四庫全書　　　　　史部七
　寧海將軍固山貝子功績錄傳記類二(名人之屬/)
　　提要
　　　　(臣/)等謹案寧海將軍固山貝子功績錄一巻
　　　　不著撰人姓名所記乃惠獻貝子富喇塔討
　　　　逆藩耿精忠由台州進兵之事富喇塔為追
　　　　封貝勒篇古子康熙十三年耿精忠據福建
　　　　反
　聖祖仁皇帝命富喇塔為寧海將軍同奉命大將軍
　　　　康親王傑書綂兵討之是年至台州破賊於
　　　　黄瑞山又連破之紫雲山九重寺山十四年
　　　　敗其衆於黄土嶺賊將曾養性乘夜遁去遂
　　　　復黄巖縣直取温州浙東底定其詳具見宗
　　　　室王公功績表𫝊及八旗通志中是書葢即
　　　　台人所編自十三年四月耿逆初叛至十四
　　　　年八月賊黨自台州遁還温州凡所聞見各
　　　　舉崖畧隨條紀錄貝子以懿親受寄盡瘁行
　　　　間勦逆綏良勲猷懋著其間戰功次第自不
　　　　若
　　　國史所載見於奏報者尤為明晰賅備而貝子
　　　　撫恤軍民安輯士庻以及運籌决勝之實閭
　　　　閻𫝊述覩記頗真以與本𫝊詳畧相校亦時
　　　　有足資叅核者焉書前原有紀畧一篇别記
　　　　貝子台温二郡戰績又撫嵊事實一篇紀嵊
　　　　縣土冦應賊貝子遣兵討定之事俱不言何
　　　　人所撰又平閩功績聞見錄一篇為閩人金
　　　　泳所作乃記貝子自浙進兵平閩之事其文
　　　　亦頗詳盡謹各仍其舊附錄於末以備互攷
　　　　惟原本各條下俱綴以七言絶句凡九十六
　　　　首詞㫖淺俚無闗考證今並從刋刪云乾隆
　　　　四十六年三月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　寧海將軍固山貝子功績錄
國朝滇黔平西王吳三桂粤平南王尚之孝閩靖南王
耿精忠康熙十二年奉
召入覲當年十月吳三桂抗命反尚王亦反耿王於次
年三月二十四日叛於閩耿逆叛即起兵冦浙江衢州
所屬常山等縣失䧟時總督李之芳力為捍圉耿逆遣
偽左軍都督曾養性由福寧州而來將士獻城總兵吳
萬福合家受戮十三年四月間曾養性率冦經温州平
陽縣遊擊司廷猷獻城逼温郡總兵祖𢎞勲城守副將
羅萬里副將楊春芳遊擊魏萬侯等戰賊敗績温郡接
壤黄巖黄鎭阿爾㤗頻羽逹督撫两臺交移提督塞白
理親援五月二十二日寧波提督塞白理率兵自寧抵
台赴温進勦塞體肥胖憚於鞍馬至臨海桑洲淺瀬平
灘塞藉舟筏不備希嗾廵撫劾台守髙培不遂不得已
乃從寧海薄台纔千餘騎頗不馴服所至索食甚於索
逋民艱於供應恣其驕横羣向塞愬塞置不問延挨多
日方行六月初九日冦䧟温州總兵祖𢎞勲城守副將
羅萬里開門降賊城守副將楊春芳遊擊魏萬侯温處
道陳丹赤永嘉知縣馬琾皆死之塞白理師援温州日
行三十里至則已踰五日之期緣塞有幕掾素與閩冦
交密早與冦訂約勿犯寧波俟事平𫝊檄可定故而後
期及塞詣温之舘頭地方不渡而還温州遂䧟後掾冒
軍功即補官東粤索塞厚贐不予掾持塞短塞怒覊其
家丁五人手刃其三腹將苦諫乃止由是塞之妄行無
忌聲遍浙東矣塞於是月十八夜經台即抵寧波二十
七日金華山賊䧟僊居知縣鄭錄勲副將汪國祥内外
夾擊賊冦李雲就擒斬之餘黨潘蔣等仍潛匿於山谷
險峻之處二十八日抗州駐防都統周雲龍帶滿兵到
台七月冦逼樂清縣不戰而降樂清乃温郡北邑至大
荆七十里大荆至黄巖亦七十里八月初二日冦遂逼
黄巖屯扎南門外羽山太平黄巖鄉村男女奔竄已受
脅制八月初三日總兵阿爾㤗盡部鎭標兵城守兵併
象山新昌二營調至兵於是日出戰南門外大敗初曾
養性在温黄巖城守叅將武灝隂已納欵陽修濠溝假
為備禦迄冦屯羽山薄南門城下旌旗蔽日鎭標兵城
守營兵與象山新昌援兵約五千阿鎭欲决死戰初三
日强灝同赴敵賊勢披猖莫敵遂敗折卒一千五百餘
人諸將僅以身免時灝主降爾㤗欲撤營奔台為灝所
制黄人洶湧乘文武官聚議於東門之祠山殿士民沿
街塞道長跪乞命求為保全計爾㤗不許降遣蠟書馳
報台道提督都統救援周都統遣薩克蘇部滿兵三百
至黄爾㤗恃為心膂撥守西門阿堅意死守八月初八
夜城守叅將武灝開東南三門降賊武灝早與賊通因
滿兵守西城冦從西城殺入滿兵即與巷戰俱死僅留
二人匿城内三清橋陳孟玉家得脱薩克蘇自刎賊前
軍都督李長春亦被滿兵擊死是晚爾㤗左右皆離叛
尚宿南門較塲擁數騎將歸署灝挾之偕降養性待爾
㤗以甥舅禮改名劉建中為定逺將軍黄巖知縣熊兆昇
江西豐城縣人不肯仕偽以偽定逺將軍祖𢎞勲掾吏
仇維貞管縣事城䧟之後人民流亡市井坵墟所有民
居俱賊佔住富者勒其供應貧者苦於力役遭偽苛政
酷虐非常偽都督曾養性統羣冦屯扎黄巖南門外羽
山設大經哆囉帳房十餘座稱為大營盤中前後䕶衛
皆嚴毎日率羣冦在城東郭外二里許餓虎山脚操練
陣圖新降士民俱着割辮蓄髪褁以網巾使用銅錢從
閩省搬運内鑄裕民通寳有土㠘一鄉民不肯要錢即
斬於市偽將軍朱飛熊閩人係水軍都督梟獍無比毎
赤足不履駕大䑸聯絡大船自海門排至黄城北門外
浮橋飛熊係聽曾養性節制不時赴曾養性營盤商酌
機宜至則有少年健兒五百人扈之喚曰兒子皆服大
紅哆囉呢短甲遍體照燿冦容可畏阮姑娘閩人乃係
婺婦性最兇殘亦帶水師冦吾營此婦威猛莫倫舉歩
如飛遇夜恐人行刺獨宿桅斗之上部下之冦皆熬煎
桐油磨煉两足有赤脚者有穿名鐡草鞵者怒即殺人
水戰時本婦輙為先鋒九月二十七日偽都督部冦半
從黄鄉西度二城嶺楢溪駐劄郡城興門外江南章家
溪等處地方祖𢎞勲阿爾㤗部冦半從黄北鄉度黄土
嶺至郡與養性合兵分三營􁅦曾養性居中祖𢎞勲居
左阿爾㤗居右養性營盤後有刀斧手五百分布左右
名曰後牆十月初十日都統伯穆赫林吉爾㙮布提督
叚應舉塞白理等率兵過浮橋戰於長天洋敗績渠帥
曾養性偵王師之將襲夜半整衆以待我師由浮橋登
陸甫衝鋒而滿兵接戰賊兵两路一由紫沙嶴殺出一
從江岸殺來我師急囘賊已將浮橋砍斷且馬向不善
渡津梁負傷者十之一墮溺者且十之四惟台協中軍
馬龍鼓綠旗趨雲峯山下抄賊後尾踴躍移時冦恐空
國而至悉衆來援戰可一更逃歸數百人龍徐自將所
部突圍踰䕶郭嶺渡七里江帶殘兵歸郡時居民登髙
逺望但見宵火燭天哭聲震野幾以是夕䧟郡城賊衆
唱凱歌班師金鼓歡呼瑯瑯動聽十四日僊居又䧟先
是僊居為山賊李雲所破知縣鄭錄勲僉書汪國祥已
經恢復緣周都統援台時帶滿兵纔七百人其半殱於
黄巖僅隨身三百餘人閒身覊旅竪立情濃遂赴僊居
欲圖進取不虞冦皆閩人為魁首者朱福等强悍十倍
於周又因周都統在僊數失民心竟有投牒渠帥數愬
之未幾冦榜周罪狀通衢周懼即遁囘郡遂棄僊居知
縣鄭錄勲抱印趨杭十五日収陣亡屍天洋之戰本出
有心轉成挫衂然悔無及冦亦微有惻隠不忍顚越屍
傷於十五日在西岸各樹標聽親屬識認載歸一時郡
内通衢僻巷無不焚蘭爇桂腥血風廻聞者欲嘔薦死
悼亡悲號日甚自郡南為賊所據沿江六七十里如章
家溪龍潭嶴等處俱築土囤與我師隔江而守又水師
賊將朱飛熊將大䑸戰艦一帶沿江停泊於湧泉新亭
後涇等處至我師俱從西北陸路堅守提督塞白理等
領兵守東路蔡嶺龍王山等處堅築石城安設炮位以
通寧波大路都統周雲龍等領兵守白㙮瞭倭山後嶺
及西路松山留賢等處俱布置營盤排築土囤以通天
台大路布置各營盤開掘深濠暴露朽骨過者太息偽
總兵朱福既據僊居遂領賊衆出天台大路以斷糧草
僊之西北接壤天台若横水紫凝諸村賊踪遊奕其間
時屯於天封寺寺創於唐制頗𢎞厰遇官兵輙拒戰我
師竟為所敗糧道遂絶二十七日都統周雲龍議屠台
郡台道楊應魁力爭而止周都統以賊東西撘造浮梁
急圖攻城城内驚惶俱欲逃竄且屢戰挫敗滿兵全活
無幾綠旗逃囘甚衆疑台人與賊暗通遂議屠台以守
新昌頼楊應魁力主不可以台為寧紹門户台失則浙
東皆為冦有周雲龍又以糧道既絶賊勢猖獗急不能
守應魁厲聲疾呼指文武滿漢官兵謂朝廷封疆寸土
難失若見危輙棄要我等何用滿漢軍民咸推為是先
周都統棄僊居時應魁爭之不能備將僊居若棄必致
為賊所據斷我糧道等情已密啓大將軍康親王暨寧
海將軍固山貝子覽啓深器重之以將來計全台者必
是人也又應魁到台時至紹之嵊縣被山賊數萬所困
應魁竟以防卒數百人殺出重圍人咸服其智勇兼備
無頡頏者十一月初四日寧海大將軍固山貝子提師
援台百姓頂香跪迎遮道延袤六七里外俱告以荒亂
惨傷情形貝子惻然動念慰以不必驚惶自有平冦之
䇿貝子之蒞台也公聽並觀不狥偏見功疑惟重罪疑
惟輕於文員諏以土俗民情於武職毎勉以竪功効力
揣測多方徐施方畧井井有條備言天封戰敗非諸將
之怯乃三軍之饑即下令慰諭椎牛釃酒大行犒賞諭
以務必堅壁固壘愼毋輕舉自是諸軍皆按甲不動軍
容肅然民亦頼以安堵秋毫無犯各得安業先是安設
各營􁅦東盡羊坶坦西極留賢毗連三十里所有民間
墳墓俱被開掘濠溝骸骨暴露貝子蒞台經過營盤見
之不勝哀憫當即𫝊諭諸軍嗣後不許攤掘民塋及砍
伐松楸違者按以軍法又前殉陳之人逺乃遼薊近則
京口杭州等處亦即諭下給以運費令子弟為其父兄
僕從為其家主即將骸骨舁囘各遂首邱之望仁哉貝
子眞澤及枯骨也㑹當風鶴時人人自危幸貝子到台
鎭靜調度大慰士民雲霓之望亡魂得以安土其恩更
莫大焉初十日倍餉給山營諸軍陸營諸軍依山戍守
漸偪沍寒各有懷鄉之思楊應魁察其意啓於貝子即
下令諭倍月餉以給之歡聲如雷十二日發台協官兵
交監司楊應魁推問周都統以台兵與冦通疑終不觧
啓貝子發問台副將秦𢎞猷向梗槩通賊並無實蹟應
魁以誣啓貝子素信應魁公忠其疑頓釋貝子令諭邑
令王鑄鼎按地召集鄉兵之首趨轅下餉以酒食金幣
試有膂力者給以練總劄暇則互為守禦有事則導官
兵先行既為杜奸之計復得地利之宜軍前竹木動需
千百有司檄練總按户分任尅期以交時稱便焉
王師壓境度支靡常然非徑渡靈江莫由䧟敵貝子檄
同知祖進朝即西門廂房為船厰董造江舟為上津駕
梁計續演水師於東湖貝子恐水兵未諳無以迎敵遂
令演習檄有司募水手撡舟演於東湖戰舟遂成陣勢
舟泊城南金雞巖夜為江流暴漲所駛失去一半貝子
唯邑令是問令責管舟民户願覔舟贖罪貝子笑許之
乃披簑笠偕水手沿江號哭見舟所在哭益慘盗詰之
還以原船亦賊心變為善心也二十七日增白㙮汛戍
兵白㙮寺角枕靈江與瞭倭山密邇前撥守兵無多恐
為冦所據北阻餉道貝子允禆將議晚引歩卒五百協
防朝仍掣囘所撥之兵皆綠旂也十二月大雨雪軍馬
皆饑軍中斗米三百錢束草錢百文重價無由購自黄
天僊三邑為冦所據在地糧草已絶大軍所需俱從寧
波由桐巖嶺運至台城貝子蒞台後領滿漢大軍不下
十萬月支動輙三萬七千餘石費苦不貲諸將急欲議
戰貝子弗許初二日貝子以嵗逼年饑民不聊生𫝊監
司楊應魁郡守髙培令王鑄鼎轉𫝊縉紳議法賑濟貝
子當發銀四百两諭台道守令酌量捐賑併勸有力紳
衿亦行傾助在天寧寺煮粥救濟嵗盡而止饑民得以
存活二十四日貝子令各練總鄉兵暫囘卒嵗諭爾等
俱係鄉人届在嵗暮父母妻子倚閭而望毎名給銀一
两米三斗即令囘家各鄉兵感恩無地願効力弗去貝
子嘉憫之乙卯康熙十四年春王正月朔貝子率百官
朝賀禮成命坐賜茶新正大雨連宵軍皆苦之十四日
元夕禁慶賞貝子令守令可𫝊諭士民大冦對壘防範
須嚴雖値元宵不得慶賞十九日沿江春草方綠牧人
驅羣就食賊誤為兵駕船努力來禦飛報貝子遣兵急
迎賊已退矣都統周雲龍自帶兵來台貝子察其無所
建白素不愜意周亦自知無所樹立殊苦岑寂竟於别
郡覓美人匿軍中侍起居後周知貝子風聞即遣去貝
子查無實跡又加嚴飭周始悚然周都統隕於七里崖
下是日清晨烟霧迷離冦疑有警隔江發巨礟周都統
適單騎自松山囘經七里地勢窄狹飛彈擊巖石㢠廻中
周左耳隨隕馬下而卒天乎冦乎二十三日賊水師都
督朱飛熊弟朱光祖帶兵一百餘人戰船三隻投降將
偽都督劄繳上貝子貝子納其降賞以功牌安置蔡嶺
營二十四日早各官啓見貝子出獨留台道楊應魁僊
居令鄭錄勲商酌機宜二十五日遂撥兵進剿僊居鄭
錄勲密遣牌一面潛行知㑹僊居大路居民速即搬移
大兵不日按臨恐殃及無辜賊朱福連必中等屯扎在
城知我師進剿速報曾養性又遣偽總兵蔡玉樹領賊
衆二千協守二月初一日辰刻鄭錄勲為鄉導我師統
滿漢兵克復僊居攻敗之餘賊雜民處黑白難辨横罹
鋒鏑者不知凡幾先是貝子以僊居要地今為賊所據
遊奕天台地界不時阻我糧道深為可患故於二十四
日獨留楊應魁鄭錄勲等共議恢復僊居指畫甚善初
一日一舉即報㨗音初四日貝子諭台道楊應魁查有
賊踞城池能預為投降者免其誅戮如有拒敵者一槩
不留婦女給軍此本朝定例然也但僊民因我兵撤囘
被賊廹脅實非甘心從賊與他城失䧟不同原其初情
深有可憫該道即諭知縣鄭錄勲查明婦女果有本夫
及至親願領囘者該縣禀明都統即許准贖為此特諭
初五日冦營小两山初十日貝子令禁牧卒不許擾害
村間清明不禁民人出城祭掃二十九日水冦大䑸陸
續進泊小两山議者思效火攻二三两月歸燕不巢而
去是春燕自南歸暫泊梁間終春之季不復葺壘哺雛
豈畏兵乎總兵阿爾㤗雖則降冦志圖復讐遣一技勇
號周千觔者持蠟丸三顆泅江欲入城啓貝子致監司
楊應魁與其隨征子夸蘭大被廵江冦兵夜於江面邏
獲觧冦帥偽總兵崔轉觧曾養性發之知其約於三月
初七日决戰養性當將爾㤗拿觧耿逆絞死又如其字
様另寫血書蠟丸三函别遣腹心來投改約以初十日
出兵為期爾㤗謀為内應養性隨將章家溪大營盤羣
冦添入小两山營内預為准備貝子監司平素慎於行
兵動謀萬全早信爾㤗無從冦意其子又在麾下故一
時莫察先令水師提督常進功舟師進發海門夾攻竟
於初十日夜調滿漢兵丁進攻小两山轉為冦所敗計
折滿兵三千餘漢軍亦如之我師大挫是日為立夏節
十七日海戰大㨗我師未攻小两山時貝子先令提督
常進功帶滿漢水師進發海門是日早冦首朱飛熊輙
以身與官兵禦膽悍異常常進功所擕鎗手三百名素
號諳練迎敵時百發百中戰日亭午炎氣蒸人飛熊岸
幘手持雙㦸躍入我舟欲刺進功目被鳥鎗中額而斃
羣冦遂敗水軍功成奏㨗貝子大喜於邸第開讌行賞
有差十九日貝子命祖同知撫恤僊居二十日貝子由
東門出廵視各營盤晚從西門入見郊外田盡荒蕪不
勝扼腕次日傳台道楊應魁面諭米價騰湧轉輸又艱
食乃民天可即示各鄉兵速囘及時播種毋荒農業四
月初旬貝子移邸第於白雲山初貝子蒞台駐城心葉
宦宅冦礟日從城外擊入於貝子第内更多震壘故移
至城北白雲山下揚園攻擊如前監司楊應魁啓貝子
言城中必有奸細隠匿故賊礟因所居對發遂嚴諭各
文員細加察訪獲得奸人王從龍搜出偽劄係冦腹心
前已謀入貝子書記并土宄邱文挺等數人戮之於市
内有生員葉大魁係從龍主歇實不知情背綁視其行
刑訖旋即放囘嗣後軍機宻不復洩防範更嚴十二日
水師常提督自海門領師囘營藉賽願為名日演戱營
中貝子聞知傳諭責其放佚以肅軍心十六日貝子親
臨教塲看兵先是貝子因春雨連綿甲胄霉爛器械銹
濕令各營將主將滿漢弁兵挨次調撥入城看騐自十
六日至二十七日止毎日親下較塲細加㸃閲隊伍嚴
整軍容肅然可觀五月五日貝子令聽軍中酧酢二十
八日諭監司楊應魁副將秦𢎞猷遍視各營盤凡屯扎
卑濕之地俱着就近移入塽塏處以免黴氣薰蒸六月
初四日貝子令傳滿漢文武各員凡有割辮民人聽其
入城徃來貿易不許盤詰先是貝子商之監司楊應魁
自統軍以來所有市貿以供軍需者已嚴諭滿漢兵丁
不許短價强買一粒不取寸草莫拾今訪得軍中需用
物料騰貴非常其中必有阻碍楊應魁即啓云郡中需
用百物半産自僊天及黄巖沿海地方今居民俱被冦
脅割辮僊天雖已平復民人尚不敢入郡故貿易無多
需用不給自貝子諭後其逺近逃竄者相率來歸不絶
於道斗米尺布俱負戴入市城中大有起色僊居天台
二縣自冦曾養性逼台郡以後山賊蜂起俱假大冦旗
號徧滿天僊鄉村幸貝子恢復僊居山賊懼戰星散有
洋梵地方居民七十餘人被地民出首誣為眞賊貝子
發滿帥與楊道研訊以無器械為據難以懸坐啓貝子
概行省釋又沿海東路大芬泗淋數十里地方時有冦
船挨岸停泊在地居民為賊所制逼勒糧餉居民無奈
供應有啓貝子請屠之者貝子以事出威脅非其得已
令監司楊應魁訪實如果情眞拿為首者正法後楊應
魁以地民居近沿海與賊船密邇且官兵遥逺救援不
及民又以自保身家計首從無可區别貝子云通冦法
雖難貸然則將如之何應魁啓以大冦在境未除居民
多乃無辜槩行誅之似覺不忍貝子大然其言云爾先
得我心今爾以片語全活數萬生靈其功德可與爾均
之矣即徧令滿漢各官此後如有不軌之徒自能亷訪
得實無許爾軰妄啓以致反多滋累六月間因僊居已
復賊冦已遁路無阻隔糧草轉運甚便俱已充足滿帥
啓議進兵貝子以時當酷暑難以興師不許七月初旬
貝子𫝊諭台道以天氣漸凉兵屯已乆所屬將領以師
老紛紛議戰今何法可謀全勝前據仙令鄭錄勲啓稱
僊有别徑可通黄巖以抄賊後但事乃走險雖曾密差
鄉導將地圖繪來瞭然在目又經斟酌再四惟應否可
行必須謀出萬全該道可託奉令以廵視各營盤為名
將圖帶去與鄭錄勲備相妥議并親至該縣前所啓别
徑地方度其形勢於地若利即啓明候奪初十日監司
楊應魁奉貝子令從僊居看各營盤囘遂𫝊滿漢將帥
計議自早晨入見至夜半方出十五日遣滿帥穆都統
等統大隊大兵密從僊居至茅坪嶺於二十八日抵黄
巖地界經凉蓬寧溪烏巖尾賊之後賊知大恐計無所
出於八月初七夜盡行拔營往温州其半從海門駕船
而去其半從陸路而去皆罄壘夜奔而自相蹂殺過黄
在縣經宿一夜即行初八日貝子盡提台郡滿漢兵馬
追至拗嶺駐扎至十四日至黄巖又追至樂清温州台
州圍解自冦曾養性暨水軍朱飛熊部衆冦逼台郡以
來號稱十萬黄天仙相繼淪䧟兼之遇嵗荒歉土冦蠭
起人則蠢蠢勢則洶洶若有不可終日者今一旦蕩平
固我台人之幸實頼
聖天子之福也初貝子蒞台後値大冦逼城乃不動聲
色惟急以撫恤殘黎為先務且深知監司楊公才識超
邁可任器使凡鉅細機宜無一不相籌畫而楊公又𢎞
毅練逹兼以公忠平恕無一念一事不切民生貝子内
則寄以心膂外則視為手足遂能贊立竒勲解我台民
倒懸出水火而登之袵席貝子誠為福曜而楊公亦實
福星也康熙十四年八月日紀
貝子戰績紀畧
康熙甲寅閩變四月至平陽遊擊司定猷縳主以獻引
偽都督曾養性副都督吳長春偽將軍朱飛熊盤踞平
陽潛師渡飛雲江逾桐嶺温鎭祖𢎞勲已私通之佯遣
副將楊春芳遊擊魏萬侯迎敵萬侯與其子棟俱戰沒
春芳得脱歸賊遂進屯郡西山六月初一日𢎞勲集文
武於大觀亭議降廵道陳丹赤抗聲不屈與知縣馬琾
俱被害𢎞勲令其黨髙陞李國才等開門迎賊遂入城
脅民剪辮加𢎞勲為安逺將軍添轄伍營總兵以平陽
副將李宫牆改授叅政兼攝督學事聚衆十萬八月往
攻台郡樂清城守蘇木代死之時貝子振師救䕶台州
鎮扼沿海諸逆紀律嚴肅指揮攻賊殱吳長春於黄巖
朱飛熊水戰彈中胷亦斃賊勢遂沮賊屯城外掎角一
載㑹賊軍需不繼又數戰不利十四年八月初八日遁
囘温州貝子統滿漢官兵追躡其後十九日至樂清先
是樂民驚避邑中無人又値霖雨旬日海上皆為冦船
大兵無由到府於是用鄉導夏君周從柟溪沿山出青
田渡江抵温州賊由上塘抵禦貝子務預令伏兵三百
餘名藏寳勝寺内大兵佯退至綠嶂地方賊尾追近寳
勝寺號砲響處伏兵奮擊殺出截住石甲灣賊首尾不
能相顧時九月初三日大潮汐候賊被靡溺死石甲灣
及殺傷者不可勝計貝子率師越和嶺至威寧淺灘扎
排過岸時賊艘自郡港起鱗次至青田港下我師用明
攻暗渡之法命喬千總帶數百兵騎在下馮山上金不
絶若有安營不前之狀賊瞭望信為不復進攻不知大
軍已潛入溪口白括一帶直屯郡西山勢已扼其項而
拊其背賊驚恐退據郡城偵有内變磔春芳并江心寺
僧三人置偽户曹員外郎司務等官製裕民通寳錢晉
𢎞勲定東伯擢孫可德等為親軍都尉協守郡邑我師
撫剿並用遣諸生侯醇招撫死之賊晝夜修砌城垣開
濬濠溝外築木城毎日砲彈雨下十五年二月十六夜
曾養性祖𢎞勲發兵數萬水陸齊犯貝子授官兵與夸
蘭大丹母佈等殺敗賊兵砲打沉賊船七隻殺賊七百
有竒溺死不計其數於二更時賊用火逼攻西山貝子
親督大兵酣戰至天明滿漢官兵奮力追殺賊衆大敗
奔逃我師追扼將軍橋賊衆爭不能渡盡墮水中水為
不流殺賊二萬有餘得軍資器械無算曾養性幾被擒
獲墜馬浮水爭命入城死守再不敢出夏五月天氣炎
熱餉運維艱貝子令暫囘師處州養馬俟秋髙再舉拔
寨起行沿途歩歩為營斬賊於毛羊渡擊賊於臨福山
孤溪口更束草為人衣甲如生排立空營内將數壞砲
塡藥安線丈餘線未燃火則揺旗以疑之約軍行數里
線已燃火則雷發以驚之賊疑有伏遂退囘十餘里我
師按轡全歸六月至處州休養士卒至八月貝子命師
進戰八月十八日自處州起程時有以先取松陽乗得
勝之師再攻石塘為請者貝子獨採温鎮陳世凱之言
謂石塘當四逹之衝為入閩便道破之不僅為東甌之
利乃進攻石塘二十日至石塘嶺地方倣隂平襲蜀故
事攻其無備出其不意二十一日貝子命陳世凱即刻
進兵自統歩騎繼發約五皷共抵賊寨是日二更於雙
嶺張村口伐木取路歴級而上天明抵賊寨奪賊龍幟
斬寨大進連破九寨貝子駐馬於髙山之嶺指揮調度
於時石塘老巢雖破其衆猶自力戰两軍迎合更迭六
陣始及嶺下乗勝連夜渡河賊營放炮不停火光燭天
我師奮勇馳擊竭一日夜之力破數年堅守之寨燒營
七座砍柵二十有八斬首六千有竒獲砲十五位衣甲
器械累萬為都尉連登雲等數萬之衆剿滅已盡從此
耿逆束手乞命東甌全復两浙疆宇尺寸盡為
朝廷之完土者實貝子之偉功豐烈直與日月爭光以
垂史册而耀無窮云
貝子撫􁛹功績事實
康熙十三年閩逆倡亂賊冦金國蘭胡雙竒邢其古楊
肆王茂公趙沛卿等乗機竊發而巨魁惟邱恩章俞鼎
臣為最分布偽劄紏集兇黨將肆毒於􁛹邑時貝子寧
海將軍奉
命提兵赴台道經􁛹邑備聞賊冦聯絡情形相度山川
險要處所示叅將滿進貴曰流賊之敢於聚􁛹猖獗者
以天兵奉討閩逆巨罪無暇為草冦計今留勁卒一千
爾與知府許洪勲協力剿除殱厥巨魁以安茲土其有
無知悞入賊黨而脅從者宜予招撫冬十一月草冦邢
其古流賊趙沛卿以趙亦賢為内應突入􁛹城焚毁堂
署倉庫已幾莫保肆行剽掠男婦倉皇避難而流賊楊
肆王茂公更統黨接踵逞虐知縣張逄歡飛報貝子寧
海將軍軍前隨檄叅將滿進貴遵照指訓方畧攻擊殺
賊一百餘人賊首俱各四散奔逃城池得以無恙給把
總兵二百防禦之又冬十一月草冦偽總兵胡雙竒流
賊偽都督金國蘭分札嵊邑北鄉剽掠諸村保而石山
豆官庄溪頭併上王蔣岸橋長橋等處毒害甚慘士女
潛入山谷中貝子將軍聞報飛檄知府許洪勲同叅將
滿進貴都司王德輔宻約分道攻擊賊奔蔡山彎九里
泉扎住三日官兵追逐之又奔逐至崇仁富潤分扎住
五日長樂太平開元等處又扎數日貝子將軍聞賊潰
而復聚乃下令嚴督於是叅將滿進貴知府許洪勲踴
躍用命復統兵分擊執賊金國蘭梟首東郊胡雙竒邢
其古投誠宥其死令軍前出力贖罪奪還所擄掠婦女
諭令領囘又冬十二月流賊偽總兵俞鼎臣帶賊兵數
千人沿江擄掠被害多人叅將滿進貴奉貝子寧海將
軍指訓同守備周鳳帶領馬歩兵七百名㑹同􁛹縣知
縣張逄歡把總馬國常從僊巖攻入知府許洪勲同守
備滿明侯帶領兵二百并鳥鎗人等進大洋嶺宻約㑹
合奮擊流賊大敗殺偽副將楊肆偽叅將金光大偽遊
擊伍大全偽把總蔣聲生擒偽副將董文昌董茂留為
招安共殺賊約七百餘人餘黨皆降所獲刀鎗器械無
算賊勢稍弱知府許洪勲申報貝子將軍𫝊諭知縣張
逄歡安集難民又冬十二月偽都督邱恩章統賊衆數
千人扎列貴門山嶺趙亦賢王茂公趙沛卿諸賊首又
與之合營貝子將軍探知賊勢復振謂彼衆我寡當以
計取於是宻授方畧檄命叅將滿進貴知府許洪勲以
北路之賊勢既平佯令班師歸城賊扎貴門若為不知
故設宴演戲且邀知縣張逄歡及標下屬員飲酒作樂
賊使窺探遂不設備飲至二更叅將滿進貴統兵三路
啣枚襲擊生擒偽總兵王税偽軍師張先知偽副將馮
保偽監軍郭崇義王志大偽總兵何肆乗偽叅將郭榮
偽遊擊全德祁可能偽司章必顯賊首邱恩章王稅
沛卿等九十一人刑諸市王茂公遁去其餘黨周明良
等二百餘人憫其無知釋使自新自是而西路之賊始
平
平閩功績見聞錄
康熙甲寅年三月十五日耿精忠執總督范承謨於藩
邸而閩變起矣頃刻間馬兵四出即閉城門傳令箭上
書總統大將軍靖南王為伐暴弔民事百姓俱令剪辮
包網巾從明朝制度有不從者斬司道各官見撫院劉
秉政業已從逆衆皆唯唯獨知府王之儀知縣劉嘉猷
因出迎總督俱被戮海道陳啓㤗亦被戮合家二十口
俱自刎彼時布政司何中魁進京陛見按司席式兵道
吕應斗糧道李學詩等俱從逆本日封府庫次日遣偽
都尉王老虎出城發號施令百姓奔竄四方搶掠無算
十六日遣都督曾養性都尉徐𢎞弼等領兵由延建往
攻江山縣遲數月江山縣報㨗耿精忠大喜行賞有差
後耿逆以糧草不資逼民間助餉或數千金及數百金
不等凡紳衿富户俱被抄沒數次拷打不休地丁錢糧
毎两加耗五錢屯糧倍之又加派本色以給兵食又加
派草料以養馬匹又按丁口派丁糧上丁毎丁八两中
丁六两下丁四兩不等又髙擡鹽價按口銷鹽毎日毎
人要食鹽二两即要納價二錢又派長夫毎名二两三
两不等計路途逺近以備挑運糧草及火藥戰具等項
每舖五名十名不等又逼民間輸銅鑄錢文曰裕民通
寳毎一文小者算銀一分大者算一錢再大者算一两
以至二两不用者以軍法從事有小民林㨗使不用裕
民錢立即棄市是時百姓受耿逆荼毒生不如死望大
兵至不啻大旱之望雲霓後聞曾養性䧟黄巖縣叅將
武灝納欵城守祖𢎞勲集文武於大觀亭議降廵道陳
丹赤永嘉縣馬琾皆殉難民益惶恐逆又招集土兵令
百姓供養又大索民間鉛錫鑄鳥鎗炮子百姓不得收
租鄉間山冦蜂起而錢糧又急如星火民困極矣望大
兵至不啻日以為嵗云乙卯春聞大兵至杭與總督李
之芳統兵㑹剿等語至秋末聞貝子破嵊縣繼又聞破
天台而逆索餉愈急百物湧貴葢閩地濵海全頼海物
接濟民食此時海禁甚嚴鹹魚蝦虷之類一無所出餓
死者遮道丙辰春聞康親王同貝子破温州又攻處州
甚急逆貽書伊叔耿繼美由江西統兵同都督易明等
襲抄大兵之後抵五顯仙霞二闗堅守不許大兵入閩
後聞耿繼美不從將書獻與康親王同貝子看貝子喜
極即計誘曾養性導康親王入五顯嶺貝子由慶元間
道取路松溪䟦渉險阻墜崖折指牽所乗馬以鞭作杖
飱風飲露於炎蒸草澤中仍由仙霞抵建寧府與康親
王㑹合滿洲兵破延平封府庫籍户口於九月十八日
抵福州適海冦鄭錦作亂有賊兵三萬餘設營十四座
於小門鎮鳳山嶺上欲攻福省貝子見事勢危急與康
親王議立遣頼將軍帶滿洲兵大破賊營一十四座斬
首數千一面傳檄興泉汀漳四郡而福省平貝子進光
祿邸第康親王駐西門邸第貝子見百姓紳衿遭耿逆
荼毒觸目傷慘即傳令各旗兵丁不許難為百姓寛緩
錢糧平買平糴毋得刻剝民間於是化鋒鏑為袵席民
皆安堵如故貝子之盛德愛民如此宜百姓之朝夕焚
香禱祝貝子於億萬斯年詎知貝子以賢勞過度自落
二齒後且冒寒暑陡患痢疾醫藥罔効竟於丙辰年十
一月二十七日辰時薨於光祿邸第聞訃之日百姓哭
聲震天焚香奔叩靈前甚至有嘔血昏倒於地者十數
人嗟乎非貝子之德入人深感人至何以有此葢貝子
之功在浙而德在閩宜閩之人所以謳思不置至十二
月出殯西郊百姓猶頂香遮道跪哭僉曰何天奪我貝
子之速也貝子若長在吾閩則吾閩之人日受其庇豈
不甚幸而今已矣惟有崇祀特祠以報功德於不朽云
爾貝子靈櫬於丁已年各官䕶送進京康親王至已未
年方班師進京自甲寅春耿逆變後士有絶筆焚書之
慘忩下無事將耳目所見聞者筆之於書適
王師入閩將平閩功績附記於末以備叅考未必無少
補云時康熙已未九秋雲飛金泳記於道山草堂
　
　寜海將軍固山貝子功績錄
