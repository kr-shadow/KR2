#+TITLE: 江南餘載-宋-闕名
#+DATE: 2016-06-11 12:21:39
#+SOURCE: github.com/kanripo/KR2i0012 master 26906130                
欽定四庫全書　　　　　史部九
　江南餘載　　　　　　　載記𩔖
　　提要
　　　　(臣/)等謹案江南餘載二卷不著撰人名氏宋
　　　　史藝文志載之霸史𩔖中亦不云誰作馬端
　　　　臨文獻通考戚光南唐書音釋並作江南館
　　　　載字之訛也陳氏書録解題載是書原序畧
　　　　曰徐鉉始奉詔為江南録其後王舉路振陳
　　　　彭年楊億皆有書大概六家皆不足以史稱
　　　　而龍衮為尤甚熙寧八年得鄭君所述於楚
　　　　州其事迹有六家所遺或小異者刪落是正
　　　　取百九十五段以𩔖相從云云振孫謂鄭君
　　　　者莫知何人考鄭文寳有南唐近事二卷作
　　　　於太平興國二年丁丑又江表志三卷作于
　　　　大中祥符三年庚戌不在此序所列六家之
　　　　内則所稱得于楚州者當即文寳之書檢此
　　　　書所録雜事亦與文寳江表志所載互相出
　　　　入然則所謂刪落是正者實據江表志為稿
　　　　本矣今世所行江表志名為三卷實止二十
　　　　四頁葢殘闕掇拾已非完書此書所謂一百
　　　　九十五段者今雖不可全見而永樂大典内
　　　　所引尚夥多有江表志所不載者則江表志
　　　　雖存而實佚此書雖佚尚有大半之存也宋
　　　　志載此書二卷書録解題及諸家書目並同
　　　　今採輯其文仍為二卷以補江表志之闕焉
　　　　乾隆四十六年三月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官　(臣/)陸　費　墀
欽定四庫全書
　江南餘載卷上
昇元初烈祖南郊是日司天奏日延三刻(按江南野史/作月延三刻)
(此作日未/識孰是)
天官書太一紫宫尚紫故南郊壇墠皆取其色江南用
五色此五帝壇耳禮官失之
江南文臣烈祖時唯稱楊彦伯高弼孫晟李匡明龔凛
蕭儼成幼文賈澤(澤及事/元宗)元宗時江文蔚王仲連李貽
業㳺簡言湯悦高越(越及事/後主)張義方張緯鍾謨李克明
張易趙宣輔(宣輔及/事後主)陳繼善後主時徐鉉徐鍇韓熈載
王克貞張洎張頴張佖楊澤朱銑喬舜潘文祐湯澥楊
滂郭昭度孫舉伍喬孟拱辰馮溢李平張紹賈球顧彛
烈祖夜坐南薰閣召見道士王栖霞問何術可致太平
栖霞對曰治身治心乃治家國之本今陛下飢嗔飽喜
尚不能節何以福及蒼生是時元宗母宋后在簾中聽
之歎為至語賜以金帛栖霞皆不受所居元眞觀西北
陂澤中有高樹栖霞嘗于其上焚拜奏章烈祖欲為之
建壇栖霞曰建國之初經用不足不宜營此閒務
烈祖嘗以中秋夜翫月延賓亭宋齊邱等皆㑹時御史
大夫李主明面東而坐烈祖戲之曰偏照隴西主明應
聲對曰出自東海皆以帝之姓為諷也
烈祖為政事僕射時遣人聘越問識羅給事否曰不識
亦未聞名越人曰四海知有羅江東爾獨拙於用乎對
曰金榜上無名所以不知也
王愼辭北使時烈祖授以論答事語百餘條皆機務之
要嚴可求覽之請益一事曰若問黒雲長劒多少即對
以來時五十指揮皆在都下柴再用不得赴鎭也愼辭
至汴京果首問是時方議南征聞愼辭所對遂罷兵
元宗初馮延魯自水部員外郎為中書舍人李建勲歎
曰爵祿所以馭士今四郊未靖而延魯以一言稱㫖輒
驟遷之若後有立大功者當以何官賞之(按陸㳺南唐/書延魯本傳)
(亦載此乃江州觀察使杜昌/業之言此作李建勲疑誤)
元宗嘗語散騎常侍王仲連云自古江北文士不及江
南衆多仲連對曰老子出亳州眞源仲尼出兖州曲阜
然則亦不少矣上有愧色
後主末年洪州有婦人萬氏善言禍福逺近謂之萬仙
童江正臣謂時人曰此所謂國將亡聽於神者也未幾
而曹彬渡江
張憲為監察御史後主既納周后頗畱心於聲樂憲上
疏言聞有詔以户部侍郎孟拱辰宅與教坊使袁承進
居止昔高祖欲以舞人為散騎常侍舉朝非笑今承進
教坊使耳以侍郎宅居之亦近之矣後主批答賜帛三
十段以旌敢言
開寶中鄂國公從謙使梁以水部員外郎查元方副之
既至而盧多遜為館伴使與元方對奕忽謂元方曰江
南畢竟如何元方襝袵對曰江南事天朝二十餘年君
臣禮分極矣復以如何為問耶多遜為之愧謝因曰勿
謂江南無人
曹翰屠江州噍𩔖無所縱而義門陳氏昆弟七人散處
城中事定皆還無所損人以為孝義之感
建州既平俘虜人口稍多宰相李建勲請官出錢贖之
還本土東閩賴之
徐鉉在徐州治官舍得宿藏錢數百千鉉恥而不取乃
復瘞之後鉉家老奴潛徃發之閴無所覩
保大中太平府聶氏女年十三歲母為虎攫去女持刀
跳登虎背連斫其頸虎奮跳不脱遂斫虎死乃還家葬
母屍
嚴續在江州有奴忤意續䇿逐之州有栢林多虎奴請
殺之輙持梃徃擊虎母并數子皆殱焉或言潭有蛟奴
解衣下浴蛟來繞之乃急拽登岸烹而食之謂人曰吾
勇無敵恨不見用於時耳
徐鉉言銅陵縣尉某懦不能事嗜酒善狂嘗與同官㑹
飲江上忽見賊艘鳴鼓弄兵沿流而下尉乗醉仗劒驅
市人而襲之賊皆就縳焉事聞後主嘉之賜以章服除
本縣令此因酒而倖成也
錢氏科斂苛慘民欠升斗必至徒刑湯悦徐鉉嘗使焉
云夜半聞聲若麞麂號呌及曉問之乃縣司催科耳其
民多躶行或以篾竹繫腰
徐知訓在宣州聚斂苛暴百姓苦之入覲侍宴伶人戲
作緑衣大面若鬼神者傍一人問誰何對曰我宣州土
地神也吾主入覲和地皮掘來故得至此
張崇帥廬州人苦其不法因其入覲相謂曰渠伊必不
復來矣崇聞之計口徵渠伊錢明年又入覲州人不敢
交語唯道路相目捋鬚為慶而已崇歸又徵捋鬚錢其
在建康伶人戲為死獲譴者云當作水族去隂司遂判
曰焦湖百里一任作獺
姚鳳為内轄使奢僣嘗因病思鹿血羮輒殺北苑長生
鹿食之
宋齊邱好交術士得罪之日出入其門者盖八百人
翰林學士江文蔚侍宴醉而無禮明日拜表謝罪上命
賜衣一襲以慰之
元宗宴於别殿宋齊邱已下皆㑹酒酣出内宫聲樂以
佐歡齊邱醉狂手撫内人於上前衆為之悚慄而上殊
不介意盡興而罷明日上於卧帷中索紙筆賜慰齊邱
乃自安
㳺簡言為中書侍郎兼領銓選差擇清峭有邵唐者試
判不入等上疏言簡言父恭嘗為鄂帥杜洪記室洪與
朱梁結連恭預其謀簡言乃逆臣之子不宜列於清近
上怒其誹謗詔決杖配流饒州
馮延己自元帥府掌書記為中書侍郎登相位時論少
之延魯之敗御史中丞江文蔚上疏請黜延己上曰相
從二十年賓客故寮獨此人在中書亦何足怪雲龍風
虎自古有之且厚于舊人則於斯人亦不得薄矣
楊守忠授武昌節度使宣麻日有秃鶖當正衙立班退
乃去未幾而守忠卒
開寶中嘗一夕有秃鶖自西北來成群翳天自初更至
中夜方盡
趙宣輔者中原人仕於江南官省郎頗有時名重陽日
與兩浙諸公登高於北山誦杜甫詩以勸酒至明年此
㑹知誰健醉把茱萸仔細看澘然淚下坐客異之未幾
宣輔卒
劉奐自言生時五星雖在吉地然俱隱不見吾必不得
為權勢官矣後奐官終起居舍人
姚端年十八狀元及第宰相㳺簡言以女妻之未幾疾
終時人謂之女殺狀元
高越為書生㳺河翔有牧伯欲妻之為鷂子詩而去詩
曰毛骨英靈志性竒摩雲專待整毛衣虞人莫便張羅
網未肯平原淺草飛越後為查氏壻
江夢孫夜夢直木生于庭詰朝其妻産男遂名直木幼
聪睿後官至刑部員外郎
張洎云嘗至信州龍虎山值鄉民産子者手執金如意
一枚而生此子後為道士不知所之
張洎與錢若水夜直太宗開滋福殿召二人草制詞加
李昉左僕射班洎輙前數唐以來十餘名相皆有德望
鎭服天下故自右加左今以此待昉非公議所允若水
欲進解之洎當帝前以笏排若水曰陛下熟知矣明日
洎進制草有云黃樞重地難委於具臣蒼昊景靈懼罹
於大譴太宗竟從洎意昉止右僕射歸班(按此條載李/昉加左僕射)
(係宋太宗太平興國時事與江南無涉或因張洎而及/之洎仕南唐為清輝殿學士江南平歸宋拜太子中允)
保大末太弟懇乞就藩燕王宏冀為皇太子以令㫖榜
子逼逐昭慶宫僚太弟始自鎭國門上馬就道論者知
太子之不永焉(按元宗十六年三月改元交泰立宏冀/為太子是年五月即奉周顯德年號明)
(年九月太/子宏冀卒)
徐鍇以屯田郎中知制誥久次當遷中書舍人而宰相
㳺簡言毎抑之鍇遂詣簡言簡言從容曰以君之才地
何止舍人但兄弟並舉清要物忌太盛請少緩之使衆
稱淹恤進固未晚鍇頗怏怏簡言徐出妓佐酒叠唱歌
辭皆鍇所製鍇乃大喜起謝歸以告兄鉉鉉曰汝乃為
數闋歌換中書舍人耶
趙叟者自保大之初至於開寶之季嘗為貢院門子毎
歲放牓之後或去或畱率慶慰之若出於叟手然進士
何䝉贈叟詩曰桂枝輸却正悽然又被鸎聲聒晝眠唯
有趙翁知仔細相傳好語待來年
開寶初舉子齊愈及第綴行至白門忽於馬上大笑不
已遂墜馭者扶䇿良久乃蘓盖其喜成名如此
趙綺困于場屋將自三山北渡以歸梁京為邏者所得
遂下廷尉從獄中上書曰初至江干覺天網之難漏及
歸棘寺知獄吏之可尊後主覽之批其末曰陵雖孤恩
漢亦負德乃釋其罪明年綺狀元及第
賈覃自言應舉時從禽於鄠杜忽於村店遇大僚避雨
者竊訪之乃主司楊侍郎涉當時匆遽不暇脱韋袴衣
襕袖卷投贄楊公稱歎再三覃自以為必入等矣及榜
出則無名有私於楊公者公曰覃好事業但不脱衣袴
故為累耳
國中有稱寃者多立於御橋下謂之拜橋甚者􁎎長釘
携鉅斧而釘脚又有䦨入于殿庭者謂之拜殿後主時
進士曽顗謝泌皆南省下第而顗釘脚泌拜殿以稱寃
士風於此掃地
陳致堯雍熟於開元禮官太常博士國之大禮皆折衷
焉與韓熈載最善家無擔石之儲然妾妓至數百暇奏
霓裳羽衣之聲頗以帷薄取譏於時二人左降者數矣
熈載詩陳郎不着世儒衫也好嬉逰日笑談幸有葛巾
與藜杖從呼宫觀老都監其㕔中置大鈴大署其旁曰
無錢僱僕客至請挽之
高鎬有通天犀帶業毅有歌人皆當時無比者嘗請博
戲之滿坐屏氣鎬擲大勝鎬命歌人引滿一曲以辭舊
主歌罷遂携以歸
柴再用按家樂於後園有從人竊窺於門隙者再用遇
之召至園中使觀焉曰恐隙風傷爾眸子
孫晟初事秦王從榮從榮敗晟漁服亡命至正陽未及
渡追騎奄至晟不顧坐淮岸捫敝衣齧蝨追者捨去乃
渡淮至壽春節度使劉金延與語晟陽瘖不對授館累
日忽謁漢淮南王廟金先使人伏神座下伺之悉聞其
所禱乃送詣金陵時烈祖輔吳喜其文辭遂與禪代秘
計
江南餘載卷上考證
第六頁後二行馮延己自元帥府掌書記為中書侍郎
　一條　案詩史載此事延己自書記為相時論以為
　非江文蔚因其弟延魯福州亡敗請從退削乃出撫
　州與此異
第七頁後二行　案馬令南唐書高越𫝊高越娶盧文
　進女從文進南奔投鄂帥張宣久不見知越以鷹詩
　誚之云晴空不碍摩天翮未肯平原淺草飛鄭文寳
　南唐近事云鄂帥李公待越以殊禮将妻以女越竊
　喻其意因題鷹一絶書於屋壁云雪爪星眸衆鳥歸
　摩天專待振毛衣虞人莫漫張羅網未肯平原淺草
　飛互有異同又考南唐書盧文進傳文進沒後馮延
　己誣以隂事盡収文進諸子欲籍其家營田判官高
　越文進女夫也乃上書訟文進寃盧氏頼以得全則
　是越娶盧氏女無疑此云後為查氏壻盖誤謹附識
第十頁後三行高鎬有通天犀帶一條　案南唐近事
　載此事大畧相同唯高鎬作唐鎬業毅作嚴續考南
　唐書嚴續為南唐相唐鎬官給事無所謂業毅高鎬
　其人者盖此書誤也謹附識
欽定四庫全書
　江南餘載卷下
德明宫本南唐烈祖之舊宅在後苑之北即景陽臺之
故址有太湖石特竒異非數十人不能運致即陳後主
之假山遺址其下有井石欄有銘字跡隱隱猶在
後苑有宫髻石世傳張祐舊物上有杜紫薇杭州刻字
相寄之跡祐以其形若宫髻故名之云祐平生癖好太
湖石故三吳牧伯多以為贈焉
元宗罷朝多御延英殿聽公卿奏事因即其處為閣甚
壯有司請置額名上以生月在孟春御題為千春閣
朝元門三橋龍躍鎮國天津二曲尺跨水覆屋舊制文
武大臣帶平章事者許乗馬行過鎮國天津二橋百官
皆就二曲尺下馬
元宗遷都洪州過蕪湖江口永壽禪院親射偃葢松東
南枝遂枯死至今御箭仍在(按南唐書申漸髙傳載元/宗遷豫章龍舟至趙屯舉)
(酒望皖公山曰好青峭數峰不知何名優人李家明對/曰此皖公山也因獻詩曰皖公山色好不落御觴中元)
(宗太息罷酒/去附錄於此)
讓皇在泰州賦詩曰江南江北舊家鄉二十年前夢一
場吳苑宫闈今冷落廣陵臺榭亦荒涼烟凝逺岫愁千
叠雨滴孤舟淚萬行兄弟四人三百口不堪囬首細思
量
烈祖為尚書左僕射年甫三十自以居揖讓之際非老
舊無以臨衆乃服白髪藥一夕皓然
讓皇在泰州數年每有嗣息及五嵗必有中使至賜品
官章服然即日告卒
蘇洪規築揚州城古塜中得石銘其文曰日為箭兮月
為弓射四時兮何曾窮但見天將明月在不覺人隨流
水空南山石兮髙穹窿夫人墓兮在其中猿啼鳥呌煙
濛濛千年萬年松栢風
進士舒雅嘗從鄭元素學元素為雅言温韜亂時元素
隨之多𤼵闗中陵墓嘗入昭陵見太宗散髪以玉架衞
之兩廂皆置石榻有金匣五藏鍾王墨跡蘭亭亦在其
中嗣是散落人間不知歸於何所
宋齊邱出鎮洪州詔賜錦袍烈祖親為衣之李建勲贈
詩有一人看上馬雙節引還鄉之句時論榮之馮延己
李建勲拜相張義方獻詩曰兩處沙堤同日築其如啟
沃藉良謀民間有病誰開口府下無人只㸃頭
莊布訪皮日休不遇因以書䟽其短失世頗傳其文日
休子光鄴嘗為吳越王使江南輙問江表何人近文最
髙或對曰近世無聞惟莊布贈皮日休書家藏一本光
鄴大慙
保大五年元日大雪詔太弟以下會宴登樓賦詩遣中
使就李建勲第示之建勲與中書舍人徐鉉勤政殿學
士張義方皆和進呈復召建勲義方鉉入夜艾乃散鉉
為之叙太弟使名士畫為圖障(按元宗元日大雪登樓/詩云珠簾髙捲莫輕遮)
(往往相逢隔嵗華春氣昨宵飄律管東風今日放梅花/素姿好把芳姿掩落勢還同舞勢斜坐有賔朋尊有酒)
(可憐清味/屬儂家)
李夷鄴者前唐諸孫嗜酒不覊保大初以宗室賢才拜
正卿累經左降逾年輒復舊官元宗上已開宴夷鄴不
在召中乃獻詩曰偶憶昔年逢上已輕舟柳岸宴羣臣
人間蹇薄時時歎天上風光日日新玉帛已來諸國瑞
瑶池固有萬年春賦詩飲酒平生事腸斷金門願再親
上賜御札曰我家有此狂宗正快哉
徐鉉為人忠厚不以位貌驕人在海州時蒯亮為錄事
參軍鉉與往還如僚友亮授代鉉以詩送之曰昔時聞
有蒯先生二十年來道不行抵掌曾談天下事折腰猶
忤俗人情老還上國風光少貧裏歸裝結束輕遷客臨
流倍惆悵晚風黄葉滿孤城有印粲者獻詩曰不將才
業暫時誇人仰聲名遍海涯月滿朝衣聴禁漏更闌分
直掃宫花諫書未上先焚藁銜筆曾𫝊立草麻見説下
朝無一事小池栽葦學僧家
徐鍇撰義門陳氏書堂記有男女長㓜以屬會之辭既
已受之又宻令寫碑人自於末添一食字或問其故鍇
曰非食無以義聚欲以此一字為陳氏子孫之誡耳
李建勲致仕自稱鍾山公詔授司徒不起學士湯悦致
狀賀之建勲以詩答曰司空猶不作那敢作司徒幸有
山公號如何不見呼
李建勲罷相元宗於西苑天全閣别置􁨃院待之命右
僕射孫晟同寓直焉建勲進詩曰御苑賜房令待詔此
身殊勝到蓬瀛禁中仙樂無時過階下常人不敢行疊
穎㺯芳秋氣落叢柯聳翠露華清天厨送食何功享空
詠康哉賛盛明
張洎潘祐俱為忘形之交其後俱為中書舎人乃相持
祐之死也洎蓋有力
韓熈載南遷上表略曰無横草之功可補於國有滔天
之過自累其身老妻伏枕以呻唫稚子環床而坐泣三
千里路送孤客以何之一葉扁舟乘病身而前去上憫
之遂畱不遣
開寳中張昭通判建州奉勑至武夷山清秋雨歇聞雲
中仙樂自辰及酉不絶大抵多竹聲昭故曉音律審其
曲有人間迎仙客云
開寳末長老法倫夢金陵兵火四起有書生朗吟曰東
上波流西上船桃源未必有真仙干戈滿目家何在寂
寞空山聞杜䳌
秘書郎刁侃文安郡公(按文安郡公徐遊知誨子也/初名景遊避元宗諱去景字)之
愛婿姻連戚里第宅瀟洒一日侃弟妹於庭下忽見兩
人㳂古槐而上以瓦擊中之應手墮地四體雖具長纔
二寸許狀如世所畫夜义然瘞之是夕侃家堂室之間
鬼恠無數或見大手或呈巨顙如是者三夕餘設醮謝
之猶不已也是時周維簡講易於侃别院獨無變恠於
是盡徙焉維簡方說泰卦倦而假寐恍惚中見冠裳者
數百人前揖自言昔自南岳來寄居古槐嵗月已乆今
刁侃弟妹皆無道横害二子悲歎不堪適當索償既匿
先生之舎且先生方講聖經非某措手之時願聞談義
容觧脱之矣維簡驚覺為之齋沐旬日終篇鬼恠乃絶
安陸人毛生善食毒蛇以酒吞之嘗至洪州以弄蛇取
食積十餘年有賣薪者自鄱陽來夜夢老父云為我寄
一蛇與毛生可乎賣薪者許之至洪州運薪將盡有蛇
蟠船中棖觸不動因悟前夢攜以訪毛生毛生撥之忽
囓其乳生大呌仆地食頃已爛亦不知蛇所在
金毅為御史判官逮御史臺主簿判覆刑司嵗餘染疫
言見三囚荷校自陳罪不至死而君誤寘於法今得請
於上帝君本猶有三十餘年在世三人各折君十年宜
知之明日毅卒
秘書監歐陽遇判大理寺日奏當潭陽縣令余紹卿死
罪時論寃之既而紹卿常見形相隨遇惡之乃請告至
廬山九天使者廟下設黄籙齋醮以浄隂冥然紹卿亦
至席間其夕遇為鬼神推擲殿下而斃
宋齊邱至青陽初命穴墻給食俄又絶之餒者數日中
使謂齊邱曰俟令公捐館方供食耳以絮塞其口遂卒
卒時有黒氣起直貫九華山元宗暮年禁中往往見齊
邱陳覺李徴古如生時禳之不去甚惡之因議南幸太
子宏冀病亦數見太弟為祟云
楊懷義為侍衞時方在圍中鐺鼎忽自厨中成行而出
列於庭下又半夜戈㦸忽有聲火出炎炎者數夕俄而
兵敗下獄
賈詰善望氣罷節鎮歸闕時艤舟江上忽見晚天氣如
鸞鳳須㬰羽翼零落色變為蒼詰歎曰此為我耳自是
慘然不樂及召對果以忤㫖謫受諸衞將軍
殷文圭為舉子時嘗經大澤中遇大雨震電僕乗皆踣
文圭安詳如不聞及至逆旅從者恠之試視文圭兩耳
皆有泥封塞云後為翰林學士
魏羽肄業於白鹿洞臨赴舉大醉臥百花峰下稍醒忽
有鬼物十數輩環侍其側羽驚問之對曰以公貴人故
奉守耳其後羽以昭文舘校書起家過江至三司使工
部侍郎
開寳中吉州城頭有人面方三尺許睆目多鬚自旦至
酉乃沒
開寳中宋師至金陵詔鄭彦華以水軍迎戰於慈湖峡
是日重霧不觧八月十一日白虹貫日咫尺不分
范陽盧文進自云嘗偕契丹入絶塞射獵以給軍食一
日晝晦星象燦然衆皆懼捕得畨人曰吾國以為常也
頃之景復開朗
江州有田婦採拾於野忽為虎攫而踞之婦向天大呼
虎舉其掌婦視其中有刺因為㧞之虎乃捨婦而去
元宗時海國進象數頭皆能拜舞山呼
靈芝圗言千嵗蝙蝠色如雪目如硃集則倒懸以其腦
重故也服此可以長生後主時有人獲之進上上方事
佛禁殺戮而不用後不知所之
唐末有御厨庖人隨中使至江表聞崔允誅北司遂漂
浮不歸畱事吳至烈祖受禪御膳宴飲皆頼之有中朝
之遺風其食味有鷺鷥餅天喜餅駝蹄餤雲霧餅(按陸/游南)
(唐書雜藝列傳所載尚有春分餤宻雲餅鐺糟炙瓏璁/餤紅頭簽五色餛飩子母饅頭而無雲霧餅附載於此)
後主篤信佛法於宫中建永慕宫又於苑中建静徳僧
寺鍾山亦建精舎御筆題為報慈道塲日供千僧所費
皆二宫玩用
鄭元素者温韜之甥隱居廬山青牛谷不交人事元宗
召至都下館於徐鉉家及卒鉉令元素鄉人龍敏瘞其
屍於石子崗臨穴之際有七鶴盤旋空中敏輙禱之一
一下拂棺蓋
許堅往來句曲廬阜之間草裝布嚢或臥於野或和衣
浴澗中蕭然不接人事獨笑獨吟而已其詩有云祗應
天上路不為下方開道既學不得仙從何處來又題簡
寂觀云常恨真風千載隱洞天還得恣遊遨松楸古跡
一壇静鸞鶴不來青漢髙茅氏井寒丹亦化元宗碑斷
夢曾勞分明有箇長生路不向紅塵白二毛堅詩頗多
其語意𩔖此景德中無疾卒於金陵嵗餘忽於洪州謁
見兵部貟外郎陳靖靖至建康言之王化基𤼵其墓已
尸觧去
魏進忠不知何許人徐玠稱其有飛鍊之術上聞於烈
祖俄擢為延英殿使寵錫甚厚詔以延英殿為飛鍊所
進忠造宅於皇城之東廣致妓樂託結貴近出入導從
擬於王者或贈人金帛動盈千百士人多附之經數年
竟無狀遂配東海縣
周繼諸者鄱陽人詣闕上書累官至郎省告免歸鄉與
名僧道士為雲泉之交元宗召之授以美官堅辭不就
上嘉之賜粟帛又賜金鉏一柄勑曰是朕苑中自種藥
者今以賜卿表卿髙尚之節
蜀人陳曙者王氏末年避地淮南隱於蘄州山中鄉人
祀神曙不召亦必至必醉飽而後去雖百神祠曙能徧
往也其所居屋一間道書數卷而已與蛇虎雜處而泰
然無所忌元宗遣中書舎人髙越賫束帛徴之三往不
應後移居鄂州不知所終越贈曙以詩曙次韻答之云
罷修儒業學修真飬拙藏愚四十春到老不踈林裏鹿
平生未識日邊人澗花發處千堆錦巖雪鋪時萬樹銀
多謝朝賢逺相問未聞鷄得鳳為隣
僧謙明嗜酒好為詩獨居一室每日鐺中煮肉數斤醇
酒一壺不俟爛熟旋割旋飲以此為常嘗中秋詠月云
迢迢東海出漸漸入雲衢此夜一輪滿清光何處無乗
興遂子夜鳴鐘烈祖聞之不罪也召問其所求對曰唯
願鵝生四脚鼈著兩裙
