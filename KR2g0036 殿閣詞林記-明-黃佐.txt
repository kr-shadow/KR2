#+TITLE: 殿閣詞林記-明-黃佐
#+DATE: 2016-06-11 12:21:35
#+SOURCE: github.com/kanripo/KR2g0036 master e3acbe40                
欽定四庫全書　　　　　　　史部七
　　殿閣詞林記　　　　　　　　傳記類三(總録之屬/)
　　　提要
　　　　　(臣/)等謹按殿閣詞林記二十二巻明廖道南撰道南有楚
　　　　　紀已著錄道南自正徳辛已改庻吉士由編修厯官侍
　　　　　講學士在詞垣最久嫻習掌故因集詞林殿
　　　　　閣宫坊臺省諸臣舊事分類記載以成是編
　　　　　其例凡仕至華盖武英諸殿者曰殿學文淵
　　　　　東閣者曰閣學兼六館者曰館學晉詹事者
　　　　　曰宫學屬春坊者曰坊學屬宏文者亦曰館
　　　　　學典成均者曰廱學陞本院者曰卿學有節
　　　　　義者曰贈學擅書翰者曰藝學終始本院者
　　　　　曰院學大概仿列傳之例悉載其官階恩遇
　　　　　而事實亦附見焉自巻九以下標題皆作國
　　　　　子監祭酒黄佐侍講學士廖道南同編盖道
　　　　　南採掇黄佐翰林記之文不没所自猶有前
　　　　輩篤實之遺今亦仍從舊本並存其名焉乾
　　　　隆四十四年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
殿閣詞林記原序
夫詞林奚始也周官太史掌六典以辨法内史掌八柄
以詔治凡學世子及學士必時上下交修内外交養所
以為國本記者重且大也漢置太史令凡供奉承明待
詔金馬者胥麗焉唐設學士兼講讀𢎞文闢館麗正創
院集賢揮翰延英召對厥儀始備至宋則彬彬然盛矣
祥符則建龍圖閣天禧則建天章閣嘉祐則建寳文閣
元符則建顯謨閣大觀則建徽猷閣紹興則建敷文閣
淳熙則建煥章閣慶元則建華文閣嘉泰則建寳謨閣
寳慶則建寳章閣咸設學士以典宸章代王言可不謂
重且大乎我高皇帝法周建官倣宋建閣初創翰林院
以陶安宋濓為學士建華蓋諸殿以劉仲質全思誠為
大學士又増設𢎞文館學士以劉基等為之左右春坊
大學士以董倫等為之肆我成祖開文淵閣以解縉胡
廣楊士竒等七人預機務仁宗復𢎞文館以楊溥陳繼
王璡等五人備顧問纂修實錄即右史紀動也表章寳
訓即左史紀言也撰擬制誥演潤絲綸掄材秘省校藝
禮闈即太史掌典内史掌柄也上而啟沃經筵賛襄聖
神夾輔儲宫弼亮元良其所繫者至重且大非諸司儷
也凡遇御殿慶成則令列坐于殿上御門視朝則令侍
立于金牀是故大學士學士之官尤重且大焉我皇上
紹帝王鴻烈光祖宗舊制肇御無逸殿則命大學士坐
講錫宴豳風亭則命大學士坐饗陪祀土穀壇則命學
士分直臨幸太學則命學士侍坐聽講明禋圜丘則命
學士輪班視牲捧勅天門則親承玉音起草禁籞則宻
覲龍顔晉錫駢蕃宸慈豐渥誠百王所未有千載所罕
遇也臣道南自弱冠登第首被簡注紓琚入館薦荷寵
渥編摩史垣獻納講幄幾二十年顯陵甘露降則錫以
寶罌泰畤卿雲見則貺以瑶篇徽土召還平臺祗謁則
賚以金綺内殿捧主禁掖修書則勞以珍饌聖心淵軫
御劄咨詢有同館諸儒所不獲與而特眷焉者昔李肇
撰翰林志祗載唐事周必大撰玉堂記亦繋宋典臣道
南嘗讀中秘書與泰泉黄君佐纂翰林雜記六冊暨屏
居楚野恭撰興都通紀之暇乃列華蓋武英諸殿名曰
殿學文淵東閣名曰閣學其兼六館者名曰館學晉詹
事者名曰宫學長春坊者名曰坊學屬𢎞文者名曰館
學典成均者名曰廱學繇寺署者名曰卿學死節義者
名曰贈學擅翰書者名曰藝學而終始本院者則名之
曰院學夫士知所以自重然後任天下之重矧兹秩至
重且大矣乎自周以來上下數千載宅兹者又數百十
其上不負天子下不負所學者一代不數人而已若夫
知幾三長泰和四斷袁崧五難荀悅五志闕一匪通儒
也故曰宰相須用讀書人翰林當以宿儒處圖政本者
允宜深長思焉嘉靖乙巳秋九月菊日廖道南序
欽定四庫全書
　殿閣詞林記巻一
　　　　　　　　　　　　明　廖道南　撰
　　　殿學
　　武英殿大學士吳伯宗
吳伯宗名柘以字行撫州金谿人父儀元鄉貢進士伯
宗生而岐嶷十嵗通舉子業識者竒之嘆曰此兒玉光
劔氣終不可掩洪武庚戌鄉試辛亥廷試俱第一是時
初議開科取士命國子祭酒魏觀博士孫吾與修撰王
僎為讀巻官髙皇帝親製䇿問畧曰古者敷奏以言明
試以功漢之賢良宋之制舉得人為盛今特延子大夫
于廷不知古帝王敬天勤民其道何繇伯宗條對稱㫖
上擢為第一賜袍笏冠服授承直郎禮部員外郎命與
學士宋訥等同修日厯時丞相胡惟庸専横伯宗性剛
直不屈惟庸􁊕之八年坐貶鳯陽伯宗上疏論時政因
指斥胡惟庸罪狀不宜獨任以政恐滋久為國大蠧辭
甚切直上覽其奏即召還賜襲衣鈔錠奉使安南獲馴
象方物以歸獻之改國子助教十二年進講東宫首陳
正心誠意之學皇太子嘉納明年改典籍御試以十題
命賦詩伯宗援筆立就風格峻絶上大稱賞賜織金錦
衣十四年遷太常丞不拜十五年又以為國子司業又
不拜忤㫖貶陜西金縣教諭行至淮召還以為檢討拜
武英殿大學士十六年冬至弟仲晏為三河令薦舉不
以實坐是復降檢討卒伯宗為人温厚貞諒而不茍媕
婀故屢獲罪所著有南宫集使交集成均玉堂諸稿廖
道南曰喬林之枝風折之殘當衢之蘭物踐之傷若伯
宗者以忤惟庸竟坐貶斥其直氣勁操屢折不囬說者
以為開科第一人名徳俱稱非耶賛曰矯矯烈士大廷
之魁侃侃直節君子之才積忤權臣乃遭竒禍人亦有
言義不可過歴數徃哲如君幾人誰其繼之一峯羅倫
　　華蓋殿大學士劉仲質
劉仲質字文質袁州分宜人敏而好學博通經典洪武
初為宜春訓𨗳被薦入詞垣奏對稱㫖授文林郎歴遷
禮部尚書十五年四月詔天下通祀孔子增學校及師
生廪膳上諭質曰孔子明帝王之道以教後世使君君
臣臣父父子子綱常以正彛倫攸叙其功參于天地今
天下郡縣廟學並建而報祀之禮止行京師未遍天下
豈非闕典耶卿與儒臣共定釋奠禮儀頒之天下令毎
嵗春秋仲月通祀孔子是年十一月戊午倣宋殿閣大
學士之制以仲質為華葢殿大學士宋訥為文淵閣大
學士吳伯宗為武英殿大學士吳沉為東閣大學士上
親製誥文賜仲質曰朕閱宋書見尚文之美崇儒之道
廓焉且當時諸儒皆以賢徳輔景運三百有竒焉今特
倣宋制殿閣之名必期近侍有補文並歐蘇爾仲質才
頗稱任授以華蓋殿大學士奉議大夫爾徃欽哉未幾
質坐事降御史時有邵質亦為大學士質為人篤厚文
多質實如其人云廖道南曰予讀國史乃知倣宋殿閣
大學士之制設華蓋文華武英文淵東閣大學士以崇
文儒以備顧問及觀聖祖御製文集乃見所謂華蓋劉
仲質文淵宋訥之誥於乎休哉重矣或者漫不之攷乃
云創自永樂是又可駭也賛曰端明龍圖寳謨煥章自
宋已然文運隆昌髙皇作則乃建殿閣嗟乎仲質耆儒
宿學宿學耆儒公輔之儲禮文寵重其究何如
　　文華殿大學士鮑恂
鮑恂字仲孚其先嘉興人元至治間始遷崇徳之千乘
鄉恂沉悟淵頴受易于臨川吳幼清深有所得著大易
傳義㤗定元統省試第一人至正中由鄉薦授温州路
學正改教婺州御史劉彦博薦其學有原本為世儒宗
洪武初以明經徵為文華殿大學士輔導皇太子暨皇
太孫固辭歸隠與貝瓊結詩社所著有西溪稿云廖道
南曰漢髙欲立趙王如意留侯乃為吕后畫䇿招致四
皓以輔翌之矧洪武建極即創大本堂以教太子乃蒲
輪𤣥纁聘諸耆儒視古帝王之禮臨雍齒胄何如耶不
知恂詮長年將何以畀之耶賛曰浙水之南寔惟桐江
咄咄子陵髙尚鮮雙浙水之北寔惟檇李矯矯徳輿才
名罔儷江風山月白雲紫芝徳輿為友子陵為師
　　文華殿大學士全思誠
全思誠字希賢松江上海人博雅宏粹少負文名洪武
十六年以耆儒徴授文華殿大學士賜敕致仕其辭曰
朕觀古人有志之士雖髪白氣衰心猶不怠故能善其
始終垂芳史冊卿懐才抱徳志肩古人朕甚嘉焉惜乎
年迫衰暮志雖存而力不能任朕不忍復勞特令卿還
鄉里以撫子孫享其奉養不亦恱乎時又有全詮湖州
安吉人張長年髙郵人張紳山東登州人俱年七十餘
禮部主事劉庸薦詮等明經通逹治體遣使徴之恂詮
長年先至上見之甚喜賜坐顧問終日俱命為文華殿
大學士詮等固辭上曰朕以卿等年髙故授此職以輔
導太子爾免卿早朝日晏而入不久當從其志庶不負卿
等平生所學而鄉里亦有光矣卿何辭焉恂等復固辭
翌日放還紳後至以為鄠縣教諭廖道南曰粤自商山
茹芝㝠鴻寥落上下千載數人而已全誠賜敕恂詮被
寵龎眉皓首安車蒲輪雖竹帛所書圖畫所傳何以加
焉賛曰采采紫芝英英白雲葆光凝和脫垢離氛既樂
且康眉夀黄耉國之蓍龜號稱大老康侯晝接天子葵
之邈矣髙風為世所師
　　華蓋殿大學士楊士竒
楊士竒名寓以字行江西泰和人曾祖景行仕元為待
制景行生榮榮生子將子将生士竒士竒幼孤力學越
章貢浮琴江艤鄂渚登黄鶴與蔣隠溪子立恭遊西山
慨然有幽人貞士之志已而應奉翰林授王府審理靖
難兵起約偕周是修諸人死難是修縊於尊經閣士竒
不徃文皇履極擢國史編修簡入文淵閣進侍講兼春
坊左中允轉左諭徳永樂二年撰文華殿講義上諭曰
先儒謂堯典一章大學全書皆具亶其然乎士竒對曰
堯舜禹湯文武數聖人凡修諸身施諸家國天下者皆
大學之道也上曰帝王之道貴切已實用故孟子道性
善言必稱堯舜爾等講說理性當證諸古人以牖朕衷
焉是嵗饒州士人朱季友獻所著書詆訾濓洛諸儒士
竒請焚其書毋使惑衆二年命侍東宫講學士竒撰易
本義要㫖以進皇太子恱賜名周易直指因閱真氏文
章正宗諭士竒曰徳秀學術純正如此對曰徳秀所著
大學衍義為君者不可不知為臣者不可不知君臣不
知此義為治皆茍而已又閱歐陽修文集喜其奏議懇
切令賛善陳濟校正諭士竒曰為文不本大道斯無用
之文為臣不能正言斯不忠之臣如歐陽子無忝矣廬
陵有君子爾其勉之又間與賛善王汝玉論詩問士竒
曰古人詩法何如士竒曰詩以言志明良喜起之歌南
薫解阜之詩唐虞之君之志尚矣後世若漢髙帝大風
歌唐太宗雪耻除兇詩徒尚覇力皆非王道至於漢武
帝秋風辭及隋煬帝陳後主所為詩則萬世之戒也五
年廣東布政徐竒入覲遍賂要津獨不及士竒文皇知
之召士竒謂曰為臣當戒私交為士當務清慎爾其𢡟
諸六年冬車駕巡狩北京命士竒輔監國于南京九年
三月朔上御右順門召士竒問曰汝輔監國最久東宫
所行如何對曰皇太子天資甚髙非人所能及事宗廟
謹祭祀可以觀孝遇進表箋及諸儀物于行在必躬必
親可以觀敬且有過未嘗不知知之未嘗不改其用人
以愛人為本不輕任匪人真宗社之福也又問髙煦奪
嫡之謀信否士竒對曰臣與蹇義同事東宫匪見之真
不敢妄對漢王初封于滇不之之也改封于青又不之
之也茲聞徙都北京彼欲留守南京其意可知已上黙
然還宫亷知髙煦罪狀即禠其衣冠縶之且削其䕶衛
徙封樂安州十一年十二月嵗除欽天監奏明年元旦
日有食之禮部請朝賀如常儀士竒曰日食天變之大
者宋仁宗時元旦日食富弼請罷晏撤樂吕夷簡不從
後聞契丹免賀仁宗悔甚臣愚以為宜免賀上曰君子
愛人以徳其如士竒議乃加左春坊大學士十四年十
一月周王楚王來朝命士竒議謁陵禮士竒曰二王尊
屬也皇太子太孫嫡宗也二王當居前分為兩行太子
當于二王之後之中太孫又于太子之後之中諸孫班
視太孫行視二王此非臣之臆見也朱熹家禮之序也
上出儀注于袖中與士竒合十二月壬申歴代名臣奏
議成上命刋賜皇太子太孫諭士竒曰致治之道千古
一揆君能納善臣能盡忠天下未有不治朕觀是書見
當時人君之量人臣之直為君者以前日之事為今事
為臣者以古人之心為已心天下國家之福也二十二
年八月仁宗繼統進太子少傅禮部侍郎兼華蓋殿大
學士上見士竒陛謁謂尚書夏原吉曰新華蓋來必自
有說士竒奏恩詔甫下惜薪司傳㫖賦棗於山東河南
以供香炭至八十餘萬民何以堪上喜曰吾固知爾言
中理即殺其半㑹禮部尚書吕震題請釋服易吉元旦
用樂士竒以為不可兵部尚書李慶建請朝覲官員宜
給養官馬士竒又以為不可尚書蹇義論事偶及舊侍
御史舒仲成李祥欲逮問之士竒又以為不可大理卿
虞謙少卿弋謙各上封事過激上大怒左遷虞謙為少
卿免弋謙朝參而以屬吏楊時習代虞謙士竒又力争
以為不可上皆霽威從之諭曰為君以受直言為賢不
受直言則過益深為臣以能直言為賢不能直言則忠
不盡朕自今行有未當卿當盡心言之賜之銀章一曰
繩愆紏繆諭曰卿祗事先帝二十餘年又事朕于東宫
朕今嗣位凡軍國重務協心賛輔或羣臣有言未之能
從卿有言未之悉從宜用兹印宻疏以聞君臣之間盡
誠相與庶幾朝無闕政民無失所而祖宗付托之重亦
不負矣士竒遂宻疏言事上褒荅曰卿助朕以徳期朕
為唐虞主真股肱臣也卿勿以朕尊居宸極或有所畏
而不之盡言繼自今其知無不言洪熙元年正月陟兵
部尚書兼職如故賜天元玉厯賦諭曰天道人事未嘗
判殊有動於此即應於彼朕少侍皇祖教以慎修敬天
未嘗敢怠是書言簡理當左右輔臣亦當知之四月既
望上御奉天門召蹇義夏原吉楊榮及士竒諭曰夜來
星變卿等知之乎乃歎曰天之命也夫勅士竒曰國家
肇建兩都庶務孔殷卿侍朕監國籌畫適中屢歴艱虞
㤀身徇國兹特錫爾牙章文曰貞一用傳厥家與國咸
休宣徳元年髙煦叛宣宗親征罪人既得師既旋大學
士陳山請乘勝襲執趙王楊榮力賛之上命士竒草勅
士竒曰勅㫖以何為辭榮山咸曰汝敢沮撓大事乎士
竒曰太宗三子惟趙王在且上親叔也有罪者既不可
赦無罪者亦當加厚庶幾仰慰在天之靈上聞之不懌
還京始召士竒問曰人言趙王滋衆奈何士竒對曰趙
王懿親當思保全毋惑羣言悔之何及上曰朕業已思
之於是檢羣臣章疏命廣平侯袁容齎賜趙王諭士竒
曰趙邸獲全卿之力也二年十月黎利奏稱安南陳王
孫暠宜立為後上命廷臣集議英國公張輔曰此黎利
譎謀爾當𤼵兵討之蹇義夏原吉曰舉以與之無名徒
示弱耳士竒曰立陳氏後者先帝本心求之不得乃郡
縣其地且十數年來兵民困於交阯之役極矣體祖宗
之初心以保祖宗之赤子此盛徳事也何謂無名漢棄
珠厓前史榮之何謂示弱上從其言遂棄交阯三年十
月下都御史劉觀于獄士竒舉通政使顧佐代之䑓紀
遂振五年二月上御南齋宫命士竒草寛恤詔多所禆
益三月清明上奉皇太后謁陵士竒扈從上曰母后為
朕言先帝在青宫惟卿言不避忤意先帝能從以不敗
事又謂朕當受直言士竒對曰此皇太后盛徳之言也
願陛下念之六年七月日既夕上微行至士竒宅傳呼
范太監來士竒叩首曰陛下奈何以宗廟社稷之身自
輕至此擾擾塵埃誰識至尊若變起倉卒何以備之上
笑謂曰朕思卿一言故來爾明日遣太監范𢎞問曰海
内平靜時一㣲行何足過慮士竒曰天子尊居九重恩
澤未洽幽隠萬一有寃夫怨婦窺伺竊𤼵誠不可不慮
也後果獲盗如士竒言上歎曰愛朕莫若卿朕自今不
復㣲行矣正統初進少師同知經筵事展墓還鄉冢子
稷坐事逮繫英宗賜之璽書曰歴事祖宗寔惟簡在暨
朕繼統啟沃弼賛厥勞尤多卿子既乖家訓干國紀朕
不敢私卿其以禮自處以副倚毗士竒感泣卒年八十
贈特進光祿大夫左柱國太師諡文貞官其子穟為尚
寳丞所著有沙羡稿石臺稿文籍志法書志東里集楊
溥銘其墓曰斯文遭際千載亨期以翼君徳以福羣黎
逺稽諸古異世同規皇眀啓運大統重熈純佑有命挺
生瓌竒左右宻勿四紀于茲老成耆徳以臣以師中流
砥柱羣疑蓍龜天不愸遺吁其以悲廖道南曰予觀沙
羡稿及石臺稿見文貞蚤嵗跅弛魁岸視天下莫已若
及觀國史暨三朝聖諭錄乃知管仲之才優于召忽魏
徵之績多於王珪視諸詭隨無良者不侔矣然而輔亮
東宫保全趙邸歴事四朝終始如一非所謂社稷之臣
與或者乃以周是修之死子稷之獄少之則吾不知也
賛曰肇啟文淵首㧞文貞和調鼎鼐潤色絲綸羽翼儲
皇煦媪宗親殄䜛以信剗偽以真夷吾在齊語稱其仁
𤣥成在唐史著厥徴彼君子兮不失令名
　　謹身殿大學士楊榮
楊榮字勉仁福建建安人曽祖伯遜祖達卿父伯成嘗
遇異人得吉地遂生榮初名子榮鄉薦魁閩多士洪武
庚辰進士授國史編修太宗履極簡入文淵閣更名榮
轉修撰侍講一日上御右順門召解縉等七人惟榮在
出江西守臣奏章示之先是吉安鄉民嘯聚遣行人許
子謨齎勅撫諭復遣都督韓觀統兵繼之至是奏至其
亂已平上欲賜璽書褒觀榮言不可從之永樂元年請
告歸省二年賜二品金織衣謂榮曰天下事朕與若等
共計之非若六卿祗分理也二年選侍皇太子于東宫
進春坊右諭徳階奉訓大夫未幾轉右庶子五年命往
甘肅閱視邉闗險要及糧餉豐耗旋奏稱㫖六年給傳
奔父母喪奪情起復七年正月車駕巡狩北京命胡廣
金幼孜及榮扈從甘肅守將何福奏降將托克托布哈等
率衆來歸命榮徃受降仍命持節至額齊訥之地封福
為寧逺侯道經寧夏㑹同寧陽侯陳懋區書邉務悉中
機宜及還建白上皆嘉納八年二月上北征布尼雅實哩
榮仍扈從至臚朐河命榮馳報東宫于南都復還北京
九年春命中官宋成䕶榮犇喪還閩中皇太子召起為
太孫講學十年二月甘肅守帥西寧侯宋琥奏叛冦婁
達衮等逃居赤斤䝉古諸衛將為邉患上命榮同豐城
侯李彬往討之十二月榮馳還奏餉道險逺士馬疲困
師不可久居且小醜勝之不武久當自定上從之未幾
叛者復歸果如榮筭十一年春扈狩北京十二年三月
上親征衛喇特博囉皇太孫從命榮兼尚寳司卿同胡廣
金幼孜扈行凡行營有暇即與講學比還敇修五經四書
性理大全充總裁官十四年陟學士仍兼庶子十五年
扈狩北京十六年夏髙廟實錄成命掌翰林院事上疏
指陳府部臺寺十弊言多過直𤼵人隂私上留中問曰
兵食何由充足對曰擇將屯田訓練有方耕耨有時則
食足兵精矣十七年進文淵閣大學士兼學士階奉政
大夫十八年北征還將西征有言建文時江西垜集民
兵宜徵赴行在上召榮議對曰陛下命復民業二十年
矣今復徵之非所以示信于天下也遂寢其事是年三
殿災榮上疏論十事悉允行之二十一年復扈西征寧
陽侯陳懋奏邉人額森圖罕來降命榮復徃受降二十
二年正月上親征阿嚕台次長樂鎮諭榮曰漢髙帝過
栢人慮迫于人今朕至長樂思與天下同樂何時庶幾
乎此榮對曰有志者事竟成陛下聖志如此天必助順
矣師旋適浙江守臣奏至謂處州之麗水福建之政和
山冦竊𤼵榮請遣使撫處上從之次翠㣲岡諭榮曰東
宫歴涉年久政務已熟朕還京後軍國重事悉以付之
朕惟優游暮年以享安和之福不亦可乎榮對曰東宫
孝友仁厚天下屬心付托允稱矣上喜命中官馬榮賜
羊酒次榆木川宫車晏駕榮議秘不𤼵喪朝夕上食如
常儀即馳歸報皇太子尋遷太常寺卿階嘉議大夫兼
職如故逾月進太子少傅階資善大夫兼謹身殿大學
士山陵事竣太監孟繼言榮盡心襄事陟工部尚書仍
兼前職洪熈元年賜銀章一曰繩愆紏繆榮盡言無隠
匡賛居多宣宗親征漢邸榮勸之尤力既而黎利據交
阯以叛請立陳氏後上顧楊士竒及榮曰爾二人云何
榮曰交阯在荒服外唐虞三代不有其地不失為聖君
漢唐以來雖嘗為郡縣然叛服不常棄之可也上從之
五月車駕北巡召榮問曰人君馭世之權何者為重對
曰命徳討罪二者為重上曰二者天下公器舜舉十六
相而天下服以天下之好惡為好惡也齊威王封即墨
大夫烹阿大夫此不以左右之好惡為好惡也故爵賞
刑罰至公無私然後能服天下榮頓首曰誠如聖諭是
嵗進榮祿大夫太子少傅兼支尚書大學士三俸又賜
之銀章一曰方直剛正天潢玉牒成上諭曰古人重世
譜蓋欲正倫理篤恩義我國家宗族之盛皆祖宗積徳
所致也八年賜之敕曰卿榮以博通之學明敏之識練
逹之才歴事祖考踰三十年多効勤誠以樹勞勣朕即
位以來卿秉誠攄謀飭武綏夷忠言讜論禆益為多人
惟求舊允釐天工卿其懋諸英宗嗣位進光禄大夫柱
國少師仍兼尚書大學士賜玉帯同知經筵五年展墓
還京卒于杭州武陵驛年七十贈太師諡文敏官其子
恭為尚寳丞所著有黙菴集退思集北征記訓子編靜
軒雲山二稾楊士竒銘其墓曰桓桓文敏通才博識遭
際聖明光奮于績承明延閣著作之庭以翺以翔舒華
振英北裔西陲從狩萬里職典者文亦兼知武晚陟三
公貳工𢎞化恪恭朝夕敢或遑暇帝懷敷仁鞠躬承之
民懷被福黽勉成之志存寛恵行在果斷嘉謨讜議褒
書有煥越昔内閣七人同事荏苒三紀我銘其四公壽
考終哀榮寵光於乎文敏歿也不亡廖道南曰宋儒有
言徳勝才謂之君子才勝徳謂之小人信斯言也豈天
之降才爾殊哉非其才之罪也夫國家多難羽檄旁午
匪才弗逹上下多危蕭墻交搆匪才弗定敵國窺伺内
猜外疑匪才弗靖奸雄僣竊彼甲此乙匪才弗協是故
陳平燕居深念張良借箸前籌才矣而謂之小人可乎
或謂文貞正而不譎文敏譎而不正則予豈敢彭韶賛
曰文武兼資通人之器運籌帷幄折衝千里擁佑三朝
捧日而起恩遇有加抑畏無替保身全名經邦掌制巍
巍當時煜煜來裔卓哉相業吁其難繼
　　武英殿大學士金幼孜
金幼孜名善以字行江西新淦人祖仲卿父守正咸有
隠徳幼孜初學春秋于聶鉉超悟不羣洪武庚辰舉進
士授户科給事中永樂初改翰林檢討簡入文淵閣轉
侍講時皇太子立㓜孜纂集春秋十二公事名曰春秋要
㫖以進五年遷春坊右諭徳階奉訓大夫七年扈從車
駕巡狩北京八年二月上親征北邊胡廣楊榮及幼孜
從之次永甸雪初霽諸峰竒絶上曰雪後㸔山此景最
佳過雞鳴山躡野狐嶺曰至此㸔山盡在下矣至興和
曰汝觀地勢逺望似髙近即漸平此隂山脊也若因山
為塹因壑為池守茲巖險雖有鐵騎千羣安能飛度耶
次鳴鑾戍曰此大巴延山其西北則為小巴延山其東
北則為開平汝等觀此始知塞外風景也駐蹕凌霄峰
上召至帳殿夜分乃出次環瓊圃指示塞北山川曰古
交河在今哈剌火州兩河相交水齾沙出唐之碑蹟尚
在也次小甘泉曰女直有山其巔有水色白草木虎豹
色皆如之所謂長白山也至長清塞曰至此南望北斗
矣經濶灤海曰此水周圍千餘里斡離臚朐凡七河注
其中遂名為𤣥溟池次通川甸又遥指海邉石山曰此
即三石山也爾等記之還京階奉直大夫錫之誥命十
二年扈從北征還京重修高廟實錄及五經四書性理
大全俱充總裁官進學士兼諭徳階奉議大夫賜金織
襲衣十八年擢文淵閣大學士仍兼學士二十二年扈
從北征次開平上召至幄中諭曰朕夢神人語曰上帝
好生者三是何祥也豈天謂兹冦乎幼孜請班師上曰
卿言正合朕意即命草詔次清平鎮上晏羣臣命内侍
歌髙皇御製詞五章曰此先帝垂諭創業守成之難戒
荒淫酣酗之失也朕嗣鴻業惟恐失墜尚相與勉之於
是自製五章以奉天法祖勤政恤民為言仍命内侍歌
之次清水源命幼孜刻石曰俾後世知朕親征過此也
仁宗嗣位進户部侍郎兼文淵閣大學士踰月加太子
少保武英殿大學士専典内制賜之銀章一曰繩愆紏
繆是嵗持節冊梁王及趙王妃洪熈元年陟禮部尚書
階資善大夫給告歸省宣徳元年命充兩朝實錄總裁
官明年持節之寧夏冊安化貞寧二王妃歴覽周秦漢
唐之墟事竣上封事上嘉納之實錄成賜金織襲衣及
金綺鞍馬五年三月命同楊士竒等選進士薩琦等八
人為庶吉士十月壬午扈從巡邉度雞鳴山上曰唐太
宗恃其英武征遼嘗過此山對曰太宗後亦悔之此憫
忠閣所繇建也上曰山崩于元順帝時人謂元亡之徵
信乎對曰順帝亡國之主也雖山不崩國亦亡上曰自
古聖帝明王未嘗無災異國之存亡繫乎君之仁與不
仁而已矣後嵗餘遘疾屬纊子姓有干澤者正色斥之
曰君子所耻正襟危坐而卒年六十四贈榮祿大夫少
保諡文靖子五人昭伯舉進士楊士竒銘其墓曰玉笥
崔巍金川湛澄公生其間萃龢挺英賔興賢能濟濟偕
至青萍出匣淬礪初試六御乘時登庸玉署清䆳崇巖
㕘典宻務恪勤夙夕小心寅恭于狩于征龍旂率從上
承簡知履坦平平鵾游滄溟鵬翔九天歴事三聖敬終
猶始不競不絿有譽無毁方簡大冊天府所藏崇碑厚
碣敷在四方廖道南曰予觀國史稱述文靖簡易沉黙
温裕有容且不伐善不騖名名其燕室曰退菴古所謂
金玉君子者非其人耶七人之中保全始終堅立名節
如公者蓋不多見也賛曰我聞諸易謙謙君子謙之為
象地山有美我聞諸詩温温恭人温之為義緡木有宜
惟彼文靖誦詩玩易捫舌斯黙檢躬斯益扈從六飛為
王先驅北征有記情見乎詞求諸古人金温玉粹始終
一節庶幾無愧
　　武英殿大學士黄淮
黄淮字宗豫浙江永嘉人曽祖應發為松陽教諭生子
通通生性性生淮淮幼抱鉅人志年十二賦詩竒絶充
邑庠弟子員洪武丁丑舉進士授中書舎人太宗一日
御奉天門左室裁决庶務召見訪以大政淮對稱㫖簡
入文淵閣擢編修轉侍讀一日吏部以南人官北土凡
建文中不効順者例編伍淮曰近勅㫖凡征討官與舊
官同一體若復追罪南人是示人以不廣也永樂二年
命同解縉考試天下士得曾棨等四百七十二人四年
三月上問建儲事對曰立嫡以長萬世法也皇太子既
立進左春坊左庶子兼侍讀賜以袍笏五年遷右春坊
大學士兼輔導皇太孫六年上巡狩北京命蹇義金忠
楊士竒及淮留守南京諭曰朕留汝四人居守猶唐太
宗之任房𤣥齡也卿等其識朕意七月上諭曰東宫天
性仁厚識見甚正朕嘗問今日說何書對曰論語君子
小人和同章朕問君子難進易退小人易進難退何如
對曰君子守道而無欲小人逞才而無耻朕又問小人
何以常勝君子對曰視君上好惡何如爾如明主在上
君子必勝矣朕又問明主果不盡用小人乎對曰小人
有才不可棄者湏駕馭之有方警飭之不使有過可也
朕聞之甚喜爾等其用心輔翼之八年長沙妖冦李法
良亂淮薦豐城侯李彬討之髙煦譛彬不可用淮曰豐
城老將必能成功後果如淮算九年阿嚕台率衆來降
請併女直吐蕃諸部屬其約束淮曰此人莫測其心離
其黨使各為心則易制若併為一則難圖矣上曰黄淮
如立髙岡無逺不見諸人如處平地所見惟目前爾十
一年西域烏思藏大寳法王來朝上命玉工以全璞製
印畀之淮曰朝廷賜諸畨制勅所用廣運二寳亦有限
制今此璞大於璽書恐非所以示諸夷也上嘉納之十
二年髙煦隨侍北征潜蓄異志譛淮尤力值進表行在
稍滯上怒逮繫詔獄凡十年淮在狴犴惟賦詩引咎名
曰省愆集又即人情物變寓之於情名曰自省錄仁宗
嗣位遷通政使兼武英殿大學士仍典機要洪熈元年
加少保户部尚書仍兼大學士職階榮祿大夫宫車晏
駕淮佐鄭府襄府二王監國宣宗嗣統親征髙煦淮留
守盡勞夙夜匪懈師旋請告終制陛辭賜遊西苑命乘
肩輿登萬歳山淮撰詩以進上恱仍命宴餞于太液池
且諭之曰明年朕誕辰卿其復來越明年如期至寵錫
有加卒年八十三諡文簡官其子來為中書舎人所著
有介菴集歸田藁祭酒陳敬宗銘其墓曰惟周三公視
古百揆公不獨立三孤以二爰副調燮益𢎞化理惟寅
惟亮公寔職此王躬是保百辟攸式寵顧雖隆小心翼
翼視草玉堂高文大冊六經黄麻有典有則獻替宻勿
日于帝側定䇿安邦宣慶布徳廟堂柱石薦紳蓍龜惟
鹽惟梅鼎鼐是資列聖眷倚心膂股肱功在社稷福及
蒼生廖道南曰予觀文貞所載日錄謂淮忌胡廣解縉
及觀國史亦謂縉之死淮有力焉再觀省愆錄乃知淮
之不容于時下獄十年家食二十餘年杜門掃軌不問
國事而同事七人縉既雉罹廣亦蟪夭惟文貞秉鈞文
敏謀幄淮之䝉詬亦未可知也賛曰淛海浩瀚􁄒流仙
壇羅山崒嵂俯瞰神湍篤生哲人持危以安貝錦青蠅
䜛夫鼓瀾省愆有集炳炳如丹
　　武英殿大學士楊溥
楊溥字𢎞濟湖廣石首人洪武時為諸生入試考官胡
儼大加稱許建文庚辰進士授編修永樂二年四月辛
未選用東宫官屬遷司經局洗馬仍兼編修侍皇太子
于南都一日問漢廷尉張釋之之賢溥對曰釋之誠不
易得然世豈無其人但無文帝寛厚仁恕之君用之爾
釋之固難得文帝尤難得也退采文帝事闗治道者編
為事類以進皇太子嘉納之十二年七月車駕北征東
宫遣使奉迎稽緩漢王高煦譛之上怒曰此輔導者之
咎也黄淮先至下之獄楊士竒金問繼至上曰楊士竒
姑宥之朕不識金問何人乃爾得侍東宫命法司鞫之
辭連溥及芮善王愷遂俱逮之淹繫十年仁宗登極釋
之擢行在翰林學士洪熙元年正月己卯建𢎞文閣于
思善門之左命溥掌閣事選侍講王進侍直改儒士陳
繼為博士學錄楊敬為編修訓導何澄為給事中俱輪班奏
對上親握閣印授溥曰朕用卿等於左右非止助益學問
亦欲廣知民事為理道助卿等有所建白即用封識以
進十一月丙申溥宻疏言事上褒荅曰覽卿所奏為國
家計誠合朕心但望始終如一知無不言賛朕政治以
承天休感卿忠懇特用酬報賜寳鈔綵幣卿其領之尋
陞太常寺卿兼學士宣宗嗣位預修兩朝實錄為總裁
官宣徳元年十二月上召溥語及治兵之道溥曰兵貴
訓練有方撫養得宜上曰養之厚則得其心練之精則
得其用必氣鋭志果而後可用若素不訓養一旦驅之
矢石之間進退失措何望有濟溥曰誠如聖諭四年正
月上御齋宫召溥諭曰朕即位以來今四年常念祖宗
創業之難子孫守成之不易夙夜惓惓未嘗敢怠今幸
百姓初安皆賴天地祖宗敷祐蓋亦羣臣勵翼之功朕
恒自喜然自古國家禍亂毎生于不虞朕未嘗不以為
憂溥對曰聖人治不忘亂安不忘危今聖心如此足以
膺天眷福蒼生也上曰滄海之大皆由江河之助古之
君臣更相戒飭克致太平號稱賢良若為君不求資于
臣為臣不克輔其君欲求善治未之有也比來人臣多
進諛詞朕殊厭之卿宜輔朕于善道溥對曰臣荷至恩
敢忘報稱上曰卿覺朕有過舉直言無隠即為報多矣
溥曰自古直言非難受盡言為難陛下樂聞讜論臣敢
不竭愚衷是年十月上幸文淵閣諭溥曰朕聞有道之
君願治之主崇禮儒臣講求治道卿等職専秘閣朕躬
至此冀有所聞稍暇當復至卿等必有所陳論也遂製
詩一章賜之五年正月實錄成賜溥白金十鎰羅衣一
襲綵帛十二端六年十一月上御文華殿溥同楊士竒
楊榮入侍諭曰朕念祖宗積徳累善篤生太祖繼天立
極創業垂統太宗迅掃姦回再安宗社皇考仁宗恢𢎞
治化増髙累厚以固鴻業朕承天位夙夜不忘記曰先
祖有美而不知不明知而不傳不仁是用撰述成詩揭
之座上朝夕覽觀勉圖繼述庶幾永保天命今以刻本
賜卿當亦思祖宗開創之難守成不易盡心輔朕國家
安卿等亦與有榮焉溥頓首受賜未幾奪情起復陟禮
部尚書兼學士英宗繼統命溥同知經筵總裁宣廟實
錄成加少保禮部尚書兼武英殿大學士卒贈特進光
祿大夫左柱國太師謚文定官其子夀為尚寳丞大學
士曹鼐銘其墓廖道南曰予觀國史謂溥與士竒榮相
繼入相時稱三楊士竒有相業榮有相才溥有相度雖
兒童婦女咸知其名然繫獄不改其操秉鈞不渝其忠
史謂謙恭淳謹不愧斯言已矣賛曰荆山岹嶢陽岐斯
支岷江澔涆渚宫斯涯山祗毓靈水若貢祉元和凝㑹
誕生君子彼君子兮惟楚之良厥徳允常厥謀允臧九
折厥肱三緘厥口嘉石如肺金印如斗履險視夷處平
思陂史稱醇儒夫復何辭
　　　華蓋殿大學士張瑛
張瑛字子玉直𨽻邢臺人洪武丙子鄉貢士授陜西寧
州訓導調武徳衛再調宿遷縣永樂戊子秩滿九載擢
吏科給事中時宣廟為皇太孫瑛與選為伴讀洪熈元
年遷春坊中允進諭徳改洗馬宣徳元年三月錄瑛舊
勞陞行在禮部右侍郎未幾轉左侍郎兼華蓋殿大學
士入内閣丁未加禮部尚書五年正月總裁兩朝實錄
成賞白金六十兩金織羅衣一襲綵幣十端未幾調南
京禮部七年十月瑛上言天下儒學廪膳生員計三萬
有竒嵗食廪米不下十數萬石朝廷養士之隆自古鮮
儷洪熈定制舉人額數應天嵗取八十人宣徳以來稍
加増益凡諸省皆然臣愚以為人才與氣運相為消長
不可預為額數才寡而數盈其失也濫才多而數少其
失也隘矧今各府州縣教官多員缺學政多廢弛士習
多未正請自今副榜中式悉補教官其鄉試額數量為
加補疏入下之所司甲寅奪情起復賜御詩十餘軸楮
萬緡卒年六十二廖道南曰予觀國史謂瑛儀觀魁梧
持已莊重文章政事非其所長予竊惑焉夫渾朴多木
强老成類遲鈍恂恂若不能言者藏辯於訥蹇蹇若無
能為者晦巧於拙然則子玉若是班乎跡其所言豈其
然乎賛曰俚哉子玉歴踐清階扈日青宫上應星台排
雲華蓋中紓眷懐彼何人斯亦已焉哉
　　謹身殿大學士陳山
陳山字(闕/)福建沙縣人初繇教官召拜吏科給事中時
偕張瑛侍宣廟講讀遷左春坊左庶子宣徳元年陟户
部尚書兼謹身殿大學士時髙煦反形已具上親征師
旋山迎謁請間謂宜乘勝移師彰徳襲執趙王則朝廷
永寧可無蕭墻虞也上召楊榮以山言諭之榮曰山之
言國之大計請先勅責趙王詰其與髙煦連謀六師奄
至可不旋踵而擒也楊士竒執不可上悟其非遂薄山
不復任四年十月朔上御左順門遥見山趍朝問楊士
竒曰汝試言山何如人對曰山雖侍從日久然寡學術
昧大體非君子也上曰然趙邸幾為所誤近聞干謁諸
司内閣政本之地豈可令斯人貽溷也遂命改山機務
専授内豎習書既而疏陳休致卒年七十廖道南曰予
觀國史謂山存心險刻臨事乖方趙邸之謀終身䝉訾
信乎擇術不可不慎也賛曰漢之代邸從官有差張武
受賂宋昌無私唐之䇿府文學亦異𤣥齡忠懇敬宗詭
偽張陳二君翊龍以飛一忠一佞各有攸歸
　　文華殿大學士權謹
權謹字仲常直𨽻徐州人十嵗喪父哀毁頓絶復甦洪
武初薦知樂安縣清慎平恕其民懐之九載考績遷光
祿署丞迎母就養母疾籲天祈以身代母卒躬負土成
墳廬墓三年有白兔青蛇馴擾不去有司以聞太宗嘉
之召拜文華殿大學士扈從皇太子徃南京諸臣皆獻
方物不受至徐州謹以孔門聖賢道統圖獻特賜留覧
洪熙元年九月改通政司左叅議致仕仍旌其門曰孝
行廖道南曰古稱求忠臣于孝子之門亶其然乎夫一
孝立萬善從孝之不立道奚生焉君子是以重權謹也
賛曰雲龍之山其山嵯峨吕梁之水㑹流于河彼仲常
兮孝思匪他擢居殿學以風天下山水增榮光流閭舎
視彼權姦盗負且乘孰重孰輕請問天命
　　華蓋殿大學士陳循
陳循字徳遵江西泰和人永樂乙未進士第一授翰林
修撰太宗特重儒臣賜第萬寳坊駕幸北京命循載秘
書詣行在遂留用之三殿災循上疏多采納洪熙改元
轉侍講宣徳初命與楊溥輪直南宫備顧問又賜第于
玉河西庚戌擢侍講學士時御史張楷上詩涉時政僉
事陳祚勸講大學衍義忤㫖宣廟震怒循力捄之獲免
正統初兼經筵官壬戌擢學士甲子入内閣乙丑遷户
部侍郎尋陟尚書兼學士奏復近侍翰林官於早朝時
當立于金臺左側於午朝時當先諸司奏事悉從之未
幾加少保兼太子太傅景泰初兼文淵閣大學士集古
帝王行事名曰勤政要典上之修寰宇通志成進華蓋
殿大學士時額森擁駕入闗索大臣于謙胡濙王直出
迎衆知其詐循奏請勅各邉精騎入衛京師又多𤼵榜
文招諭回番以疑其心額森計窮復遁嗣後景帝臨御
既久循秉鈞軸擅易儲宫㗖以爵禄遽變初志恃權剛
愎不能容物其子瑛入試不第與王文誣奏考官劉儼
黄諌欲抵之罪又謀取鄉人塚域傾䧟御史周鑑王豪
士論鄙之英宗復辟言者𤼵其奸狀謫戌遼東及石亨
敗奏雪已愆釋之復其官廖道南曰予觀𤨏綴錄所載
陳芳洲事語多近俚及觀國史乃見其城府深刻羅鉗
吉網靡所不為視厥初疏陳諸事力救張楷陳祚若有
睽焉不然又胡為乎力詆劉儼黄諌末流至此極也豈
孔子所謂患得患失者耶賛曰匪位之患令名為艱匪
名之患令終為艱保初節易保晚節難於乎徳遵有􁂦
斯顔
　　謹身殿大學士髙榖
高榖字世用揚之興化人永樂乙未進士選翰林庶吉
士授中書舎人甲辰改春坊司直郎洪熈初擢翰林侍
讀宣徳乙卯考順天鄉試正統改元楊士竒薦侍經筵
講讀賜三品服戊午預修宣廟實錄成轉侍講學士甲
子考應天鄉試乙丑遷工部右侍郎仍兼前職入内閣
與聞機務已巳上北征命榖居守景泰初陟工部尚書
兼學士時敵情叵測羽檄旁午乘輿未返人心恟懼中
書舎人趙榮獨請徃迎穀壯其志解所束金帯贈之及
都御史楊善迎太上皇歸榖奏禮宜從厚有千户龔遂
榮投書于穀穀即以示公卿陳循見之恚甚請下之獄
穀執議如初未幾加少保兼東閣大學士壬申加太子
太傅上言内外諸司惟賢是用况經筵日講闗係聖徳
尤在得人遂薦少卿陳詢學士吕原中允楊鼎都御史
王文大理卿蕭維禎司業王恂疏上命詢鼎侍經筵文
入内閣甲戌命徃南京巡視災歉事竣還朝都給事中
林聦忤權貴將置重辟穀持正救解賴末减丙子進謹
身殿大學士是嵗順天鄉試循奏考官劉儼黜其子命
穀覆試穀曰貴冑與寒畯爭進固已不可况從而為之
辭乎因閱巻止黜林挺一人餘俱從儼所選從之英廟
復辟榖辭職乞休賜璽書慰諭仍侑以金鏹給驛以歸
卒謚文毅廖道南曰予讀國史稱穀為人髙簡㢘靜不
比匪人觀其白劉儼之公救林聦之直嘉趙遂榮之忠
推是心也天日將為昭焉賛曰江海之㑹寔維維揚毓
和委灝𤼵為禎祥有斐君子邦之司直衆醉獨醒抗顔
不屈寧為孤立毋為依違侃侃誾誾永世有辭
　　謹身殿大學士王文
王文初名强字千之保定束鹿人永樂中繇鄉薦計偕
如京師太宗命選下第舉人給冠帯入冑監文預焉辛
丑登進士擢監察御史綽有能聲與同官王翺于謙咸
為都御史顧佐所稱許時彰徳妖冦張普祥謀逆宣廟
簡命徃治事平還奏稱㫖欽改名文擢陜西按察使正
統己未轉右副都御史巡撫寧夏兼理軍務辛酉入為
大理寺卿壬戌夏大旱上命中貴興安審錄狴犴文片
言折獄衆皆輸服未幾陟右都御史時冢宰郭璡貪墨
文疏其罪風紀大振癸亥命代陳鑑撫鎮陜西額森犯
順當國者移文沿邉歛民入城以避其鋒文謂邉衆逆
天神人共憤不宜驚擾以惑人心闗中安堵如故尋召
還加太子太保改左都御史景泰壬申南畿及山東河
南被災命徃綏懷多所全活大學士髙穀薦入内閣改
吏部尚書兼翰林學士㕘預機務疏陳舉官賑民數事
悉中時宜甲戌應天蘇松大水命徃巡視蘇人鼓術惑
衆互相屠戮文悉捕獲誅之加少保兼東閣大學士修
寰宇通志充總裁官進謹身殿大學士因其子倫不第
訐奏考官峻文深詆英廟復辟言者首論于謙王文迎
立外藩擅易儲宫廷鞫文力辯謙不言遂同戮于市後
其子倫改名宗彛仕至尚書請雪父寃詔復其官加太
保諡毅愍廖道南曰予觀國史謂文為人深沉剛果屢
鎮大藩兩總憲政毎廷議百官莫敢先𤼵文以一二語
裁决與陳鑑交代一揖之外未嘗接談及入閣毅然欲
有所為即茲以觀其志果其情深其才充其器隘迺若
私詆考官廷詰獄吏誣薛文清以死又何險也賛曰廣
漢神明延壽深刻匪術弗精匪才弗逹果于自用昏于
自恕彼何人斯秉心乖戾張湯之後安世則侯犂牛騂
角誰謂無郵
　　華蓋殿大學士徐有貞
徐有貞初名珵字元玉蘇州吳縣人宣徳癸丑進士選
庶吉士授編修正統初進侍講己巳之變倡議南遷尚
書于謙斥之于廷遂懐悵惘大學士陳循授之䇿曰汝
當更名無使内家習知也即更有貞以易儲事轉左諭
徳遷左僉都御史徃視水災時河决沙灣居民播蕩漕
運阻艱有貞奏曰凡平水土在知天時地利人事三者
天時既經地利既緯人事庶可施也今欲捄之請先䟽
其勢水勢平乃治其决决止乃濬其淤茲為之方以時
節宣一曰置造水門二曰開分水河三曰挑濬運河於
是决渠以平水勢築堤以平水性作閘以平水道功告
成為文紀之召還為副都御史嵗丁丑天象告變有貞
隂結太監曹吉祥武靖侯石亨及太平侯張輗等宻謀
迎請上皇復辟禁漏下數十刻有貞等擁至南内躬舁
步輦陞奉天殿夜已嚮晨鼓三嚴百官班定而景帝已
彌留不起矣英廟嘉其功加特進光禄大夫柱國封武
功伯兵部尚書兼華蓋殿大學士掌文淵閣事值山東
荐饑𤼵内帑賑之有司奏請增給上召有貞同李賢議
可否賢曰可有貞怫然曰不可竊恐里胥滋弊恵澤阻
遏罔及小民賢曰雖有滋弊民方待哺不可不救也有
貞退而不樂時石亨張輗外雖結納中實猜疑御史楊
瑄張鵬糾其不法上謂有貞曰御史敢言如此實為難
得因語有貞及賢恊心輔政亨軰聞之益懼遂訴其奪
門之功詬有貞泄其謀上怒下有貞及李賢于獄是日
震雷雨雹大風㧞木乃出有貞為廣東㕘政行至徳州
㑹有投匿空名文書者亨輩以為有貞所為上怒甚覆
逮詔獄拷治無驗乃命取誥劵出示三法司刑部侍郎
劉廣衡等劾奏有貞詐撰制文竊弄國柄自謂治水希
蹤神禹敢以定䇿冒貪天功大不敬無人臣禮宜戮市
曹㑹承天門災乃宥之編置雲南金齒為民及曹吉祥
石亨張輗相繼伏誅上御奉天門論及人才謂李賢曰
徐有貞才學亦難得當時有何大罪乃石亨張輗輩害
之耳茲若不宥後世其謂何可令生還故里於乎聖人
恩法可謂兩盡矣廖道南曰予觀吳志謂有貞短小精
悍其學自天官地理兵法河渠隂陽方術無不通貫及
讀其所為漕河碑閎博爾雅當時詞臣無出其右然而
心術險賊急嗜功利首倡南遷繼謀奪門比眤奸回屠
戮忠良金齒之行亦天道也賛曰謂天蓋髙不敢不跼
謂地蓋厚不敢不踳彼其之子狡焉猖狂負氣以逞搆
謀匪臧遷國奚忠奪門奚智亦已焉哉胡不惴惴
　
　
　
　
　
　殿閣詞林記巻一
欽定四庫全書
　殿閣詞林記卷二
　　　　　　　　　　　　明　廖道南　撰
　　　殿學
　　華蓋殿大學士李賢
李賢字原德河南鄧州人宣德癸丑進士初授吏部驗
封主事歴考功文選郎中景泰初上正本十䇿曰勤聖
學顧箴警戒嗜慾絶玩好慎舉措崇節儉畏天變勉貴
近振士風結民心景帝嘉納辛未之嵗額森遣使通好
賢上言請修戰守之備識者韙之是歳冬擢兵部侍郎
癸酉轉户部侍郎上言額森近殺其主併吞諸夷宜𠡠
沿邊諸將勵兵觀釁于謙壯其言甲戍轉吏部侍郎上
鑑古錄英宗復辟召入内閣陟吏部尚書兼翰林院學
士時太監曹吉祥忠國公石亨恃迎復功驕恣不法言
官紏之曹石懼愬于上乃下徐有貞暨賢於獄未幾謫
福建布政使吏部尚書王翺召見便殿白之復以為吏
部侍郎值承天門災詔復尚書學士仍入内閣賜玉帶
以奬之上問郕邸汪后左右欲以殉𦵏可否賢對宜生
存之以全其子母又問建庶人久幽大内欲赦出之左
右以為不可賢對宜從䘏典以示濊恩又問吉祥干預
國政四方奏報先造其門賢對權不可下移又問石亨
當時迎復卿何不預賢對奪門無以訓後上竦然大悟
乃遷汪后於别宫建庶人於中都曹石之黨益加禁束
凡冒功四千人悉禠職朝廷始有紀綱先是命修一統
志充總裁官至是賜第於詹事府之東庚辰博囉擁衆
㓂大同及凉州莊浪賢上安邊五事辛巳曹吉祥從子
欽謀不軌焚東安門殺都御史㓂深錦衣指揮逯杲傷
賢臂迫令草䟽請罪上聞賢在甚喜欽伏誅加太子少
保癸未上以足疾不視朝時郊祀將至欲遣官代行禮
賢對以為不可上力疾至齋宫成禮而還母后胡氏號
静慈仙師非典賢對宜加崇以全仁孝上從之二月晦
空中有聲賢奏無形有聲謂之鼔妖上不恤民乃有此
異遂上十事一曰欽恤淹禁二曰禁止銀塲三曰停嵗
造紙劄四曰蠲被災粮税五曰弛芻粟之徴六曰罷虧
損馬匹七曰戒邊臣撫兵民八曰命有司恤流移九曰
飭御史紏貪吏十曰禁外官科歛詔頒行之是時錦衣
指揮門逹擅權道路以目誣搆袁彬并及於賢上亷知
其故不問甲申春正月上不豫賢受顧命惟謹憲皇登
極加少保吏部尚書兼華盖殿大學士知經筵事進光
祿大夫柱國丙戌以父憂奪情復任修撰羅倫抗䟽論
之上怒左遷倫於嶺表賢復上八事命所司議行之踰
月卒贈太師謚文逹官其子璋為尚寳丞廖道南曰子
觀天順日録乃知賢之相業僅有此耳及觀國史謂徐
有貞既去賢獨留被眷英廟毎視朝畢左右顧則呼賢
與門逹語良久乃巳時召入文華有所咨詢言無不從
自三楊以來得君未有如賢者然而海内之士奔走匍
伏以干恩澤者紛如獨立不懼惟一羅倫而巳於乎難
哉贊曰賢哉賢也志可則也遇主於巷重納約也始扼
曹石繼門逹也豶豕之牙勿躑躅也得專行久茂功烈
也賢哉賢也胡可埓也
　　謹身殿大學士商輅
商輅字𢎞載浙江淳安人宣徳乙卯鄉試正統甲子㑹
試明年廷試皆第一授修撰丁卯英廟命選詞臣十八
人進學東閣輅預焉巳巳景帝簡入内閣轉侍讀是時
北邊告警閩浙盗起奏牘填委輅悉心剸裁績効居多
景泰庚午進學士太上皇北還輅迎至居庸闗伏謁命
致書兩宫及皇太弟壬申遷兵部侍郎兼左春坊大學
士仍兼學士賜以居第丁丑英宗復辟石亨軰嫉之坐
除名成化丙戌復入内閣首言八事咸切時政戊子慈
懿皇太后崩百官争禮輅上䟽定祔𦵏儀從之是嵗陟
兵部尚書時皇莊甚為民厲輅言天子以天下為家何
以莊為丁亥六月戊申輅上言八事一曰勤聖政二曰
納諫諍三曰儲將才四曰飭邉備五曰汰冗濫六曰廣
蓄積七曰崇聖道八曰謹士習上嘉納之改户部尚書
仍兼前職癸巳宋元通鑑綱目成進文淵閣大學士丙
申加太子少保改吏部尚書值倖臣有欲建玉皇祠於
掖庭者輅争以為不可宫門災工部請命中官鳩材於
楚蜀輅又争以為不可俱從之丁酉兼謹身殿大學士
時中官汪直開西厰大肆羅織屢起巨獄百官驚恐輅
上䟽畧曰近日伺察太繁政令太急刑網太宻人心􁁦
􁁦各懐疑畏盖緣委聼斷於汪直一人而直又寄耳目
於羣小如韋瑛王英輩傷害良善虧損國體非所以示
大觀於天下也䟽入上震怒命司禮監官懐恩至閣輅
曰汪直違祖宗法壊朝廷事法所必誅而不以聼恩曰
此䟽誰其草之衆皆曰直罪滔天使輔臣不言天下必
有言者與其使天下言孰若二三人言之恩具入奏上
即命罷西厰由是見忤於直㑹前輔臣楊榮曽孫曄罪
逮至京語連及輅直從中主之輅遂乞休加少保賜璽
書給驛以歸卒贈特進榮祿大夫太傅謚文毅子良臣
舉進士為翰林侍講良輔為刑部主事孫汝謙為尚寳
寺丞廖道南曰予以閼逢敦䍧𤼵練浦汎清溪艤棹桐
江眺望文毅之廬萬峰廻合千巖蜿蜒意其為間氣所
鍾也及讀國史乃見其諸䟽侃侃有大節於乎宋之王
旦王曽宋庠俱以三魁致位宰輔若文毅者視古先哲
何如耶贊曰三魁華名士林所稱三孤崇秩官箴所評
徳不孚名奚名之榮勲不孚秩奚秩之尊允也文毅大
節峥嶸龍山岋嶫桐江渟瀠誰其薦之明徳惟馨
　　華盖殿大學士萬安
萬安字循吉四川眉州人正統戊辰進士選庻吉士授
編修景泰初以易儲遷左春坊司直郎轉右中允改尚
寳司丞兼編修天順戊寅改侍講侍皇太子講讀進學
士成化改元預修英廟實錄陞少詹事兼學士巳丑遷
禮部侍郎兼學士入内閣尋陟禮部尚書加太子少保
改户部尚書兼文淵閣大學士孝宗出閣改吏部尚書
加太子太保光祿大夫柱國少傅兼太子太傅尋加少
師兼太子太師華盖殿大學士初昭徳貴妃萬氏侍憲
廟於儲邸其父貴為諸城邑吏至是以妃貴授都督兄
通亦為錦衣都指揮權寵震耀通妻王氏出入掖庭安
喜同姓隂使人結通之妻徃來於家為進妖僧繼曉以
固其寵時江右李孜省亦以小吏能幻術與其徒鄧常
恩俱驟蠟要津安托孜省鄉宦彭華深相結納凡附巳
者百計援之異巳者百計去之一時詞臣若禮部侍郎
邢讓祭酒陳鑑而方正之士如王恕馬文升耿裕秦紘
皆相繼斥逐雲南土酋曩罕弄與木邦爭搆據寳林以
叛入賄於安安㗖其利即授以安撫而邊釁日積凡若
此類恬不為怪舉朝側目莫敢顯訟其過庶吉士鄒智
與安同鄉憤其所為率同館士吉人李文祥上䟽𤼵其
奸御史湯鼐文貴姜洪各相紏劾孝宗在東宫稔聞其
惡至是於宫中檢獲所進房中書遣太監懐恩携至内
閣示之毎展一巻安即跪泣乞哀猶無去意復令懐恩
摘其所懸牙牌安始慚懼吿退至中途尚占中台冀復
用卒贈太師謚文康其子翼為南京禮部侍郎孫𢎞璧
為編修俱滛恣不檢類其父云廖道南曰予讀國史見
成化間傳陞乞陞冒濫名噐者無慮數千固巳訝之及
閱萬氏本傳安據内閣二十餘年嫉侮忠正深於仇讐
保飬姦回切於骨肉觀其結萬通李孜省軰以隂為之
援而又斥逐鄒智吉人軰以陽張其勢自古權奸之禍
人家國類如此易曰開國承家小人勿用可不鑒哉贊
曰唐之林甫天寳召亂宋之似道紹興啟變斵尸函首
國有顯戮安何人斯獨保完福不於其身於其子孫覆
宗墟戾是曰天刑
　　華盖殿大學士文穆公劉吉
劉吉字祐之直𨽻博野人正統戊辰進士選庻吉士授
編修景泰初侍經筵預修寰宇通志轉修撰天順中侍
東宫講讀預修一統志進侍讀成化初英廟實錄成陞
侍讀學士尋擢禮部侍郎巳丑簡入内閣兼學士丁酉
陟禮部尚書戊戌加太子少保文淵閣大學士壬寅守
制詔起復之修文華大訓成加太子太保武英殿大學
士給一品誥命甲辰改户部尚書謹身殿大學士𢎞治
改元進少傅兼太子太師吏部尚書知經筵事巳酉二
月吉率同官上言邇者奸徒欲效李孜省鄧常恩之故
術見月宿在畢天將隂雨乃奏請祈禱幸而有中以希
進用謹按詩云月麗于畢俾滂沱矣書云月之從星則
以風雨今月宿在畢雨降之徴也臣恐倖門一開爭言
祈禱啟釁召亂咸基於此所有祝文臣等不敢奉命庚
戌吉率同官上言邇者妖星出天津歴杵臼近營室考
之圖志為兵為飢為水旱矧今南海修垣汝河修橋俱
非急務宜停止以答天戒上嘉納之辛亥憲廟實錄成
加少師兼太子太師華盖殿大學士壬子修撰張昇上
䟽訟之吉遂致仕卒贈太師諡文穆令其子臯為太常
少卿廖道南曰予讀國史謂吉沉毅能斷伹所與遊者
多讒夫以故不聞其過廷臣不恊於巳者隂嗾言官劾
之乏休休之量及讀月畢天津之䟽又有不可撓者其
然乎其不然乎贊曰博野之墟大川平原篤生哲士為
國鼎鐺首斥異端愈堅直節星彗于津月麗于畢國史
有言匪直也人城府深宻有靦名臣
　　華蓋殿大學士徐溥
徐溥字時用常州宜興人景泰甲戌進士及第授編修
天順丁丑兼司經局校書侍東宫講讀成化紀元遷左
庶子兼侍講充經筵講官兼纂英廟實錄甲午擢少詹
事兼侍講學士乙未主考禮部㑹試庚子轉太常卿兼
學士辛丑再典㑹試擢禮部侍郎丙午改吏部孝宗登
極簡入内閣陟禮部尚書兼文淵閣大學士總裁憲廟
實錄同知經筵庚戌復典㑹試辛亥加太子太傅户部
尚書武英殿大學士時岷藩訐奏知州劉遜詔逮繫言
官救之俱下獄羣議􁁦􁁦溥力救之甲寅加少傅兼太
子太傅吏部尚書謹身殿大學士進光祿大夫柱國乙
卯命撰三清樂章溥率同官上言天子祭天地夫天至
尊無對故禮以少為貴祭不過南郊時不過孟春牲不
過特牛漢祀五帝儒者非之况三清乃邪妄之説謂一
天之上有三大帝乃以李聃居其一是以人鬼列於天
神非禮也至於郊祀樂章皇祖舊製今所傳樂章雖載
永樂大典是書博采弗精不可以黷禮臣等誦習儒書
若邪説俚曲尤所不習且初設文淵閣命學士居之者
實欲其謨謀政事講論經史培飬本原弼正闕失非欲
其阿䛕順㫖以取容悦也䟽上上即從之丁巳總裁㑹
典以疾辭戊午武宗出閣加少師兼太子太師華蓋殿
大學士尋以目眚乞休卒年七十二贈特進左柱國太
師諡文靖李文正公銘其墓曰瑞雲山髙荆水清元氣
下結扶輿精公居太史官列星文章作緯禮作經入掌
帝制持邦衡補衮五色山龍形廟堂髙古坐不傾一朝
令出民弗驚調齊甘苦成和羮四方士類歸陶型悉遣
衿佩為冠纓尺量寸度桷與杗大者梁棟當朝廷公心
不倦亦不矜盡弭怨謗消讒爭功成身退古有恒公歸
自保哲且明君寵極重臣身輕飄然乘風遡髙㝠山迎
水徯如平生廖道南曰子觀李文正公年譜見𢎞治間
所上章疏皆出其手而溥能用之及讀國史稱溥立朝
四十餘年因事納約隨才器使屢遇大獄保全善類從
容委曲温易充裕乃知曹參丙吉雖不踰於陳平魏相
而培飬國家元氣又不在彼而在此也十八年之治固
有由哉贊曰周至成康厥治迓衡三后同心篤亮真誠
漢至文景厥政底平萬石同徳渾朴堅凝如文穆者其
忱其恂既無勇功亦無智名十八年中恊氣氤氲於乎
寧靜鮮見其倫
　　武英殿大學士邱濬
邱濬字仲深廣東瓊山人正統甲子鄉試第一景泰甲
戌進士選庶吉士授編修時兩廣用兵經年不决濬條
列事宜李文達公一見即代上之英宗嘉嘆付所司舉
行憲宗登極充經筵講官轉侍講預修英廟實錄成進
侍講學士續修宋元綱目陞學士濬自出巳見撰史畧
名曰世史正綱有禆世教㑹祭酒缺僉謂非濬不可乃
加禮部侍郎掌國子監事復撰大學衍義補一書以獻
上褒答之尋陟禮部尚書掌詹事府事修憲廟實錄充
副總裁官加太子太保兼文淵閣大學士上時政疏畧
曰成化間彗星三見遍掃三垣地震無慮五六百次邇
者彗見天津地震天鳴無虚日且異鳥三鳴於禁中考
諸經史天變莫大於彗孛在三垣三台尤為重地變莫
大於震動在京師邊防為急矧禽鳥動物得氣之先春
秋二百四十二年書彗孛者三地震者五飛禽者三今
乃屢見於二十五六年之間變不虚生必有其應天人
相與甚可畏也臣願體上天仁愛念祖宗基業端身以
立本清心以應務謹好尚勿流於異端節財費勿至於
耗國公任用勿失於偏聴禁私謁以肅内政明義理以
絶神姦慎儉德以懐永圖勤政務以𢎞至治庶可以回
天災消物異帝王之治可幾也疏凡十餘萬言上命諸
司議行未幾加少保兼太子太保改户部尚書武英殿
大學士以目疾辭不允卒贈太傅特進光祿大夫左柱
國諡文莊官其孫㽦為尚寳寺丞程敏政叙其集曰先
生懼學者之無本也有學的之編懼學者之不知變也
有史綱之作懼學者之明體而不適於用也有大學衍
義之補其言鑿鑿可行行之可以興治致吾君於堯舜
使吾道不為空言蓋其志如此蔡清祭之曰先生博極
羣書如巨海之吞吐百川含𢎞無際其才華國名世者
四十年晚際聖明登之台輔取其所著書於大内以廣
聰明權衡百度其道尊為國師門生學子遍天下矣自
瓊崖以來所鍾人物未有如先生者於乎其不為虚生
也巳廖道南曰國朝洪武建文間時則有若劉伯温之
閎大宋景濓之浩博王子充之醇正方孝孺之爾雅永
樂宣徳間時則有若解大紳之雄放胡光大之豪宕楊
文貞之精宻金文靖之沉渾正統景泰間時則有若李
忠文之樸茂劉文安之該覈然皆麗藻豐腴未有若邱
文莊之明體適用酌古凖今褎然為一代文宗也自是
以後若程篁墩李文正諸公蓋聞文莊之風而興起焉
者或乃以劉文泰之誣而病之於乎豈知文莊者哉贊
曰瓊海浩瀚珠厓渺茫含靈鳩和誕生文莊矯矯若人
萬夫之傑牛毛蠒絲劍光玉潔衍義有補世史有綱潤
色皇猷禆益典常我髪未燥誦習仰止布帛菽粟有禆
國紀
　　華蓋殿大學士劉健
劉健字希賢河南洛陽人天順庚辰進士選庶吉士授
編修成化中轉修撰遷左春坊左庶子𢎞治初陞禮部
侍郎兼學士簡入内閣總裁憲廟實錄成陟禮部尚書
兼文淵閣大學士甲寅進榮祿大夫武英殿大學士巳
未加光祿大夫柱國少傅兼太子太傅户部尚書謹身
殿大學士庚申健率同官上言自古願治之君必早朝
晏罷日省萬幾祖宗視朝在黎明以前毎日奏事二次
邇者視朝太遲散本或至昏黒四夷朝貢奚示觀瞻庶
府文移多致寢閣矧今各邊啟釁四方荐災尤為可慮
怠荒是戒勵精是圖庶可以回天意慰人心也孝宗嘉
納尋加特進光祿大夫少師兼太子太師吏部尚書華
蓋殿大學士辛酉健率同官上言近有㫖中官徃武當
山設像掛旛修舉齋醮命臣等撰𠡠并祝文竊聞兹山
宫觀像設巳極壯麗若復差官實為無益矧今災異迭
出生民困苦苖賊肆亂軍旅方興糧餉供餽猶恐不給
君門萬里豈能悉知宜斥邪妄以遏無良甲子健率同
官上言近有㫖欲於朝陽門外修建夀塔臣等竊惟人
主信佛莫梁武帝為甚卒饑死臺城信老莫宋徽宗為
甚卒囚斃金地本以求福反以致禍觀諸徃事可為明
鑒我祖宗相傳以治天下者堯舜周孔之道而巳似此
異端蠧射惑衆何闗於治欲造佛塔非所以訓天下垂
後世也又令撰真人杜永祺等誥命及封號臣等竊惟
異端不可信誥命封號不當與夫誥命朝廷所以奬貞
勵能雖卿士大臣必待秩滿考最乃得頒給况祖宗廟
號不過十六字親王及文武大臣有功徳者謚號止一
二字此輩何賢何能封號多至十八字流布朝野傳聞
後世皆曰此朝廷所給與儒臣所擬撰也天下後世其
謂之何俱報罷毅皇履極詔健總裁孝廟實錄加左柱
國食正一品俸倚毗甚隆健亦盡言無諱未幾焦芳媚
劉瑾以健同鄉不附巳遂力攻之健居家遭目眚年九
十餘卒廖道南曰𢎞治間予從先大夫游京邸飫聞文
靖劉公當國正色率下凡諸僚宷謁私宅者不與交一
言及入朝事闗大義累幾千言不缺及子登甲科列史
館公尚無恙卒無一言干求恩澤豈古之所謂大臣與
贊曰嵩嶽峨峨汴河湯湯伊洛瀍澗迴繞北邙惟彼東
都元氣攸萃爰有大老鍾兹間氣耿耿大節侃侃正言
力詆邪説中扼權姦公考正命公神不死以道事君不
可則止
　　華蓋殿大學士李東陽
李東陽字賔之湖廣茶陵人曽祖文祥以戎籍𨽻金吾
遂居京師文祥生允興允興生淳淳生東陽蚤負竒氣
四嵗能作大書景帝召見抱置膝上賜上林珍果及内
府寳鏹六嵗八嵗復兩召之試講尚書大義命肄京庠
天順壬午年甫十六舉順天鄉試甲申登二甲進士第
一選庶吉士授編修甲午轉侍講癸卯進侍講學士甲
辰充東宫講讀官丙午主考順天鄉試𢎞治巳酉遷左
庶子兼侍講學士辛亥預修憲廟實錄成陞太常少卿
仍兼前職掌翰林院事充日講官癸丑主考㑹試得汪
俊為第一甲寅擢禮部侍郎兼侍讀學士典誥𠡠乙卯
命兼文淵閣大學士預機務時安南侵占城國奏請命
官徃問上欲從之東陽㑹同官上䟽曰春秋王者不治
夷狄安南雖奉正朔修職貢然恃險負固積嵗巳久今
若遣官徃至其國海島茫茫徒掉寸舌小必掩過飾非
大或執迷抗命若置而不問損威巳多若問罪興師貽
患尤大宜勿聽丁巳秩滿賜金犀帶時中官李廣以燒
煉齋醮被寵東陽覆㑹同官上䟽曰我祖宗自洪武至
天順年間面召儒臣咨議政事今朝㕘外不得一覲天
顔且經筵日講成就君徳禆益治道今毎嵗進講不過
數日夫人君之心必有所繫不繫於此必繫於彼正士
既疎則邪説乗間而入近有以齋醮燒煉進者此乃異
端惑世之術聖王之所必禁宋徽宗崇信道流及金兵
圍城方士郭京誑稱作法卒使乗輿播遷社稷顛覆求
福不得反以致禍至若燒煉其禍尤慘金石之藥性多
酷烈一入腸腑為禍百端唐憲宗藥𤼵致疾雖杖殺方
士柳泌竟亦何益今上清龍虎宮神樂祖師殿及畨經
厰皆焚燬無遺神如有靈何不自保天厭其穢亦已明
甚昔李絳有言憂先於事可以無憂事至而憂無益於
事矧熒惑失度太陽無光天鳴地震草妖木異四方奏
報殆無虚日伏望嚴早朝之節復奏事之期勤講學之
功優接下之禮逺邪佞之人斥誣罔之説太平之業可
保矣時武岡知州劉遜逮繋科道㑹奏上震怒俱下獄
東陽覆同上疏救之上為霽威召至平臺奏事始復舊
制戊午皇太子出閣加太子太保禮部尚書五月復召
問親定團營總兵官九月清寧宫災東陽上疏曰近年
以來災異頻仍内府火災尤甚或以為天道茫昧變不
足畏此乃慢天之說或以為天下太平患不足慮此乃
誤國之言或以齋醮祈禱為弭災此乃邪妄之術或縱
囚釋罪為修徳此乃姑息之術熒惑聖聽莫此為甚且
賄賂公行賞罰失當紀綱廢弛賢否混淆工役繁興軍
民困憊下情不達上澤不宣愁嘆之聲上干和氣災異
之積正此之由越二日有為李廣乞祠額者東陽以為
不可又召能仁寺僧入大内慶讃東陽又以為不可上
俱從之巳未程敏政典試給事中華㫤劾之命東陽覆
試壬申㑹典成賜玉帶甲子命祀孔子於闕里還朝上
時政疏上命有司議行乙丑上不豫召入玉几前受顧
命武宗登極加光祿大夫柱國兼太子太傅户部尚書
謹身殿大學士丙寅上􁑴於政東陽上疏曰近日視朝
太遲免朝太多奏事漸晚嬉游漸廣夫奢靡玩戯非所
以崇儉彈射釣獵非所以飬仁鷹犬狐兎田野之物不
可育於朝廷弓矢甲冑戰鬭之象不可施於宮禁使正
人不親直言不聞而此數者交雜於前臣竊憂之矧六
月中旬風雨飄蕩雷霆震怒正殿鴟吻太廟脊獸天壇
樹木禁門房柱摧折燒毁災異尤甚惕然省悟側身勵
精庶可以回天慰人國家之福也不聽復上疏曰先帝
顧命惓惓以陛下為託臣痛心刻骨誓以死報邇者地
動天鳴五星凌犯星斗晝見白虹貫日羣災疊異併在
一時歴觀載籍偏閲古今未有如此而不亂者且詔令
廢格變易殆盡憂在於民生國計若罔聞知事涉於近
幸貴戚牢不可破或㫖從中出畧不預聞或有所議擬
徑行改易臣若諉顧命之名不盡輔導之責天下後世
其謂臣何不報又上陳政令十失上付諸司議革之十
二月加少師兼太子太師吏部尚書華蓋殿大學士丁
卯劉瑾擅權適尚寳卿崔璿御史姚祥主事張偉為邏
卒誣執枷號於長安門外東陽上疏力救之命戍邊時
聞内苑御船獵獸上疏曰今嵗自端陽後金鼔砲火聲
徹都邑厩牧厮役紛充禁廷大臣畏忌不敢言小臣震
懾不敢諫不知祖宗分職設官朝廷糜祿飬士將焉用
之昔漢司馬相如諌繫熊豕以為逸羣之獸輿不及還
轅人不暇施巧非天子所宜近薛廣徳諌御樓船以為
乘船危從橋安聖主不乘危伏望鑒古道以端好尚視
朝加早則炎暑不侵進膳有時則元氣日盛上褒答之
戊辰六月給事中安奎御史張彧忤瑾枷號東陽又上
疏救之都御史楊一清逮繫至東陽又力救之是月早
朝有投空名文書數瑾罪者疑羣臣所為悉逮問詔獄
東陽又力救之庚午六月旱霾東陽上疏曰近時威令
大行中外悚懼但霜雪之後必有陽春雷電之餘必有
甘雨此天道所當法也臣謹條上一曰寛逃軍拐馬之
罪二曰寛僉書職員之罪三曰寛查盤糧草之罪四曰
禁官校羅織之非疏上㑹慶府寘鐇叛命太監張永同
都御史楊一清討平之師旋獻俘永𤼵瑾姦狀上即命
擒之以東陽有反正功加特進左柱國廕其從子兆蕃
為尚寳司丞覆上䟽曰天下者祖宗之天下上天所付
託生民所仰賴高皇帝櫛風沐雨十餘年而後定何其
勞也文皇帝南征北伐定鼎貽謀亦二十餘年而後成
何其難也列聖相承兢兢業業罔有怠荒先帝顧命惟
欲陛下早嗣大位早成大婚光前裕後衍無疆之澤聖
慮所及何其深且逺也臣願念上天付託者重思祖宗
授受者隆體生民仰賴者切毎於朝奏講讀之暇安處
宫闈溥施恩澤起居以節游豫以時保養天和培植國本
則六氣莫能侵百邪不敢近矣不報時巨冦劉陸等衆
至數十萬東陽晝畫宵籌卒致底定加廕一子為錦衣
指揮上疏力辭上以京軍不習戰陣欲調邊軍入衛京
師東陽上疏陳其十不便狀不聴遂乞休賜之𠡠曰君
臣相遇自古為難卿資禀神異慧悟夙成爰自童年召
見中禁應制稱㫖名動四方遂以宏博之學蜚英藝苑
資歴既深聞望彌重逮我皇考擢居政府朝夕獻替便
殿延訪平臺賜問有懐必吐無言不從不激不隨無私
無比顧命付託感激知遇益竭忠勤委曲匡救西鄙戡
亂兩河討賊廟謨勝筭多所贊畫釐革敝政率循舊規
樂育人才明揚善類代言宣意敷奏達情文學詞翰獨
妙一時立朝五十年輔政十八年清慎之操終始不渝
自古大臣兼兹衆美者代不數人屬時多艱方切倚仗
乃以止足為念章數十上重違雅志特賜允俞於乎功
成身退卿自處善矣國有大政將就而問焉仍廕其從
子兆延為中書舎人卒年七十贈太師諡文正所著有
懐麓堂藁廖道南曰子觀楊邃菴叙懐麓堂藁云高才
絶學獨步一世如大河之源出崑崙至積石至龍門至
底柱吞吐百川涵浴日月頃刻萬變而不知其所窮邵
二泉叙續藁云盛徳嘉謨澤被海内如大將御戎不聞
號令一節一麾無不如意嗟乎可謂知言矣予以為𢎞
治間簿海外内泰和流行兵以不試為威財以不蓄為
富刑以不措為治伊誰之力耶君子是以知文正之不
可及也贊曰雲陽秀鬱皇雩蜿蜒洞庭浩渺湘水淪漣
惟彼黎老端亮沉潜歴事四朝一徳格天翼翼匪懈休
休不專稽厥勲謨鼎石有編
　　謹身殿大學士焦芳
焦芳字孟陽河南泌陽人天順甲辰進士選庶吉士授
編修轉侍講進侍講學士左遷湖廣桂陽州同知歴霍
州知州四川副使調湖廣副使俱督學政上疏奏辨請
雪其愆陞南京右通政守制起復為通政再以憂去召
入為太常少卿兼侍講學士擢禮部侍郎改吏部陟吏
部尚書尋加少傅兼太子太傅謹身殿大學士性險愎
始比尹旻父子尹敗坐謫其為吏部尚書時值逆瑾亂
政號八黨大學士劉健㑹同户部尚書韓文率百僚伏
闕固爭將除之芳潜通於瑾預為之所繇是劉健謝遷
韓文楊守隨等相繼斥罷黨勢益熾瑾遂引芳入閣表
裏為姦凡變紊成憲桎梏臣工杜塞言路酷虐軍民皆
芳導之芳用事時有曹元劉宇者媚竈續貂咸溷政本
芳為之奥援暨充孝廟實錄總裁官筆削任意凡先正
名卿悉肆醜詆授意檢討叚炅以快其忿初在吏部時
郎中張綵與瑾同鄉芳力薦之驟至冢宰賣官鬻爵名
器壊濫其子黄中尤狂誕恣睢方廷試畢芳欲處以魁
選既而衆論取吕柟為第一芳謂諸執事抑之遂入言
於瑾改編修顧清等二十餘人為部屬官授子黄中為
檢討及劉宇之子仁等六七人俱為庶吉士黄中尋陞
編修踰年陞侍讀時土官岑濬沒入家口有姝色殊甚
芳聞求瑾得之後卧病黄中聚麀人咸鄙之瑾伏誅言
官交劾其罪父子皆褫職為民中原盗起有趙鐩者入
泌陽芳僅以身免盡𤼵其先祖塚墓無遺骸取芳衣冠
被庭樹歴數其罪命劔士臠之曰使吾手誅此賊以謝
天下議者謂盗賊猶知疾惡云廖道南曰夫政本之地
上應台衡下司鼎鼐陳猷敷典論道𢎞化宗社安危生
民休戚華夷向背世代汚隆胥繫焉軒皇六相帝堯四
岳舜之五人武王十人亦不為多湯之伊尹髙宗之傅
説一二大僚亦不為少誠以大聖大賢不世出大奸大
惡亦不常見也逆瑾擅權乃有如芳如宇如元者首附
之遂至海内騷動宗社幾摇易曰開國承家小人勿用
可畏哉贊曰豶豕之牙不可長也牯牛之童不可飬也
盗而且乗致冦至也鬼載之車疑未釋也吁嗟芳乎與
衆棄也遺臭萬世不可雪也
　　武英殿大學士王鏊
王鏊字濟之蘇州吳縣人成化乙未㑹試第一進士及
第授編修𢎞治初轉侍讀遷右諭徳壬子主考應天鄉
試明年進侍讀學士歴少詹事兼前職丙辰主考㑹試
又明年擢吏部侍郎壬戌陟禮部尚書知貢舉有景陵
魯鐸者屢蹶科屋鏊偶閲其卷亟稱之時吳文定公為
考官取鐸為省元人咸稱其知人尋簡入内閣改户部
尚書文淵閣大學士先是和碩擁衆入邊詔廷議可否
時馬端肅公劉忠宣公咸預廟筭鏊上邊議八事一曰
定筭二曰重主將三曰嚴法令四曰恤邊民五曰廣召
募六曰用間七曰分兵八曰出竒疏上孝宗嘉納正徳
紀元加光祿大夫柱國少傅兼太子太傅擬上時政四
事一曰急講學之為務二曰急延下之為務三曰急用
人之為務四曰急節用之為務逆瑾擅權乞休歸卧震
澤作謫解以自嘲焉又自贊曰噫嘻先生何如其人窮
年劬書結髪勵行白首於道茫然無聞者乎爵厠公孤
官居臺閣志懐輸忠幾昧納約者乎貴戚赫炎不能附
麗權璫狂猘不能媕阿一有違言超然不辱者乎遇事
直前不知顧忌見利思後不知規畫歸卧空山晏然居
之者乎斯人也其量則隘其才則庸無禆於世自潔其
躬跡其所至蓋知慕首陽之拙而不知柱下之工知希
止足之疏而不能為應變之崇者乎卒謚文恪所著有
震澤集廖道南曰予嘗過閶門登虎丘望震澤七十二
峰乃見夫煙嵐杳靄魚鳥沉浮林霏合而流泉清意必
有名世者出乎其間既而訪文恪之里觀震澤之書高
山景行時嚮徃焉嗟乎喆人巳矣贊曰百川瀠迴瀦於
具區萬峯緜緲㑹於東吳彼震澤者美人所都采芝山
間葺荷水隅平泉樓閣緑野圖書春雲猿鶴秋雨鷗鳬
我思若人不渝厥初
　　武英殿大學士靳貴
靳貴字充道鎮江丹徒人𢎞治庚戍進士及第授編修
武宗出閣命兼司經局校書轉左中允預修㑹典遷左
諭徳兼侍講守制服闋擢禮部侍郎逆瑾用事摘㑹典
譌失補光祿卿尋復舊職改吏部侍郎兼學士典誥𠡠
掌詹事府事仍充日講官陟禮部尚書甲戌命兼文淵
閣大學士加太子太保户部尚書武英殿大學士其在
翰林同考㑹試及主順天鄉試者各一主考㑹試及授
庶吉士業者各二當辛未㑹試時言事者𤼵其私以家
僮可勤受賄鬻題貴亦不辨及丁丑春方以病在告忽
復出典㑹試意將示公以湔宿垢顧益致羣疑於是言
官復醜詆之遂致仕卒贈太傅謚文僖廖道南曰予嘗
汎舟京口登金焦望北固指甘露翛翛然若凌雲御風
而無所於繫着既而訪之里閭詢之父老多不滿文僖
者及讀國史乃見其歴遭醜詆古語有云寧為玉碎勿
為瓦全亶其然乎贊曰金焦屹立黿鼉所宫北固岹嶢
煙雲攸崇產於其間宜廣而充豈曰無然云胡可宗龍
蛇而巳奚足為容
　　謹身殿大學士蔣冕
蔣冕字敬之廣西全州人成化丁酉鄉試第一丁未舉
進士選庶吉士授編修𢎞治庚申兼司經局校書遷右
中允乙丑預修通鑑纂要轉右諭徳兼侍講正徳丙寅
預修孝廟實錄充經筵講官丁卯進侍講學士庚午主
考應天鄉試辛未陞少詹事兼侍讀學士是嵗擢吏部
侍郎甲戌兼學士典誥𠡠掌詹事府事是嵗陟禮部尚
書仍兼學士丙子兼文淵閣大學士賜玉帶丁丑加太
子太傅禮部尚書兼武英殿大學士戊寅武宗北狩命
内閣撰威武大將軍𠡠冕上疏言内閣之職其大者在
代王言凡手𠡠㫖意俱從撰擬今事出非常逺近驚疑
虎豹九闗言益齟齬聖駕巳出倐巳浹旬延頸北睇無
䇿可施仰惟陛下受天明命為天地神人主内而中國
外而四夷孰不尊稱如稱天為天稱日為日孰敢擅稱
朱壽號為將軍鼎鑊在前不敢奉詔巳卯駕南廵至金
陵大學士梁儲同冕扈從十二月駕旋次揚州以郊期
在邇冕力請回鑾從之辛巳正月加少傅兼太子太傅
户部尚書謹身殿大學士時楊廷和柄國冕與恊心奉
迎今上於藩邸入繼大統改元頒詔與天下更始多冕
所裁定壬午賜金織襲衣及玉帶𠡠加伯爵冕具辭癸
未冕上疏論災異及禮儀甲申致仕還湘中杜門掃軌
不通賔客廖道南曰易有之雲從龍風從虎聖人作而
萬物覩夫同聲相應同氣相求物固有然者矣况聖神
御極風雲景從璧月珠星光彩陸離二三大臣登黄扉
典綸綍爭自濯奮以先天下若冕者固亦清謹之士哉
贊曰湘山之南實為桂林湘江之合煙雨蕭森有美君
子篤行修名躭幽葆光悠悠古心
　　華蓋殿大學士楊一清
楊一清字應寧雲南安寧州人曽祖情仕元為經歴祖
福山隠居江湖間父景起家巴陵遂為巴陵人一清幼
頴異日誦數千言舉神童大宗伯姚夔少宗伯鄒榦胥
器之䟽補翰林秀才成化戊子中順天鄉試壬辰登進
士第授中書舎人聲華籍甚擢山西督學僉事𢎞治初
起復補陜西督學召入為太常少卿督四夷館轉南京
太常卿壬戌嵗和碩入邉馬政廢弛乃遷副都御史督
理茶馬上五事曰復金牌曰專廵偵曰嚴私販曰處茶
課曰廣茶價監苑胥庇甲子廵撫陜西修復靖邊諸城
荘浪諸隘及花馬池諸要害罔弗振耀乙丑闗西大歉
西戎北敵互相蹂躪大冦固原一清單騎馳至瓦亭驛
㑹主帥曹雄預設伏兵冦聞宵遁隆徳山正徳丙寅復
命總制陜西延綏寧夏甘肅諸路軍務上四事曰綏土
人曰處額地曰廣招募曰溥賞賚邊土咸賴一清復經
略河套河套者周之朔方漢之定襄赫連勃勃所建統
萬城也唐築受降城在河套之北正統以後浸失其險
既舎受降而衛東勝又撤東勝而就延綏河套為邊人
之巢穴其中氷堅入套東冦宣大西冦寧固厥患無窮
乃上六事其一修築定邊營迤東邊牆其二修復寧逺
塞邊迤西屯堡其三増設花馬池及興武營衛所其四
防禦靈州土達其五整飭韋州官軍其六増修黒山鎮
逺闗墩臺悉中機宜丁卯歸休丹徒逆瑾柄國逮詔獄
賴大學士李文正公救免庚午寘鐇據寧夏以叛仍起
公總制西夏罪人斯得遂與監軍張永定䇿暴瑾罪状
武宗震怒瑾伏誅加太子少保户部尚書辛未順天應
天及山東河南盗起公上疏十一事曰裕民曰増軍曰
定賞格曰宥脅從曰聫鄉保曰充賞賚曰嚴罰禁曰治
退縮曰察䝉蔽曰禁奪功曰防奔突上嘉納之冦平加
少保兼太子太保甲戌乾清宫災一清上疏其一謂視
朝太遲其二謂祀郊廟太慢其三謂創梵宇於西内其
四調邉兵於禁地其五謂皇莊皇店及織造等事言多
切直是年十一月加少傅兼太子太傅乙亥命兼武英
殿大學士入内閣丙子上疏論遣太監劉允徃西畨積
忤權貴嗾姦訾毁復乞休歸丹徒嘉靖初大學士楊廷
和蔣冕毛紀去位上特召用一清首疏起用謝遷時遷
巳八十餘矣一清生而隠宫貎類寺人博學多術善為
調停久之術窮數盡讒邪交構遂復乞休歸卒公所著
有石淙集督府奏議玉堂稿廖道南曰予為編修時直
䆳菴柄國見其奬拔善類練逹事幾毎奏報邊情羽檄
旁午一夕十疏口占指授悉合神筭有訾巳者多從而
揚之然門生故吏汲汲援引布置穹顯以故其門如市
而其心未必如水云贊曰皤皤國老萬夫之望𤼵跡於
滇揚靈於湘首儲翰書繼督學政握機御戎振威宣令
三秦底定兩都迴翔國有筮龜士有圭璋政本絲綸出
而復入嘉猷恒告基命宥宻
　
　
　
　
　殿閣詞林記巻二
欽定四庫全書
　殿閣詞林記卷三
　　　　　　　　　　　　明　廖道南　撰
　　　閣學
　　文淵閣大學士宋訥
宋訥字仲敏大名滑縣人父崇祿元陜西行臺侍御史
訥博學強記動遵矩矱性遲重不妄言笑登元至正癸
卯進士任鹽山縣令洪武十三年徴為國子助教横經
發難繫蔀廓塞學者如歸嘗同諸儒應制撰諸勑文操
筆立就雅稱上意遂遷學士十五年五月命撰宣聖廟
碑文賜衣帽文綺鈔錠秋七月庚戌上謂訥曰朕觀尚
書至敬授人時嘗嘆敬天之事後世中主猶能知之敬
民之事則鮮有知者盖彼自謂崇髙謂民皆事我者分
所當然故威嚴日重而恩禮寖薄所以然者視民輕故
也視民輕則與己不相干而畔涣離散不難矣惟能知
民與已相資則必無慢視之弊故曰可愛非君可畏非
民衆非元后何戴后非衆罔與守邦古之帝王視民何
嘗敢輕故致天下長久者以此而已是月有廣東儒士
獻治平䇿上覽之謂訥曰此人不識道理豈有涉數千
言而不及用賢天下之大欲朕一人自理可乎盖自知
而用則所見者狹知賢而用則所及者廣訥對曰賢才
在天下人主豈能知之必頼羣臣薦舉然得賢與否係
所舉在何如爾上曰小人所舉未必為君子君子所舉
未必為小人故觀其舉者可知其人之賢否矣十一月
以訥為文淵閣大學士制曰朕觀古今賢者遇君有遲
速名譽有先後昔望于磻溪有飛熊之兆而乃興周八
百訥年雖髙邁特授是官爾往欽哉未幾以為國子祭
酒上復勅諭曰太學賢士所闗禮義所由出人材所由
興自建學以來厯選師儒以居是職至今未臻其效豈
士習之難變與抑師道之不立與此朕所以夙夜究心
慎擇老成以任之惟卿夙學耆徳可以任此卿宜體朕
意使士習丕變邦其有頼焉十八年二月甲辰隂晦不
雨雪雹如雷訥上守邊䇿曰今海内既安蠻夷奉貢惟
沙漠未遵聲教若置之弗治恐嵗久滋患邊圉卒荒若
窮追逺繫恐士馬疲費餽餉艱難陛下為聖子神孫萬
世計莫若善備邊之策爾備邉固在乎兵食足食又在
乎屯田漢本始中匈奴率十萬餘騎為冦趙充國乃率
四萬騎分屯緣邉九郡單于聞之引去夫以四萬騎屯
九郡而充國統制其間則當時之籌畫可見矣今諸將
中豈皆借才於異代哉宜選其有智勇謀畧者數人每
將以東西五百里為制隨其逺近髙下分屯所領衛兵
斟酌損益率五百里一將彼此相望首尾相應耕作以
時訓練有法遇敵則戰冦去則耕此長久安邊之䇿也
上善其言其為祭酒嚴毅莊敬諸生畏如神明乙丑戊
辰兩科得士最多而魁選出太學大被賞遇及遘疾上
遣中使諭之畧曰卿禀性純誠疾必速瘥命畫工圗其
像子麟往候問至廂房疾篤始請歸寢訥厲聲曰何風
雲氣少兒女情多耶卒年八十上親為文祭之官其次
子復祖為司業廖道南曰往予甲戌遊南雍時沔陽魯
公鐸為祭酒乃令習誦監規乃嘆我聖祖每戒敕諸生
恒曰宋訥云乃知師道立善人多訥之名不朽矣彭韶
賛曰中州文獻遺緒可徴稽古力學飾車以行百僚讓
徳六館蜚聲嚴而有度樂育羣英乃叙教條爾準爾䋲
士皆適用一人以寜制詞褒重吾道増榮
　　文淵閣大學士朱善
朱善字備萬江西豐城人少聰頴十嵗能文通五經四
書大義祖雲洞先生嘗謂人曰吾孫他日必為令器及
壯以經學授徒壬辰兵變隐居鄉里養親教子杜門絶
跡以聖賢道學為巳任奉繼母李氏克盡孝道友諒戰争
扶母奔竄十餘日復全人謂孝感所至髙皇帝平一海
内開建學校乃以豐城為富州州守強憲中南昌守許
方俱延至郡庠教有成效以名聞於朝授郡學教授洪
武八年廷試諸儒善為首乃以為修撰署院事知制誥
逾年以奏對失㫖謫戍遼東復改典籍放還十七年上
思用老成驛召善還京以為待詔七月戊戍上御東閣
謂善曰人君能以天下之好惡為好惡則公以天下之
智識為智識則明盖人之常情多矜已能好言人過君
子則不然揚人之善不矜已之善貸人之過不貸己之
過又曰萬事不可以耳目察惟虚心以應之萬方不可
以智力服惟誠心以待之善嘗奏有國者重世臣有家
者重世婚近日禮教弗明婚姻混亂或已聘而見絶或
既婚而復離議律不精其禍乃至於此成周之世為婚
姻者不過齊宋陳杞數國而已故當時稱大國曰伯舅
小國曰叔舅世為婚姻可知也列國之君曹魏陳鄭秦
晉莫不皆然降及後世如晉之王謝唐之崔盧潘楊之
睦朱陳之好罔不以世婚為重今宜弛禁以通人情別
族以明世教上從之十八年命主考禮闈撤棘之日乃
超遷奉議大夫文淵閣大學士五月辛酉朔上御華盖
殿命善進讀心箴上曰人心道心有倚伏之幾盖仁愛
之心生則忮害之心息正直之心存則邪詖之心消羞
惡之心形則貪鄙之心絶忠慤之心萌則巧偽之心伏
故人常持此心不為情欲所蔽則至公無私自無物我
之累矣八月丙辰善復言曰古者人君至治重在任人
蓋任衆賢為耳目則視聽周乎四海任衆知為計慮則
利澤施於萬民今天下太平惟選任賢才宜留聖慮上
曰任人之道當嚴於簡擇簡擇嚴則庸鄙之人不進當
專於任使任使專則茍且之意不行然必賢者乃可以
專任之非賢而專任者必生亂也是任人為難然人亦
有謹始怠終者亦有過於前改於後者固不能保其始
終惟始終如一者其懐忠報國之心堅如金石安得不
任之若匿詐似信懐姦似忠者决不可任也是年忽遘
危疾上遣醫調治其子逢掖請告還豐城卒年七十有
二屬纊正冠危坐舉手加額曰感荷聖恩無以報也語
畢而絶鄉人見有星如虹墜其舍所著有詩經解頥輯
釋史輯諸書廖道南曰予幼學詩誦善所著解頥輯釋
頗得其要領然而國風民謡宗廟朝廷雅頌之詩爰自
千篇刪為三百亦已嚴矣宋儒泥於鄭聲淫之說遂槩
以為淫奔而不以進講豈皆作者之本㫖哉思欲起善
于九原而與之論難又胡可得也林塾賛曰羡彼雲洞
煜有来裔道立教成令聞斯渒乃擢翰林掌帝之制寵
辱不驚皇極經世爰起校文登華振滯墜星有占歸則
云逝
　　東閣大學士吴沉
吴沉字濬之浙江金華人故元國子博士師道子也博
學有文累徵為縣庠訓導辭不就洪武十二年薦授待
制十一月甲午朔上觀漢紀顧謂沉曰人君理財之道
視國如家可也一家之内父子不異貲其父經營儲蓄
未有不為子計者父子而異貲家必隳矣君民猶父子
也若損民以益君民衣食不給而君獨富豈有是理哉
丁酉上論持身保業之道又謂沉曰人當無所不謹事
雖㣲而必慮行雖小而必防不慮於㣲終貽大患不防
於小終虧大徳謹小行而無已者可以成大善忽細事
而不戒者必至於成大惡常人且然况人君乎沉對曰
聖慮及此誠社稷永安之道上曰安生於危危生於安
安不克慮則能致危危而克慮則能致安在於能謹與
否爾上御奉天門視朝畢又謂沉曰人君治天下進賢
納諫二者真切事也沉曰求之於古克行者鮮矣是故
亂日常多治日常少上曰使其真知賢者與治其國何
有不好真知諫者在於忠已何有不納惟其知之不真
是以於已難入若誠能好賢則不待招􁨲而賢者自至
誠能納諫則不待旌賞而諫者必來沉曰陛下之言及
此國家何幸焉未幾降編修十三年六月丁卯復以為
待制沉薦教授童冀儒士吴慎遣使徴之十四年冬十
月辛酉給事中鄭相奏言尊無二上稱臣於東宫是並
所尊矣沉駁之曰東宫國之大本所以繼聖體承天位
者也臣子尊敬之禮胡得而異焉請凡啓事東宫如舊
制上從之十五年十一月戊午乃以為東閣大學士十
六年二月朔上將享太廟沉進精誠錄先是上謂沉曰
朕閱古昔聖賢其垂訓立教大要有三曰敬天曰忠君
曰孝親君能敬天臣能忠君子能孝親則人道立矣然
其言散在經傳未易㑹其要領爾等其以三事以類編
輯至是書成上覽而善之命沉撰序三月沉因講周書
至國則罔有立政用憸人上曰甚矣國家不可有小人
有小人必敗君子故唐虞任禹稷必去四凶魯用仲尼
必誅正卯沉進曰書言去邪勿貳所以深致其戒上曰
國家不幸有小人如蓄毒藥不急去之必為身患小人
巧于恱上忍于賊下人君若喜其順已而恣其所為將
無所不至矣沉曰小人中懐奸邪而言似忠信不可不
察上曰然小人善於逢迎彼知人主所樂為者不顧非
義乃牽合附㑹曰是不可不為人主不樂為者不顧有
益於國家亦牽合附㑹曰是不必為此誠國之賊也自
古知人固難而知言亦不易八月丙戌以進講後期降
侍書尋改博士十九年七月丁丑卒沉富蓄逺覽嘗因
奏對誤遷渭源教諭未行改典籍陟大學士考功監劾
其怠事降侍讀終博士三仕三已無喜愠人以此多之
廖道南曰予觀沉所進精誠錄其學粹乎正矣至論小
人不可用斷斷乎其為確論也金華之學沉亦可取矣
贊曰於乎君子浙水之英竒氣焕發正學端純精誠有
錄格于皇天天心克享秉志彌堅三仕三黜喜愠不形
於乎君子浙水之英
　　文淵閣學士兼左春坊大學士解縉
解縉字大紳世居鴈門厥後徙居吉水遂為吉水人曽
大父應辰元髙安教諭應辰生子元子元生開先開先
生縉縉生而英悟竒絶五嵗誦書七嵗賦詩十嵗日記
數千言十八舉江西鄉試第一洪武二十一年計偕如
京師考官劉三吾閱卷極其稱賞名遂大振與弟綸暨
女弟之夫黄金華同舉進士皇祖親加簡㧞選縉及金
華為庶吉士讀中秘書日侍左右特被寵眷一日寓大
庖西室諭之曰爾縉試舉今日施政所宜直述以聞縉
即屬草以進其畧曰陛下得國之正非漢唐宋所及取
天下于羣盗捄民生於塗炭命將出師皆受成筭不假
良平不倚信布女寵外戚寺人藩鎮之患消融底定且
不邇聲色不殖貨利不為逰畋又逺過漢唐宋之君而
無愧三代盛王矣夫令出惟行也不宜數改令數改則
民疑刑期無刑也寜失不經刑太繁則民玩今好善而
善不顯善者未必䝉福惡惡而惡日滋惡者未必䝉禍
臣願篤惇信之本加慎密之功喜怒一聽于天理存養
無間于須㬰夫人君不以察為明也元首叢脞則股肱
惰萬事皆隳人君當以徳為政也帝徳罔愆則衆志應
天命用休今畏天畏鬼神矣畏民則未至治民治強暴
矣治心則未至臣願畏民為畏天之本治心為治民之
本祭不必瀆受無咎之福神不必勞享無為之治夫經
正則庶民興故孟子距詖行息邪說臣願上泝虞夏商
周之華奥下及濓洛闗閩之佳葩釋老之壮者驅之復
于人倫經咒之妄者火之絶其欺誑斷瑜珈之教禁符
式之條夫名不正則言不順故賈生定官名易服色臣
願明經制以任諸侯王於衆職推恩義以待百執事于
一體大臣不施辱罰屬官不加捶楚夫禮樂不備非所
以協神人臣願配天復掃地之規尊祖隆七廟之制祀
列聖于太學祀孔子於諸學而又訪求審樂之儒大備
禮經之缺夫險要不防非所以保邦國臣願開武舉以
收英才擇闗隘以屯重鎮額設弓手課之以弓弩兼教
民兵習之于兵農而又時申戒飭之令特重官守之防
夫風俗不正非所以示民趍臣願倣藍田吕氏鄉約及
浦江鄭氏家範率先于世族以端軌則夫田稅不均非
所以厚民生臣願行授田均田之法擬常平義倉之舉
積久以嵗月以豐財賦夫臺綱不肅非所以厲清要長
風采今御史糾彈咸承密㫖未聞舉善但日除姧臣願
去朋姦倚法之條使民有所恃而不恐夫賢路不清非
所以勵頑鈍奨忠貞今椎埋嚚悍列布朝省朝捐刀鑷
暮擁冠裳臣願遵鄉舉里選之法使民有所勸而為善
尤願陛下推所以愛臣之心以愛天下推所以待臣之
心以待萬物幸埀鑒焉奏凡數千言上嘉其識時兵部
侍郎沈溍忌縉才誣其狎侮胥𨽻上慮其中傷即拜江
西道監察御史值都御史袁泰搆害張昶怙勢恣横諸
御史莫敢糾其非縉執筆起草力詆其姧狀又代虞部
郎中王國用論救韓國公李善長寃疏上又慮其涵養
未至召縉父謂曰才之生甚難而大器者晚成其以而
子歸益進其學又諭縉曰朕與爾義則君臣恩猶父子
其歸益盡心于古人後十年來朕大用爾未晚也縉侍
父歸感恩勵志所造益深矣髙皇帝升遐縉趍赴臨權
臣搆害謂赴臨非詔㫖遂謫河州未幾召還入為待詔
一日於宫中披覧建文時羣臣所上封事千餘通命縉
徧閱有闗政治者留覧餘悉焚之文皇靖難雅聞縉名
拜侍讀學士階奉訓大夫初開文淵閣簡用七人備顧
問以縉為首諭之曰爾七人朝夕相與共事鮮離左右
朕嘉爾等恭慎故在宫中亦屢言之然恒情保初易保
終難朕常存于心爾等亦宜謹終如故庶幾君臣保全
之美縉對曰陛下不以臣等淺陋俯垂信任敢不策勵
圗報上喜各賜五品公服又曰皇后欲召見爾七人命
婦其即令赴柔儀殿見之永樂元年十二月壬辰上御
謹身殿閱髙祖御製文集諭縉曰皇考文章天資超邁
然亦學問所至觀其所著皆天地之心帝王之度語簡
理至藹然可見朕于宫中徧索宸翰不可得有言建文
君自焚時并寳璽皆毁矣意者其有遺帙乎縉對曰國
初佐命之臣理當有之於是遺書諸藩索之二年八月
己丑縉進呈大學正心章講義上覧之至再諭之曰人
心誠不可有所好樂一有好樂泥而不返則欲必勝理
若心能静虚事來則應事去如明鑑止水自然純是天
理朕每朝退默坐未嘗不思管此心為切要十二月進
文獻大成賜宴禮部是嵗文華寳鑑成上賜皇太子諭
縉曰朕皇考訓戒太子嘗采經傳格言為儲君昭鑑録
朕此書稍加充廣益以皇考聖謨大訓以為子孫帝王
萬世之法誠能守此足為賢君昔秦始皇教太子以法
律晉元帝授太子以韓非書帝王之道廢而不講此所
以亂亡朕此書皆大經大法卿等兼輔東宫從容閒暇
亦當以此為說庶幾成其徳業他日不失為守成令主
嗣後纂修髙廟實錄及永樂大典命縉為總裁官先是
上與淇國公丘福等二三大臣議建儲諸臣咸謂髙煦
有扈從功上不以為然召縉密議事遂定立仁宗為皇
太子髙煦為漢王加縉為學士兼右春坊大學士階奉
議大夫未幾福等初議泄于外髙煦知之憾縉獨深遂
譛于上曰藩邸舊臣無泄者其縉泄之乃坐縉廷試讀
巻不公罪出為廣西㕘議既而禮部尚書李至剛誣縉
怨望改交阯八年入京奏事時車駕北征皇太子監國
縉伏謁徑歸髙煦聞之又譛縉私覲儲君無人臣禮復
竄交阯之化州檢討王偁在謫所邀與同趍廣東之化
州縉復上言請用數萬人鑿贑江上大震怒徴逮詔獄
拷掠備楚詞連大理丞湯宗中允李貫賛善王汝玉編
修朱紘檢討蔣驥潘畿蕭引髙經厯髙得暘及李至剛
相繼死獄中縉子禎應禎亮舉家俱戍邊仁宗登極特
宥還官其子禎亮為中書舍人縉襟宇曠略絶無城府
喜引㧞士類如曽棨等二十八人俱所奨進太宗嘗命
縉評諸臣縉以實對於蹇義曰其資重厚中無定見於
夏原吉曰有徳有量不逺小人於劉􁏒曰雖有才幹不
知顧義於鄭賜曰可為君子頗短於才於李至剛曰誕
而附勢雖才不端於黄福曰秉心易直確有定守於陳
瑛曰刻于用法好惡頗端於宋禮曰戅直而苛人怨不
恤於陳洽曰疏通警敏亦不失正於方賓曰簿書之才
狙儈之心既奏上以授仁宗曰李至剛朕洞燭之矣餘
徐騐之仁宗嘗問建文所用諸臣縉對曰此皆洪武中
人才往事不足論已問尹昌隆王汝玉曰昌隆君子而
量不洪汝玉文翰不易得所惜者市心爾縉卒後十餘
年仁宗出所評十人者示楊士竒曰人謂縉狂士乃今
知非狂士也楊士竒銘其墓曰千里之足越國過都或
一蹷之不虞梗楠百尋其才之螙寜見捐于匠輸郁乎
紛紛五采承日競瞻望以忻快何泯沒之遄疾干將地
下其神不死尚有光華天漢之涘廖道南曰縉負竒氣
抱儁才意興所到肆筆成章水摶蛟蚪陸剸犀象淵乎
其不窮浩乎其若有餘其自視何如者髙皇網羅英俊
智屈羣䇿當時翊運元臣雖親如善長貴如廣洋惟庸
近侍如安如濓如觀如素雷霆所擊罔不震慴縉以一
少年上庖西萬言疏批鱗逆心罔所諱忌而聖度優容
令其進學才難之嘆猶可想見規模真𢎞逺矣召旋河
隴踐厯清華密賛建儲有故老舊臣所不及知而獨斡
運廟謨措神器于磐石視古英哲何以加諸然諫沮交
阯力抗權倖卒罹于讒莫之敢白悲夫賛曰董子三策
賈生萬言誓日邅廻遡風孤騫縉也竒才國士鮮儷遭
際真龍逆鱗弗諱河朔既竄日南載遷魂飛湯火殄瘁
疇憐文貞銘辭勒于貞石潜光益彰照耀方策
　　文淵閣大學士胡廣
胡廣字光大江西吉水人延平守子祺之孫永豐丞師
尹之子也㓜受學于叔祖子貞及長之閩從黄仲器逰
建文庚辰舉進士第一賜名靖授修撰文皇登極簡用
儒臣入文淵閣擢侍講疏請復其舊名允之踰月改侍
講階承徳郎上一日問百姓安否廣對曰郡縣窮治姦
黨外親深為民厲詔免䆒頼全活者甚衆四年七月又
問曰昨有中官自江西來言田家刈稻已畢何獨大早
對曰臣鄉民多勤且多種早稻上曰勤之一字豈獨農
家為然至于人君尤當致勤於心朕每退朝静坐必思
今日所行幾事果當於天理合於人情則心安矣否則
中夜必思命左右記之俟旦改之盖一事失當民受其
弊故不得不勤爾廣對曰誠如聖諭未幾陟右庶子仍
兼侍讀四年七月命撰神木山碑文皇太子立遷廣為
學士兼右春坊大學士階奉政大夫諭吏部曰廣等侍
朕日久繼自今秩滿勿改外任五年七月命同淇國公
丘福等輔導皇太孫賜之𠡠諭略曰棟樑之建必由匠
石之功圭瓉之成必假琢磨之力卿等皆懋簡徳藝職
輔東宫東宫之子必資兼弼宜協心同志輔導于成推
廣仁義道徳之源開陳二帝三王之治涵養本原恢𢎞
智量以成其徳器庶國家有無窮之休卿等亦有無窮
之聞五年冬廣進呈文字上覽之稱善問曰黄淮不滿
于楊士竒何也廣對曰淮有政事士竒有文學盖因解
縉重士竒輕淮故併及於臣上曰知汝不客于淮惟朕
不為所惑廣頓首謝六年七月命撰浡泥國恭順王碑
文七年二月甲戌聖學心法成諭廣曰古人治天下皆
有其要雖生知之聖亦資學問由唐虞至宋聖賢名訓
具著經傳然簡帙浩繁未易遽領帝王之學惟得其要
篤信力行足以為治朕惟皇太子天下之本今當進學
貴在知要朕因機暇采輯古聖之學如執中建極切于
身心家國天下者類為成書卿等試觀之廣曰帝王道
徳之要備載此書宜與典謨訓誥並傳萬世八年上大
閱誓師聞衛喇特使者言諭廣曰國家無所用兵今日此
舉非得已也廣對曰孔子所慎齊戰疾願致謹焉上曰
孔子又言我戰則必勝祭則受福誠敬之至效可必也
三月丙子上北征次凌霄峰諭廣曰諸將比來不進一
言何也廣曰成筭在上莫之能禆上曰好問則裕自用
則小雖聖人資于芻蕘朕曷敢任巳以掩羣䇿暨旋師
廣等頒賚有差九年多罕台吉并女直野人來朝上諭
廣曰朕非欲併其土地良以此輩貪殘數為邉患來嵗
賂以金幣剥民膏血若餌虎狼今既畏服授官賜賚捐
小費以弭大患可也十一月乙巳重修髙廟實錄命廣
同胡儼等為纂修官十二年十月甲寅諭廣等曰五經
四書皆聖賢精義要道其傳註之外諸儒議論有發明
餘藴者爾等采其精語増附於下其周程張朱諸君子
性理之言如太極通書西銘正䝉之類皆六經羽翼爾
等亦别類成編務極詳備庶幾可垂後世命廣為總裁
官書成廣等撰表進呈上親製序文擢廣為文淵閣大
學士時禮部郎中周訥建請封禪羣臣多從之廣撰却
封禪頌以進上大嘉賞十六年五月嬰疾卒年四十九
仁宗登極贈官賜謚奠章有云卿徳行文學士林所重
事我皇考論思宥密十有七年清慎恭勤始終一節輔
朕春宫小心直諒今特加贈榮祿大夫少師禮部尚書
謚文穆仍賜其家金鈔文綺官其子穜為檢討楊士竒
銘其墓曰經國所資文武並施惟武以靖惟文以治巍
巍太宗統御九有任武暨文如左右手公職詞坦十有
九禩秉恭執勤司帝之制玉冊金簡天章龍文光華日
星敷宣帝仁萬幾燕閒清問前席公所入告惟帝時懌
公所蓄志寛惠被下沕穆泯焉密賛鴻化春宫輔徳平
直之行二聖惟明獨鍳公誠好文之朝儒林之首人聳
其瞻公眎無有泊虚之存簡肅之度彼其何心有好有
惡寵章駢蕃賁終猶始始終之全曠代其幾金螺在左
文江在右埋璧有光上貫牛斗廖道南曰國朝選士擢
冠於廷者自吴伯宗任亨㤗軰受知皇祖至廣益大以
肆表章六經及性理諸書可謂有大造於後學者觀其
扈蹕帷幄之籌與夫典樞綸綍之文蔚然炳矣視文貞
以下鮮與其儷云賛曰東壁之躔月合星聮西崑之岫
玉澤珠懸彼美人兮龍見于田運逢九五風雲翕焉本
天親上上際九𤣥本地親下下徹九淵七俊廻翔頡頏
誰先宏猷秘畧公也則然
　　吏部侍郎兼學士曹鼐
曹鼐字萬鍾真定寜晋人曽祖克柔祖廷訓父祉咸隐
徳弗耀鼐幼有遐志日誦數千言居常篤行事繼母備
極孝養初舉鄉薦中乙榜授代州學官疏辭不受銓曹
衘之改任泰和典史時中使旁午置郵無虚日鼐處之
裕如公暇即延禮師儒講明理性宣徳壬子督部工匠
赴闕䟽乞入試中第二人楊文真公一見竒之明年廷
試宣皇策以羲禹河洛象數鼐對稱㫖上親擢第一授
翰林修撰從楊文定公逰所得益深英廟初御經筵掄
選講讀官鼐首預焉敷納明暢聞者聳敬預修宣廟實
錄轉侍講五年簡入内閣叅知政事甲子進學士乙丑
廷試讀卷得商輅為第一是嵗陟吏部右侍郎仍兼學
士己巳五月戊申鼐奏侍講劉鉉修撰王振堪教庶吉
士修撰許彬郎中潘勤堪督四夷館從之七月俄聞額
森大舉入境中官王振力請親征上命武官英國公張
輔等文官兵部尚書鄺埜等及鼐與侍讀學士張益扈
從廵邉是月壬寅車駕次鷄鳴山癸卯次萬全峪是夕
金星犯亢甲辰次懐安是夕黒氣四塞乙巳次天城丙
午次陽和是夕火星犯土丁未次聚落驛戊申次大同
庚戌次雙寨王振蔚州人邀上幸其第辛亥次滴水岩
壬子次洪州癸丑次白登王振益恣廹挾進兵成國公
朱勇膝行聽命户部尚書王佐竟日跪伏草中噤無一
語惟欽天監正彭徳清首斥振曰象緯示警不可復前
若有疎虞䧟乗輿于草莾誰執其咎鼐繼之曰臣子固
不足惜主上繫宗社安危豈可輕進振怒詈之曰儻有
此亦天命也八月辛酉次土木命太監吴亮相地布營
陣未定敵已據南河次日敵偽退王振復矯制起營追
之大為蹂躪我師敗績死者十餘萬人鼐及諸臣五十
二員皆死之景帝聞之贈鼐榮祿大夫少傅吏部尚書
文淵閣大學士謚文襄遣官諭祭官其子恩為大理評
事英宗復辟加贈太傅改謚文忠又官其孫為錦衣百
户廖道南曰予觀李忠文公及劉文安公奏疏謂自古
外國之禍未有甚于土木之難者夫漢之冒頓桀黠方
張唐之安祿豢飬已久宋之遼金及元則又中國偏安
勢匪其敵我明當全盛之時王用三驅獲狐射隼而乃
受制閹䜿親勞六飛至使全師覆沒善人殄瘁如鼐者
褎然為廷魁首元䘮沙漢身膏草野不亦可悲乎予故
備述國史亦以為世鍳也已賛曰六龍北狩八駿西馳
龍沙遼邈狼山逶迤矯矯倫魁耿耿大節其身雖隕其
神猶烈人亦有言泰山鴻毛之子之死當辨秋毫
　　文淵閣大學士彭時
彭時字純道江西安福人正統戊辰進士第一授修撰
己巳英廟北狩郕王監國命時奪情起復入文淵閣陞
侍讀賜五品服時請終制不允值易儲遷左春坊大學
士寰宇志成陞太常卿兼侍讀天順元年九月上御文
華殿召時入見問年幾何時對曰犬馬齒四十有二上
笑曰年方壯可用也覆命入閣兼學士時徐有貞既去
許彬薛瑄岳正吕原相繼拜命及李賢復入欲于閣中
南向坐時曰不可宣宗臨幸跡猶在也賢曰東閣何獨
正坐時曰東閣西向内閣南向恐非臣子所敢專且華
盖謹身文華武英皆至尊所御設官兼殿止可侍坐備
顧問正坐非禮也賢語塞戊寅二月恭上聖烈慈夀皇
太后徽號時條上寛恤數事詔頒行之仍賜金綺有差
十月扈駕校獵于南海己卯賜逰西苑五月端午賜觀
驃騎七月賜逰南内庚辰上御南薫殿召時同李賢吕
原入命内侍鼔琴賜博帯十二月閱射西内召時同觀
憲宗即位陞吏部侍郎知經筵尋進兵部尚書兼學士
給假歸省遣中官䕶行因四川地震時上言十事賜麒
麟服總裁英廟實錄成加太子太保兼文淵閣大學士
慈懿皇太后崩時上言請如漢文葬吕后宋仁葬劉后
故事不報時同禮部尚書姚夔率百官伏文華門號泣
争葬禮上感動從之戊子九月丙寅彗星見時上言正
宫闈廣儲嗣數事是嵗改吏部尚書賜玉帯己丑冬無
雪時上言三事因及景帝固安公主及筓宜出嫁太監
劉永誠冒軍功不宜封以伯爵從之丙申十二月庚辰
時上言比者彗見天田西掃太㣲北近紫宫警懼譴告
可謂至矣因條上七事一曰正心術二曰謹命令三曰
親接見四曰慎賞罰五曰納諫諍六曰勵官守七曰恤
軍民上嘉納之是嵗加少保卒贈太師謚文憲官其子
頥為尚寳寺丞廖道南曰予觀可齋記乃見文憲公之
貞朴非若文達公之多智也及讀國史謂時端慎嚴密
外和内剛立朝三十年未嘗不在公公退未嘗語子姓
以政事於手今之君子何獨不然温室之對可為永鍳
也已賛曰漢稱丙魏吉知大體唐稱姚宋璟能正已惟
明達務惟介知止於乎文憲無愧斯語
　　文淵閣學士階兵部尚書苗𠂻
苖𠂻字秉彛鳯陽定逺人永樂辛卯進士及第授編修
宣徳初預修兩朝實錄轉侍讀正統紀元侍經筵預修
宣廟實錄進侍讀學士命入内閣典機務乙丑充廷試
讀卷官丁卯擢兵部侍郎兼前職戊辰廷試讀卷得彭
時為第一景㤗初陟兵部尚書兼學士乞休景帝賜之
勑曰卿以科目髙第發身事我皇曽祖考以至于朕凡
四十年厯官翰苑寅畏小心朕方進卿以大司馬兼翰
林長官冀有倚毗曽未幾時遽以老辭揆之古先哲王
求舊之美固不能㤀而士大夫甘退之節亦不可拂特
賜寳鏹金綺給舟以歸以副朕懐賢念舊之意卒贈榮
祿大夫加少保賜文康子穟為監察御史廖道南曰予
觀中都志載苖文康素履弗得其詳及讀國史稱其為
人温厚簡重外和内莊諳于世故樂道人善翛然有塵
外之意予始知文康之風遐哉逖矣賛曰嵩嶽巃嵸趍
于中都渾河洸洋風氣鬱紆乃生文康躋陟龍圗嬉笑
叱咤咳唾璣珠急流勇退上嘉兩疏國史如丹尚有嘉
謨
　　文淵閣學士贈禮部尚書馬愉
馬愉字性和山東臨朐人宣徳丁未進士第一授修撰
正統初轉侍讀倚經筵預修宣廟實錄進侍讀學士庚
申命入内閣乙丑遷禮部侍郎兼侍讀學士嘗奏讞疑
獄多所平反兩考㑹試甄㧞才雋人咸稱之忽晨起趍
朝仆不能語事聞即命醫往治越四日卒年五十三上
聞嗟悼賜棺槨賻鏹萬緡命有司營兆域贈禮部尚書
兼學士舊例贈者無兼官兼之自愉始廖道南曰予觀
山東志謂愉淳雅寛厚行義可式及讀國史則又云端
重簡黙自處澹如門無私謁於乎使居台揆者其門如
市其心如水亦何愧於愉哉賛曰青州之野長應虚危
倫魁之擢文炳壁奎商彭匪夀子淵匪夭大化司之若
彼莾𦕈於乎若人入掌絲綸胡為遽隕天奪良臣天奪
之良不憗遺老蒐幽秘史丹青厥貌
　　文淵閣學士贈户部尚書江淵
江淵字時用四川江津人宣徳庚戌進士選庶吉士授
編修轉侍讀正統己巳陞刑部侍郎又改户部侍郎兼
學士景泰辛未主考㑹試得吴匪為省元尋命廵視淮
徐諸郡淵條奏三事一准之常盈徐之廣運諸倉俱在
城外宜築月城以守之一天津為北河之㑹鳯陽為中
都之㑹宜放操軍以守之一河南為中原之要地北平
為京師之巨甸宜選民兵以守之疏上命所司議行尋
改吏部左侍郎景泰壬申以易儲事加太子少師入内
閣預機務英宗復辟刑于謙王文王誠舒良張永王勤
于市謫陳循江淵俞士聰項文曜充鐵嶺軍後石亨敗
復其官廖道南曰予觀景泰時陳循柄國凡厥有猷有
為者咸程厥能効厥用然而任怨太深操權太重怨叢
則衆怒權踰則主疑如江時用等才固可取而志亦可
恤也循之明於知人暗於知已又胡足恤乎賛曰西川
浩𣺌玉壘攸崇千崖屹嶫金峨是宗鱉靈為相杜宇為
辟子紏小白建成元吉君子於兹權其重輕師臣雖美
儲位當寜於乎時用昧於時中鐵嶺之役請祝勲庸
　　文淵閣學士贈禮部尚書許彬
許彬字道中山東寜陽人永樂乙未進士選庶吉士授
檢討宣徳中秩滿轉修撰正統己巳曹鼐推舉提督四
夷館九月陞大理少卿尋遷太常卿景泰庚午議遣近
臣奉迎聖駕於沙漠彬毅然請行曰主辱臣死分也八
月辛酉額森為土臺設座於上率衆膜拜奉辭太上皇
進良馬貂皮遣得知院等䕶送至野狐嶺仍遣五百騎
送至宣府彬謁見太上命寫罪已詔勑諭文武羣臣仍
遣彬祭土木陣亡官軍英廟復辟遷禮部侍郎兼學士
入文淵閣叅知政事嘗薦王竑治河果有成績及石亨
専横憾岳正忤巳并及於彬調南京禮部未幾出為陜
西叅政亨敗乃復其官卒贈禮部尚書廖道南曰予觀
天順日錄及袁彬李實楊善紀行記乃知許道中之大
節亦不可誣也夫晉之懐愍宋之徽欽鑾輿奔播于龍
沙衮藻䝉塵於狼胥良以中國諸臣狃于細節闇于遐
覽拘于𤨏務暗于逺圖未有若我朝英廟之全福而諸
臣建䇿逺出晉宋之上如許道中者詞林中之翹楚也
賛曰龍庭荒漠六飛廻翔虎闗嚴閟萬乗趨蹌偉哉志
士捐生為國捧日以還赫赫業業推賢讓能綽焉有容
立名不朽於乎道中
　　文淵閣學士階禮部右侍郎薛瑄
薛瑄字徳温山西河津人曽祖常祖仲義皆通經教授
鄉里父貞領鄉薦為真定元氏教諭再調玉田母齊氏
夢一紫衣人入謁遂生瑄於學舍初生肌如水晶五臓
皆露祖仲義聞其啼聲曰必異人也洪武己卯父貞改
除馬湖吏目瑄撰平雲南賦黔國見而竒之永樂己亥
父貞復除鄢陵教諭庚子瑄發觧河南明年辛丑登進
士宣徳戊申授監察御史差監湖廣銀塲手錄性理大
全潜心誦讀深有所得著讀書錄正統紀元擢山東僉
事提督學政首以朱子白鹿洞規開示學者講明理性
多所造就楊文真公薦之入為大理少卿撰大理箴以
自警時太監王振專柄錦衣指揮馬順附之㑹有百户
病死其妾誣妻殺其夫瑄白其寃都御史王文譛之于
王振振怒嗾言官劾之詔逮之獄處以大辟兵部侍郎王
偉申救除名放歸正統己巳給事中陳信薦起為大理
寺丞命督餉貴州户部侍郎江淵薦之陞南京大理卿
蘇州有饑民火富室之廬者王文復往按其事坐以謀
逆連及五百餘家瑄又白其寃文謂人曰瑄崛強猶昔
瑄曰辨寃獲咎又何憾焉既而執之愈力頼以平反者
甚衆天順初都御史楊善薦之特召為禮部侍郎兼學
士入内閣一日英宗御便殿召瑄入語移時諄諄啓沃
皆有闗於聖學君徳者是科命主考㑹試瑄以復性為
問得劉定之為省元時曹石冒功亂政瑄曰君子見幾
而作寜俟終日耶即上疏乞休卒年七十六子四人孫
祺舉進士李文達公銘其墓曰昔有王氏鳴道河汾流
風餘韻以啓休聞乃若薛公不以自足濓洛闗閩意向
甚篤稽其出仕實始為親敡厯中外進學日新學既日
新道亦有得身體力行至無少息操履堅定外物不移
中心自固夫豈有私富貴利達患難貧賤隨處而安曷
有歆羡成就後學大小不遺由粗而精以隨其質嗟今
之人無公所好公今已矣誰臻其奥廖道南曰予㓜誦
讀書録以為程朱語錄之後即有此書及觀國史乃見
劉文安公定議謂瑄直躬慕古談道淑徒進不附麗退
不慕戀允為一代名臣然論其於朱熹之學未若黄幹
輔廣之親承㣲言金履祥許謙之推衍緒論推之從祀
似亦為過也彭韶賛曰力行好古進趨有程寤寐河洛
以䆒舂陵敡厯中外大棘之卿縲絏非罪復起而丞貳
卿掌制以弼以承豈寶逺物而志可行乞年以退惟道
之楨
　　文淵閣學士兼右春坊大學士吕原
吕原字逢原浙江秀水人父嗣芳為萬泉教官卒於任
原孤貧假館養母郡守黄懋舉充邑庠生正統辛酉鄉
薦第一明年進士及第授編修癸亥預修五倫書賜寳
鏹丁卯被選進學東閣侍經筵景泰初遣祭於蜀歸充
經筵講官轉侍講壬寅遷右中允兼侍講是秋進侍講
學士兼中允癸卯預修厯代君鑒錄主考順天鄉試乙
巳預修寰宇通志明年擢右春坊大學士仍兼侍講天
順初改通政司左叅議兼侍講主考㑹試時徐有貞既
黜薛瑄請老乃特用李賢并召原與岳正入内閣命原
兼學士總裁一統志成有金帶玉杯之賜壬午守制歸
躬視母塋哀毁踰節期年卒年四十五贈禮部侍郎謚
文懿子㦂為太常卿廖道南曰予觀楊文懿公誄原之
文有曰繄檇李之鍾秀兮挺碩人其頎頎植仁義以為
本兮横百行以為枝劉文安公輓原有曰君子非始之
難而終之難若公之終孝不㤀於其親則無愧於其君
矣盖嘆逢原之學所從來者逺矣及國史所載謂其為
人寛厚不立崖岸事母撫孤克盡孝友其在内閣多所
禆益郡志亦稱其内端外和與物無競程篁墩文葺遺
事謂居官二十年家無田宅為學務實踐不事多言盖
皆實錄也賛曰檇李之域龍淵是名嘉禾之秀虎觀有
人惟陸宣公為唐内相惟吕逢原為明人望文懿所誄
文安所哀於乎已矣上燭中台
　　文淵閣學士贈禮部尚書王一寜
王一寜字(原闕/)浙江仙居人十三能詩父峻任國子監
丞一寜從侍時仁宗在春宫聞其善撫琴召見命賦銀
河詩嘉之俾就國子監讀書永樂戊戌舉進士授吏部
稽勲主事於文華殿供事秩滿改修撰曹鼐薦教庶吉
士萬安等預修宣廟實錄成轉侍講兩命為京闈考官
正統戊辰遷禮部右侍郎景㤗初勑往湖廣督理軍餉
明年召還轉本部左侍郎兼翰林院學士命入内閣預
機務以中官王誠軰嘗受業報其私恩也壬申易儲進
太子少師仍兼舊職尋卒於官贈太子太保禮部尚書
謚文通廖道南曰古之豪傑之起也固不拘其類後世
則不然乃若王伾王叔文李訓鄭注之儔或以他伎進
卒敗其身而動摇宗社故曰君子未嘗不欲仕也又惡
不由其道王君始由狎客射策甲科終由佞幸絲綸秘
閣君子奚取焉亦以寓勸戒焉爾賛曰天台窈窕赤城
霞標鴈蕩摩雲龍湫噴霄允矣王君夙頴埀髫皷琴潜
邸校藝京寮卒階崇秩徳音奚昭
　　文淵閣學士階户部尚書蕭鎡
蕭鎡字孟勤江西泰和人宣徳丁未進士選庶吉士授
編修正統初預修宣廟實錄轉侍讀未幾陞祭酒勤于
訓士矩度整肅嘗欲乞歸監丞鮑相合師生三千餘人
慰留如陽城景泰辛未召入文淵閣兼學士尋擢户部
侍郎命議易儲事鎡曰無易樹子霸者所禁况天朝乎
不聽加鎡太子少師因天變上疏論時政甚切修寰宇
通志充總裁官書成陟户部尚書加太子太師仍兼學
士廖道南論曰予觀邱文莊賛辭謂鎡蒼然古色淵然
徳光進有所施舍可以藏知鎡為可人也及讀國史稱
鎡言動温雅性多猜忌遇事亦多退避方景泰易儲時
則顯言以争及加官秩則又靦顔以受是遵何徳哉賛
曰文江之源靈氣鬰蟠仁山之麓英又挺生傑哉孟勤
幼抱巨志繼踐金華徘徊廊宁時政有疏秘省有書力
争易儲徳也不孤
　　文淵閣大學士陳文
陳文字安簡其先湖廣茶陵人有名蘭孫者其仲子欽
徙居江西之廬陵文幼警敏甫弱冠即魁多士正統丙
辰進士及第授編修癸亥被選東閣進學士己巳秩滿
轉侍講景泰庚午主考順天鄉試以髙文毅公薦補雲
南右布政轉廣東左布政天順改元召旋拜詹事癸未
遷禮部侍郎兼學士入内閣甲申改吏部左侍郎與李
文達彭文憲同心輔政成化乙酉陟禮部尚書總裁英
廟實録加太子少保文淵閣大學士卒年六十四贈榮
祿大夫少傅謚荘靖官其子璋為中書舍人廖道南曰
予觀劉文安所著陳莊靖傳邱文莊所撰哀辭咸謂文
出厯外藩入長宫端受密命賛化權謨謀毗益眷注日
隆及觀郡志亦稱為一時之能臣而國史小傳則寥寥
數語於乎若人者吾奚得而名狀之哉賛曰文達之才
如崇通變文憲之介如璟守正荘靖於時同心輔政無
言無争惟寜惟静出厯二藩入踐三台周旋曲折亦已
焉哉
　　文淵閣學士階兵部尚書尹直
尹直字正言江西泰和人景泰甲戌進士選庶吉士授
編修轉侍讀直上言典章制度必大備于文明之朝著
述纂修當不廢于承平之世我祖宗神功聖徳雖登于
秘史其儀文法制未載于全書雖有諸司職掌然遺畧
尚多更革不一欲示永久曷粹大成乃若通鑑綱目起
自周威烈王迄於五季兹宜續修以成巨典上是其言
尋進侍講學士上言災異修省三十二事轉吏部侍郎
兼學士入内閣加太子少保兵部尚書兼學士主考㑹
試得程楷為第一是科得人最多如蔣冕費宏劉眷毛
紀時江右李孜省用事鄉宦多附誣之直密與通但其
斥中使李毅之誣辨御史吴珍之冤人又稱之卒謚文
和廖道南曰予讀直所撰瑣綴錄力詆吴與弼之為人
及諸勝已者悉加媒孽心竊疑之既而讀國史狀直之
心如其所撰者不爽也賛曰大江之西吉水之濱英才
疊出多為名臣直負修能屢有啓沃論史有疏𤨏綴有
錄顯斥與弼潜附孜省國史如丹洞燭幽隐
　　文淵閣學士階禮部尚書彭華
彭華字彦實江西安福人景泰甲戌㑹試第一選庶吉
士授編修天順中以多支廪餼坐除名頼大學士李賢
救免成化初轉侍讀充經筵日講官進侍讀學士預修
宋元綱目成陞學士文華大訓成遷詹事兼學士丁未
陞吏部左侍郎仍兼學士入内閣尋加太子少保禮部
尚書先是江右李孜省以小吏致位卿佐華私附之又
與大學士萬安結為心腹以故肆讒投間亟亟若狂如
尚書李秉王恕馬文升秦紘侍郎邢讓祭酒陳鑑與其
同鄉劉宣羅璟相繼斥逐華之力居多未㡬輿疾歸卒
謚文思廖道南曰予觀吉安志謂華才識超邁望重一
時及讀國史累千百言皆極其醜詆又謂羅倫之逐張
元禎之劾皆原于華予不敢盡信姑存其著者賛曰漢
之廣受咸事儲皇宋之郊祁並擅文塲乃若二彭盍簮
玉堂文憲何狷文思何狂既昧介石猶慚復隍彤管紀
之云胡不臧
　　文淵閣學士贈禮部尚書劉定之
劉定之字主静江西永新人正統丙辰㑹試第一明年
進士及第授編修正統己未六月定之上言十事一曰
謹號令二曰察人才三曰處降夷四曰重守令五曰杜
奔競六曰訓武官七曰嚴考課八曰惜名器九曰遵服
制十曰禁淫奔疏上留中秩滿轉侍講景泰庚午定之
上言自古邊疆之禍未有甚于今日者昔晉懐愍䧟於
匈奴宋徽欽䧟于女真皆因邉塞外破藩鎮内潰救援
不集播遷無所未有若今日舉天下之大合數十萬之
衆奉上皇於沙漠委以與衛喇特者也晉宋既遭此旤之
後元帝繼統髙宗嗣服皆舍棄舊都偏安一隅尚能奮
既衰之勢振方張之敵未有若今日額森入侵直抵京
城奉上皇以來而天下之大數十萬之衆聽其自來又
聽其自去者也謹條上十事一曰戰陳二曰守禦三曰
通使四曰降番五曰練兵六曰撫民七曰選將八曰賞
罰九曰議政十曰徳學景帝嘉納壬申遷司經局洗馬
定之又上請遣使奉迎命禮部㑹議行之丙子轉右春
坊右庶子天順紀元改通政司左叅議兼侍講是冬進
學士甲申遷太常少卿兼侍讀學士充副總裁官成化
丙戌簡入内閣叅預機務明年秋陞工部右侍郎又明
年轉禮部左侍郎俱兼學士卒年六十一贈資善大夫
禮部尚書謚文安李文正公叙其集曰譬之山焉出雲
雨産寳玉生材木禽獸而朽株糞壤亦雜乎其間斯足
為嶽為鎮譬之水焉吞吐日月藏蓄魚龍變現蛟蜃而
汚泥濁潦受之而無不容斯足為江為河為海若句鍜
字錬探之有窮取之無餘不過為孤峰絶澗而止惡足
以成其大哉文安伸紙運思揮毫對客正書旁竄晷不
移刻稿不易幅及登秘閣析疑義稽古訓或日詠百詩
或一揮九制渟泓演迤頓挫奔放竒正並用變化不窮
昔漢劉向宋劉敞皆博極羣籍未見於用若文安晚始
大用用亦不久功業未竟而其文大鳴于時固一代之
盛哉廖道南曰予自兒時五洪家君嘗誨以文安之受
教於石潭君也雖古人亦無踰焉乃取果齊諸稿讀之
郁郁乎盛矣及閱國史乃見其昌言直氣卓不可撓沛
不可禦昔人所謂此皆節義文章可相屈耶惜乎用之
既晚未究厥施西涯其知言哉彭韶賛曰天資絶倫八
面受敵髙古渾雄變化莫測經筵講官太子洗馬三疏
抗言援筆立寫惟公之文名重天下豈但當時愛而不
捨至今後人詞林定價
　　文淵閣大學士劉珝
劉珝字徳温山東夀光人正統戊辰進士選庶吉士授
編修景泰丙子預修寰宇通志轉修撰天順改元遷右
中允侍東宫講讀憲皇登極以宫寮舊臣擢太常少卿
兼侍讀預修英廟實錄進太常卿兼侍讀學士甲午陞
吏部侍郎充經筵日講官乙未簡入内閣兼學士丁酉
陟户部尚書明年加太子少保文淵閣大學士文華大
訓成加太子太保光祿大夫柱國時妖人李孜省輩左
道亂政動摇國本珝力争之無少避謀遂沮然亦以此
不安於位或搆以飛語假俳優以中傷之珝遂乞休詔
允之卒諡文和子鈗為太常卿廖道南曰予觀東土志
謂珝事親孝母沒廬墓時父昺在珝昧爽問安畢復詣
墓所郡守李昂表其里曰仁孝豈即昌黎所謂出則秉
笏垂魚入則侍安問膳者耶於乎孫子之昌固有本矣
賛曰泰山蜿蜒滄海滂洋靈精灝氣鍾於夀光惟彼文
和其徳不窳孝以事親忠以遇主抗疏辭榮幽栖雲門
令聞不泯有徳斯存
　
　
　殿閣詞林記卷三
欽定四庫全書
　殿閣詞林記卷四
　　　　　　　　　　　　明　廖道南　撰
　　　院學
　　翰林院學士封姑孰郡公陶安
陶安字主敬太平當塗人幼頴敏有大志通判馬昂夫
令賦喜雨詩立就竒之自是肆力問學博極羣書得程
氏讀書日程及吕舍人學規益究心濓洛沉潜道藝元
至正甲申舉浙江鄉薦為明道書院山長再調髙節書
院講明朱陸之學乙未夏六月朔髙皇帝渡江至太平
安偕耆儒李習率父老迎謁驚相謂曰龍姿鳯質非常
人也我輩今有主矣上召見與語安因說曰四海鼎沸
豪傑並争悉多攻城屠邑志在子女玉帛爾非有撥亂
救民安天下之心明公率衆渡江神武不殺人心恱服
應天順人以行弔伐天下不足平也上曰爾言甚善吾
欲取金陵何如安曰金陵古帝王都龍蟠虎踞長江天
塹取而有之撫形勝以臨四方所向無敵何憂不克此
天所以資明公也上甚恱乃改太平路為府命習知府
事以安叅謀拜左司員外郎丙申克金陵乃陟本司郎
中先是劉基宋濓章溢葉琛來謁上問安孰賢安曰臣
謀不如基學不如濓治民之才不如溢琛逺甚上嘉其
讓已而克武昌乃以安知黄州府事尋改令桐城知饒
州府事時閩冦攻城急安諭衆固守援兵至圍解諸將
以民多從冦欲屠之安曰民被脅誘非其本心頼以全
活甚衆民為立生祠上親製詩勞之(詩曰匡廬岩穴甚/濟濟水􁁣無端盈)
(彭蠡鰐魚因韓去逺/□陶安鄱陽即一理)吴元年始置翰林院開禮樂二局
首召安為學士凡制度儀章悉安草創上錫之誥命有
曰國家之立必有一心之臣遵戴匡輔用能張紀綱植
表儀正名位善辭命基圗丕安朕初渡江卿安首謁軍
門即期以帝王事功賛襄兵務多厯年所宣號令則軍
民信議禮樂則體要成建陳以忠出納惟允捍城禦侮
勞績茂著朕甚嘉焉廼者開翰苑以崇文治設學士以
冠儒英重道尊賢莫先於爾擢居宥密俾職論思錫以
寵章用昭國典尚勤獻納賛我皇猷綜理人文以臻至
治可翰林學士嘉議大夫知制誥兼修國史洪武元年
修大明律令成為總裁官上親製春帖褒之(帖曰國朝/謀畧無雙)
(士翰苑文/章第一家)遂拜江西行省叅知政事上諭曰卿安遇朕
敷陳王業幕府軍旅禆益良多繼入翰林日聞讜論兹
以江西地居上㳺可代汪廣洋者宜莫如卿安辭曰臣
恐付託不效有孤渥恩上曰躬擐甲冑决勝負於兩陣
間此武夫之事儒生非所能若承流宣化綏輯一方此
儒者之事非武夫所能也卿才宜是任吾豈私一人弗
愛一方乎乃錫以誥命追封其祖父為姑孰侯秋九月
癸卯卒年五十九追封為姑孰郡公安為人外癯而内
實精於易數為文純雅疏暢力追古人一日侍上論學
術安曰道之不明邪說害之也上曰邪說害道猶美味
恱口美色眩目人鮮不為所惑非有豪傑之見不能决
去之也戰國之時縱横捭闔類皆游說諸侯急於功利
者多從其術事未就而國隨以亡此誠何益夫邪說不
去則正道不興正道不興天下焉得而治安對曰陛下
所言深探其本上曰仁義治天下之本也賈生論秦之
亡不行仁義之過夫秦襲戰國習弊又安知此安頓首
謝其所啓沃類如此廖道南曰漢初逐秦羣雄紛擾靡
克定一至董公說以仁義其興也勃焉我髙皇起應昌
運逺超於漢方其奮跡濠梁取滁和渡采石定當塗陶
安謁見期以王道决計趍金陵肆居帷幄英謨密議幽
賛神明且言邪說害道其見逖哉𢎞逺矣可不謂一代
儒宗爾矣乎彭韶賛曰濓洛闗閩灼有定式屏跡江南
授徒考徳適遇天兵來皇斯域謀猶無雙王業是職鄱
陽有成翰苑之陟律以表民文以華國
　　翰林院學士朱升
朱升字允升徽州休寜人後徙歙之石門幼師鄉進士
陳櫟櫟深器之元至正癸未聞資中黄楚望講道湓浦
偕趙汸往學焉既有得乃歸讀書紫陽祠中乙酉舉鄉
薦授池州路學正壬辰淮甸蘄黄兵起升所居窮僻雖
避兵逋竄詞述不輟脫去俗學直造本真究極𤣥㣲覃
精大道丁酉夏六月髙皇帝遣元帥胡大海等至徽改
徽州路為興安府升被徵入見顧問稱㫖(上問之對曰/髙築墻廣積)
(糧緩稱王/上嘉其朴)遂叅密議凡禮樂征伐典章文物多所賛畫
吴元年丁未拜侍讀學士中順大夫知制誥同修國史
上親製誥詞有曰眷我同宗之老實為耆哲之英無何
乃陟為本院學士特免其朝謁以優禮之洪武元年二
月乙卯上御東閣顧謂升曰近觀周禮有所謂六夢者
朕嘗感異夢厥兆維何升對曰人之精魄上通於天此
陛下受命之兆也軒轅夢逰華胥天下大治帝王之興
自有天命盖振古如兹矣三月辛未命儒臣修女誡又
諭升曰治天下者修身為本正家為先始于謹夫婦后
妃雖母儀天下不可使預政事至嬪嬙之屬不過備職
事侍巾櫛若寵之太過恐驕恣犯分上下失序厯代宫
闈政由内出未有不為禍本者夫内嬖惑人甚於鴆毒
惟明主能察於未然其他鮮不為所惑卿等為朕述女
誡及古賢妃之事可為法者示後世子孫有所持守升
受命纂輯二年三月戊戌復命撰齋戒文是月請老歸
石門乃居梅花初月樓上親灑宸翰以賜卒年七十二
學者稱為楓林先生所著有易書詩周禮儀禮禮記孝
經四書小學旁註及書傳補輯諸書傳解行於世廖道
南曰予幼從石門大夫學即誦楓林小四書逈然異之
及覽觀諸經旁註慨然興嗟以為道可即矣石門大夫
仍復示以𤣥㫖約之精義乃今知朱允升之學要亦􁂒
當不可誣也賛曰矯矯耆儒紫陽之裔文不䘮天道未
墜地乃究淵源好學篤志躬遇真人風雲景㑹乃攷禮
樂乃新規制樂道石門始終一致
　　翰林院學士宋濓
宋濓字景濓浙之金華人兒時即抱鉅人志日記五千
言既長受春秋于聞人夣吉學古文于栁貫黄溍吴萊
之門講道於浦江之青蘿山著書號龍門子元以國史
編修徵辭不就髙皇帝定鼎金陵遣使聘至建禮賢館
以居之初為儒學提舉陳友諒平乃撰平江漢頌上大
稱賞遣世子受經甲辰十月轉起居注上御端門論黄
石公三畧濓曰尚書二典三謨帝王大經大法具載願
皇上講明是書心學復傳矣上曰朕非不知典謨為帝
王大道顧三畧為今日攻取急務爾時中書省臣奏請
給牛種於民上令勿徴其租乃謂濓曰朕所言當乎濓
曰民富則君不至獨貧民貧則君不至獨富捐利予民
實興邦要道也乙巳三月濓卧病館舍上曰老宋起居
何久不見繼聞在告乃憂形于色曰宋起居誠篤之士
不参以分毫人偽侍予五年猶一日也乃謂侍臣曰爾
往傳命俾歸金華山中父子祖孫懽然同聚疾必速愈
愈且速造朝國家文翰庶有頼哉乃贐以金幣皇太子
致贈有加焉濓歸上表謝并奉書東宫勉以孝友恭敬
毋惰毋縱懋修徳業副天下望上覽書喜甚召太子諭
曰吾自幼備厯艱難今爾曹冠服華麗飲食甘美安居
深宫不知勇於進修是自棄也宋起居言有益爾其味
之且酬之以御劄曰先生教吾子以嚴是不佞也以聖
人文法變俗教之是不固也以忠厚立心以節儉制行
是得體也昔聞古人乃今見矣仍以文綺侑書洪武二
年濓終䘮詔修元史以濓為総裁官兼修禮書六月陟
翰林學士知制誥三年二月辛酉上御東閣濓等進講
大學至有土有人反覆陳說上曰人者國之本徳者身
之本徳厚則人懐民安則國固故仁主有仁愛之徳則
人歸之如就父母人心既歸有土有財自然之理也若
徳不足以懐衆雖有財亦何用哉七月元史成賜金幣
有差時甘露屢降濓撰頌其末有曰受命不于天于其人
休符不于祥于其仁孔子作春秋祥瑞不書有年則書
豈不以天道難知人事可徴者乎皇上留神至治以得
仁賢為瑞以臻和豐為祥視前代植金莖以承液誇嘉
瑞以紀年者不侔矣上嘗論古帝王宴安之餘多嗜神
仙濓曰漢武好神仙方士至梁武好佛異僧集使移此
心求賢為治天下其有不平乎上姪文正獲罪且不測
濓曰文正罪固弗宥皇上廣親親之恩生之而置諸逺
地斯善矣上既追封外王父為楊王立廟將服衮冕以
祭濓曰衮冕惟天地宗廟用餘則當降禮也上從之命
濓撰楊王廟碑後失朝左遷編修十一月轉國子司業
四年七月坐考祭禮遲滯與魏觀同謫濓為安逺令十
一月召還為禮部主事是年明昇貢異馬乃撰龍馬賛
五年六月嘉𤓰生于句容撰嘉𤓰賛十二月丁酉復以
濓為太子賛善大夫六年正月以舉人張唯等為編修
入文華堂肄業命濓為之師上聽政之暇輒幸堂中評
文優劣每食太子親王迭為之主是月昭鑒錄成八月
寳訓成十二月日厯成俱命濓為序上問帝王之學何
書最要濓以大學衍義對上命書於兩廡壁時睇觀之
因覽史記論黄老事命濓講析濓曰人主能以義理養
心則邪說不能侵興學校教民則禍亂無由作矣上曰
朕上畏天地下畏兆民兢業不敢自逸對曰陛下此心
古先哲王之心也慎終如始斯無間矣乃復以濓為侍
讀學士七年十一月孝慈錄成八年三月洪武正韻及
大明律成濓俱為総裁官五月丁丑上御端門出内庫
蟠桃核示詞臣命濓為賦九月侍皇太子親王逰中都
濓隨處開說多所規益既歸上謂濓曰皇太子留心治
道卿等居常諷諭庶廣識見幸善調護之上於後苑觀
穫曰農事成矣濓曰國以民為本民以食為天皇上知
稼穡之艱難念民生之疾苦實盛徳也九年五月上御
奉天門謂濓曰自古有國家者未有不資賢才而能獨
理秦之時張良陳平韓信皆隐屠釣漢髙卒用以成帝
業今山林巖穴豈無超羣㧞衆之才兹欲羅而致之其
道何繇濓曰取士莫善於鄉舉里選用人莫善於任官
任官莫善於久居不遷古有是論而陛下行之得才之
效無過此矣是月復命為學士承㫖知制誥如故十年
三月致仕上賜緡帛文綺及御製文集皇太子贈衣二
襲上曰朕慎于賞予卿誠貫金石故以是賜卿今年幾
何對曰六十有八上曰藏此綺俟三十二年作百嵗衣
也濓辭行上復曰江漲不可舟卿宜循内河庶保無虞
矣九月來朝上勞之曰卿去此數月朕思之今卿復來
朕恐失顧問特遣禮官致餽卿當引觴自酌食以養神
又親調甘露以賜之曰酌此可頥夀康也是日侍逰禁
苑日晏始退上嘆曰純臣哉爾濓今四夷皆知卿名卿
其自愛濓謝不敢當十月觀心亭成復命濓為記濓自
布衣感上龍飛之遇凡有任使夙夜匪懈䖍恭勤慎凡
郊社宗廟山川百神之典禮樂律厯名物度數之制四
夷朝貢賞賚之儀及勲臣碑碣銘誌之文承上意㫖即
時撰次常曰君猶父也天也其可欺耶上欲命叅大政
辭曰臣少無他長惟文墨是工不敢當是任上愈厚之
每燕見必命坐賜茶每旦令侍膳或召問廷臣臧否第
稱其善者濓素不能飲上強之飲至再面赭行不成步
上賦詩一章賜之仍命羣臣咸賦醉學士歌曰俾後世
知朕君臣同樂至此也因濓艱於行步詔皇太子選廐
馬以賜上復賦良馬歌命羣臣咸賦以紀之有上萬言
疏者上怒欲重其罪濓曰彼應詔陳言未可深罪上黙
然已而釋之其扶植善類類如此上嘗謂廷臣曰古之
人大上為聖其次為賢其次為君子宋濓事朕十有九
年未嘗有一言之偽誚一人之短寵辱不驚始終無異
君子哉若人乎抑亦可謂賢矣濓子璲為中書舍人孫
慎為儀禮司序班十三年璲因事連坐有司請罪濓上
念濓舊臣乃安置于茂州卒于夔州所著有龍門子凝
道記潜溪集鑾坡前後集翰苑續别集芝園集朝京稿
蘿山集浦陽人物記廖道南曰天降時雨山川出雲國
家將興必有禎祥若景濓者非天啓之以翊初運者乎
予嘗讀楊維楨序景濓之文曰其隐龍門也煜乎其虎
豹煙霞也其居館閣也燦乎其鸞鳯日星也貝瓊曰正
聲勁氣充塞宇宙星辰河漢山川草木風雨雷電鬼神
變化龍跳虎躍瑰詭竒絶掲沉曰浩乎其博淵乎其深
蔚乎其色鏗乎其聲春濤之瀰漫也鐵騎之縱横也武
庫之珍異也龍門砥柱之可駭也盖論其文者然也至
其門人方孝孺稱之曰公之量可以包天下而天下不
能容公之一身公之識可以鍳一世而舉世不能知公
之為人道可以陶冶造化而不獲終于正寢徳可以涵
濡萬類而不穫盖其後昆公之所能者皆衆人之所難
勉而未嘗自以為足其所遇者皆衆人之所難處則快
然委命而不置乎休戚此公所以跨越前古㧞彚超倫
控宇宙而獨立後天地而長存者乎可謂知言矣彭韶
賛曰春日載陽列宿繁張江流湯湯是為先生徳容之
粹文名之高學問之長禦敵輔夏正我綱常功在萬世
其曷敢㤀
　　翰林院學士劉三吾
劉三吾名昆孫以字行長沙茶陵人兄耕孫夀孫皆事
元三吾少習舉子業元季避兵廣西行省授靖江教授
儒學副提舉王師克廣西乃歸茶陵洪武十八年通政
衡山茹瑺薦其才可大受乃以為左春坊左賛善三吾
年已近老博覽善記應對詳敏屢承顧問悉多稱㫖七
月戊寅上問侍臣以民生安否三吾對曰頼陛下威徳
四方無虞盜賊屏息嵗比豐登民咸安樂上曰天下之
民之衆豈能保其皆安朕為天下主心常在民惟恐失
所每加詢問未嘗一日㤀之三吾曰聖心拳拳若此恩
徳之及民者深矣上曰恩徳亦非汎然醫如盧扁不施
藥石疾不自瘳匠如公輸不施䋲墨木不自正君如堯
舜無紀綱法度之施而但曰恩徳所謂徒善不足以為
政也上嘗命儒臣編集厯代帝王祭祀祥異感應可為
鑒戒者萃為一書名曰存心錄命三吾編集漢唐以來
災異之應於臣下者别為一書名曰省躬錄二十年二
月甲辰御註洪範書成上謂三吾曰朕觀洪範一書帝
王為治之要道也所以叙彛倫立皇極保萬民叙四時
成百榖本於天道騐於人事箕子為武王陳之武王猶
自謙曰五帝之道我未能焉朕每為惕然遂疏其㫖朝
夕省覽三吾曰陛下留心是書上明聖道下福生民為
萬世開太平者也遂命三吾撰序二十一年五月乙酉
五色雲見三吾進曰雲物之祥徴於治世舜之時興於
詩歌此實聖徳所致也上曰古人有言天降災祥在徳
誠使吾徳靡悔災亦可弭茍爽其徳雖祥無應國家之
慶不專於此也二十二年十一月乙丑朔上御謹身殿
因論治民之道三吾曰南地風俗不同有可以徳化有
當以威制上曰地有南兆民無兩心帝王一視同仁豈
有彼此之間君子懐徳小人懐刑施之各有攸當焉爾
十二月癸亥上謂三吾曰愚民犯法如㗖飲酒嗜之而
不知止設法以防其犯而犯者益多推恕以行吾仁而
仁或可濟三吾曰三代而上刑罰常簡本仁恕也三代
而下刑罰常濫以嚴刻也上曰善為國家者惟以生道
樹徳不以刑殺立威二十四年七月命攷定武臣封贈
之制十一月上御武英殿觀書至恵廸吉從逆凶乃曰
凡人罹凶咎無不自己求之者彼事勢窮促冀求茍免
竟亦何益三吾曰如是者當聽乎天上曰心無所愧可
聴於天若其自求於天何預二十七年正月辛巳上退
朝謂三吾曰朕厯年久而益懼者恐為治之心懈也懈
心一生百事皆廢生民休戚係焉故日慎一日惟恐弗
及如是而治效猶未臻甚矣為治之難也自古先王之
治必本於愛民然愛民而無實心則民心不䝉其澤民
不䝉澤則衆心離于下積怨聚于上欲國家不危難矣
三吾曰陛下之言及此天地神人之福也三月辛丑又
謂三吾曰人主之聦明不可使有壅蔽一有壅蔽則耳
目聾瞽天下之事難達矣三吾曰人君惟博采衆論任
賢使能則視聽廣而聦明無所蔽若信任憸邪隔絶賢
路則視聽偏而聦明為所蔽也上曰人主以天下之耳
目為視聽則是非無所隐而賢否自見昔唐𤣥宗内惑
于聲色外蔽于權奸以養成安史之亂及京師失守倉
惶出幸雖田夫野老皆能言其必有今日者𤣥宗雖恍
然悔悟亦已晚矣夫以田夫野老皆知而𤣥宗不知其
蔽於聰明甚矣使其能廣視聽任用賢能不為邪佞所
惑則亂何從生哉七月己酉上因改定書𫝊謂三吾等
曰朕每觀天象自洪武初有黒氣凝于奎壁今年春暮
其氣始消文運當興爾等宜考古證今有所述作以稱
朕意於是禮遇諸儒甚厚各賜以綺繒衣被又御製詩
命次韻和之朝叅則列於侍衛之前燕享則坐於殿中
仍以朝鮮所貢玳瑁筆賜三吾及修寰宇通衢書禮制
集要成俱倍加賞賚三十年命三吾主考㑹試北士偶
黜竟以是獲罪三吾為人慷慨坦夷不設城府自號曰
坦坦翁至于大節則屹乎其不可奪也上嘗欲易太子
三吾痛哭曰太子天下本若欲易之置秦晉二王於何
地事多忤㫖降為博士久之乃復為學士廖道南曰可
以託六尺之孤可以寄百里之命臨大節而不可奪若
三吾者非其人與方茹忠誠之薦也聖祖虗席以待而
密勿啓沃格心居多至於易儲痛哭以争可不謂節乎
賛曰星沙之南雲陽之墟嶽祗發祥是生鴻儒惟彼鴻
儒台輔之器學顔之學志尹之志晚登秘省嘉謨嘉猷
嗟予小子景慕前修
　　翰林院侍讀學士張以寜
張以寜字志道其先河南固始人厥祖光祿大夫從王
審知入閩遂居福建之古田少貧苦嗜學登元泰定辛
卯進士初授黄巖州判官轉六合縣尹坐事免至正中
復起為國子助教後遷待制侍讀學士以寜有俊才元
末遺老多物故以寜獨擅名于時人呼為小張學士國
初王師入元都以寜與危素等以故官來歸奏對稱㫖
仍以為侍讀學士階朝列大夫知制誥特被寵遇洪武
己酉與典簿牛諒奉使安南上親製詩送之時安南王
陳日煃偶卒嗣君日㷂遣其臣阮亮求詔璽以寜不許
乃留居洱江俾諒往其國諭以朝廷威福彼遂復遣陪
臣杜舜卿來告訃上親御翰墨為祭文命編修王亷主
事林唐臣往將命事竣上御製詩八章暨錫以璽書褒
之還卒于道中詔有司還其柩于家所在致祭以寜清
潔自守所居瀟然未嘗營財産其奉使也襆被而往臨
終時有詩云覆身惟有黔婁被垂槖都無陸賈金有詩
文數十卷號翠屏集子煜為蒲圻知縣炬為刑部員外
郎大學士楊榮銘其墓曰世德相傳厥為名族固始徙
閩肇於光祿積善流慶懋敏文儒鬰如喬松温若美瑜
富有才華早登科第敡厯中外英聲倐起際我皇明奉
職詞林用𢎞禆益恩眷彌深使節煌煌逺臨交阯夷俗
丕變龍顔以喜寵命方降訃音逺來天語興嗟失兹良
才廖道南曰使於四方不辱君命可以為難乃若季文
子求遭䘮之禮以行亦求不辱而已以寜持節遐荒行
李蕭條生則哦詩自樂寄興翠屏死則述詩見志投疏
皂囊亦可謂不辱君命巳矣賛曰閩山之堧是為古田
堅持古道希古之賢嗟哉斯人死于王事去邉就華卒
死逺裔
　　翰林院侍講學士李翀
李翀(原闕/)　　　　　洪武初為典籍十五年十一月
乃陟為侍講學士上賜之勑曰治天下之美非賢何以
治民非文何以昌化文所以備載萬物闡演幽㣲昔有
唐天下嵗和時豐乃啓𢎞文館集四方之賢任館内之
事内相慮勤以致遐邇來庭外户不閉斗米三錢家給
人足朕欲肩之何用賢之道不齊致遺賢於逺邇今特
命爾翀居是任尚期文同韓栁勲比房杜以昌治化汝
往欽哉十七年正月庚戊上與翀等論武事翀曰用兵
重在任將上曰任將之道固重然必任之重信之篤而
後可以成功昔齊用司馬穰苴魏用樂羊可謂任之專
信之篤故皆有功若唐憲宗用魚朝恩肅宗用吐突承
璀為監軍諸將掣肘以致敗事者是任將不專信之不
篤故也翀曰惟陛下聖明深知滋弊上曰將必擇有識
有謀有仁有勇者有識能察㡬于未形有謀能制勝于
未動有仁能得士心有勇能摧堅破銳兼是四者而後
可以成功然亦在人君任之何如爾又有王時者以元
故官與危素同為侍講學士有李遜者直𨽻景州人登
洪武甲子鄉試官至學士其行蹟多不考云廖道南曰
易有之聖人作而萬物睹信哉言乎觀李翀之勑詞望
以文同韓栁勲比房杜意亦至矣賛曰翀也鳯舉竹實
梧陰于彼髙崗栖于禁林時以舊臣犬為其主素既無
為於爾何取鈞以儒學遜以選舉寥寥今古莫可遐晤
　　翰林院直學士陳桱
陳桱字子經浙江奉化人祖著宋秘監知台州父秘元
饒州教授桱自束髮受書即知𢎞前人業乃撰紀二百
巻傳諸同志又上論䆳古逮于髙辛下據三史㑹于有
宋述近理刪繁詞比事於通鑑較義於綱目斟酌前編
而不必茍同至於尊正統以定大分凛然大義萬世不
可易也其紀年則司馬公之補遺其書法則朱文公之
綱目猶不敢自比於二公故但名之曰通鑑續編洪武
二年春正月以朱升為學士詹同及桱為直學士廖道
南曰墳典既遐史傳斯創左史紀言右史紀動後世沿
之紀言為寳訓紀動為實錄文彌繁而道愈逺矣乃若
陳子經值元末亂亡潜心史學祖晦翁綱目之律例𫐠
君實資治之龜鑑昭正統彰大義其文核其事該其㫖
淵以正可不謂良史爾矣乎贊曰兩浙之區實為奥壖
天目岧嶢鴈蕩蜿蜒篤生良士為國仁賢表章正學纂
緝遺編董狐斯偶班馬仔肩予生也晚有開必先
　　翰林院侍讀學士秦裕伯
秦裕伯字景容大名人從父仕元都就學冑監登第累
官至福建行省郎中㑹世亂棄官寓揚州復避地松江
之上海以養母時張士誠據蘇州遣人招之不納吴元
年上命中書省檄下松江起之裕伯對使者曰受元祿
二十餘年背之不忠也母䘮未終亡哀而出不孝也乃
上書中書省固辭洪武元年復檄起之稱疾不出上乃
手書諭之曰海濱之民好闘裕伯智謀之士而居此地
茍堅守不起恐有後悔裕伯拜書入朝辯博善為辭說
上命為侍讀學士洪武二年改待制一日論學術上曰
為學之道志不可滿量不可狹意不可矜志滿則盈量
狹則驕意矜則小盈則損驕則惰小則陋故聖人之學
以天為凖賢人之學以聖為則茍局于小而拘于凡近
豈能充廣其學哉裕伯對曰誠如聖言尋出知隴州廖
道南曰予讀國初事蹟乃知楚才晉用不獨裕伯為然
易有之水就濕火就燥雲從龍風從虎聖人作而萬物
睹其然乎贊曰大名之北瀛海攸趍松江之南笠澤攸
濡矯矯裕伯士林之魁出遇真人左右是毘明哲保身
云何桑隅誦厥遺言悵然深悲
　　翰林院侍講學士潘廷堅
潘廷堅字叔聞太平當塗人先世業儒有聲江左廷堅
性資頴㧞博學強記元末教授鄉邦學者多從之逰㑹
薦起為富陽縣教諭嵗乙未髙皇渡江駐蹕采石廷堅
同李習陶安謁見遂命為太平府教授明年金陵平召
為中書博士庚子補金華同知壬寅入拜侍講學士階
嘉議大夫以年老致政廷堅為人慎密謙約每叅謨議
為上所重子黼為起居注中書左司都事江西湖東按
察使今其裔家當塗之多福鄉廖道南曰予觀太平志
乃見天兵初臨耆儒入謁然皆彬彬然多文學士視漢
之酈生諸人尚變詐恃智巧者不侔矣贊曰大江浩𣺌
采石縈紆篤生英哲雅集師儒伯羽既翔主敬為基叔
聞多學探討淵㣲彚征斯吉聮翩以飛鬰鬰禁林鸞鳯
攸栖髙山景行于兹焉依
　　翰林院侍講學士葛鈞
葛鈞(原闕/)　　　　洪武初以明經薦授河南府學教
授躬行訓督多所造就徴為侍講學士時劉三吾以耆
儒掌院鈞與相得甚懽凡草創禮儀稽考經籍享祀神
祗校閱文卷罔不事事庚午九月命鈞考定諸臣封爵
之制鈞奏宋制功臣韓琦生封魏國沒封蘄王考其先
世止封公爵王及三代別無舊制若開平王常遇春三
代封王出自特恩難為定例今中山王徐達𡵨陽王李
文忠追贈三代宜准宋制上謂中山岐陽皆開國元勲
三代准贈王爵十一月髙麗貢玳瑁筆分賜三吾及鈞
等是年命授秦晉諸王經銓曹糾其怠惰上曰儒者不
任劇職俱降國子助教未幾復職廖道南曰漢初命叔
孫通創緜蕝之儀史稱其為漢儒宗夫叔孫所定未必
如先王經制而因時制宜要亦有可行者我朝自陶安
朱升詹同宋濓魏觀諸儒開厥初即繼以三吾與鈞率
循彛典潤色徽猷於乎蔚矣贊曰石渠蘭臺漢閣儲書
崇文麗正唐院延儒草昧建侯雲雷啓運登崇俊良以
協中正鈞也端亮矯跡中原碧嵩渾河靈啓崐崘
　　翰林院侍讀學士王達
王達字達善常州無錫人初以明經授邑庠訓導入補
國子助教太宗登極姚廣孝薦之擢編修侍皇太子于
東宫尋進侍讀學士甲申七月進講乾卦九四一爻舉
儲貳為說仁宗問楊士竒恐達含諷意士竒對曰講官
非正道不陳豈敢譏諷此宋儒胡瑗之說也仁宗曰易
㫖無之若遇庸人亦將為兹說乎士竒曰程子有云凡
卦六爻聖賢有聖賢用衆人有衆人用君有君用臣有
臣用宋王昭素講易以節儉莫若愛民養心莫若寡欲
為對宋太祖特書其言于屏間仁宗遂恱命諸臣分撰
五經講義以進一日太宗問建文君如何達對曰可與
為善惜輔導非其人以是誤之耳後攖疾卒年六十五
時有曽章字日章者永樂辛酉以侍讀學士置南院與
達盖後先相望云廖道南曰子觀毘陵志稱達所著有
詩書心法易經選註桂林機要及天游集是亦潜心于
理性者惜乎未之槩見也贊曰立賢無方夢卜惟徴論
學無窮博約惟明吁嗟達善署庠賛冑論易儲闈談詩
文囿誰其闡幽國史有紀毘陵之志未䆒厥委
　　翰林院學士王景
王景字景彰浙江松陽人洪武中以明經薦授懐逺教
諭厯陞知州擢山西布政司右叅政坐事謫雲南撰平
雲南頌及黔寜昭靖王碑建文中以知縣召入纂修髙
廟實錄守制服闋吏部尚書張紞前為雲南布政雅知
其賢薦陞翰林院侍講太宗入正大統陞學士一日問
建文君葬禮景對宜從厚𦵏以天子禮上然其言景博
學以古文自擅亦擅筆札然不謹細故與時多忤云廖
道南曰予考文衡乃見王景彰所撰諸篇俱舂容爾雅
暢茂敷賁乃知國初渾厚和平之氣不獨於運數見之
寔有徴于文物也巳賛曰淛海之濱巨儒潜光滇池之
滸逐臣賁章賜環金門視草玉堂鬱鬰文衡雷電合章
　　翰林院學士藺從善
藺從善字有恒河南磁州人永樂癸酉貢士初任揚州
府學教授召入授編修轉侍讀宣徳中預修兩朝實錄
成遷司經局洗馬進侍讀學士未㡬改右庶子正統初
陞學士與王文端公錢文肅公相得甚懽賜之奠章曰
卿以文學典教郡邑用膺簡擢進事先朝翰苑宫坊累
遷清秩暨朕嗣統陞職有加史館經筵悉勤乃事操履
篤實益久不渝廖道南曰予觀王文端公稱從善心淳
氣平學行端方景泰易儲詞林加宫保者二十餘員而
從善獨守官如舊及讀崔仲鳬所撰彰徳志益信其為
篤厚君子也賛曰燕趙多材古為巨邑太行西来恒山
北峙藺君産焉抱兹竒氣篤實輝光久而不墜
　　翰林院侍講學士周叙
周叙字功叙江西吉水人永樂戊戌進士選庶吉士授
編修宣徳初預修兩朝實錄成轉修撰正統中進侍讀
辛酉閏十一月叙上言三事一曰興學校二曰勸農桑
三曰慎銓選上命所司舉行未㡬陞侍講學士掌南京
翰林院事己巳九月英宗北狩叙上言八事一曰勵剛
明二曰觀經史三曰修軍政四曰選賢才五曰安民心
六曰廣言路七曰謹㣲漸八曰修庶政疏上嘉納天順
初叙上言請修宋史詔令自修進呈又上制治保邦十
二事中興太平十四事俱付所司采擇行之廖道南曰
士之負竒氣樹壯節出而効用於時不少媕婀淟涊以
自立者必有所建白以垂不朽乃若功叙筮仕史官即
上疏論天下事今載諸蘭臺石室者可攷也然而忌才
者衆卒之老於南院而不少試悲夫賛曰皎皎易汙嶢
嶢難全蘭以香焚膏以明煎上書北䑓視篆南署老而
不倦克承墜緒
　　翰林院侍講學士曽鶴齡
曽鶴齡字延年江西泰和人永樂辛丑進士第一授修
撰庚戌秩滿轉侍讀正統戊午預修三朝實錄進侍講
學士掌南京翰林院事致仕鶴齡為人和厚易直交際
以誠作文典實如其為人初生時母夢鶴翔空而下後
頂骨有紅暈故其父命之曰鶴齡云孫追進士及第官
編修廖道南曰夫人之生豈亦有殊狀哉宋文憲公之生
也紫衣未脫薛文清公之生也肌如水晶奚必徴諸往
代夫鶴齡亦有然者矣然而功業未究著述靡聞豈其
乘軒而弗鳴臯者耶賛曰有鶴南飛翔于江臯𤣥裳縞
衣髙栖松巢曽氏夙兆誕瑞彌昭孫䋲祖武振羽煙霄
　　翰林院侍講學士黄諌
黄諌字廷臣陜西蘭縣人曽祖仕源為元提舉祖文質
父志道咸隐約不耀諫幼有異才正統壬戌進士及第
授編修景泰中上鐃歌鼔吹曲詔付史館出使安南始
定使臣之禮餽遺悉無所受還朝同少卿劉傑主考順
天鄉試時大學士陳循子瑛王文子倫俱不第遂搆䧟
考官頼大學士髙榖覆試獲免秩滿轉左春坊左中允
兼編修天順初改尚寳司丞仍兼前職石亨等言其功
擢尚寳卿兼侍講未㡬進侍講學士石亨敗謫廣東同
知尋被逮卒于淮兵部尚書王竑時理淮漕嘆曰季札
𦵏于嬴傅之間孔子以為知禮况廷臣髙郵人也乃卜
葬于淮成化間官其子琳為中書舍人倪文僖公䟦其
鐃歌曰辭㫖閎壯音韻鏗鏘誠可施之軍旅者也楊䆳
菴銘其墓曰驥足康莊既奮而驤忽一蹶以傷鄧林之
良登置明堂雷風舂撞化為土壤奈何乎彼蒼惟劍之
氣與玉之光不隨物以亡廖道南曰予讀黄公使南藁
及南坡諸集蒼然之色淵然之光直逼古人及攷國史
始阨于陳循終阨于石亨豈造物者亦忌才乎賛曰三
秦帝京兩淮帝鄉生也挺秀沒也流芳幸菴有賛䆳菴
有志誰表遺書以傳奕世
　　翰林院侍讀學士吴希賢
吴希賢字汝賢福建莆田人天順甲申進士選庶吉士
授檢討與修英廟實録陞修撰成化乙巳遷左諭徳丁
未進侍讀學士掌南京翰林院事希賢為文章有竒氣
尤工於詩每僚友宴㑹累數百言立就人多服其敏然
負氣豪俠人亦以是少之太常卿陳音銘其墓曰東野
昌詩子厚優文君殆兼之永播厥芬廖道南曰予觀莆
陽文獻謂希賢與西涯咸稱神童及同舉進士則又相
篤厚以故西涯奠文有云國有譽望代有文章非虚語
也賛曰有美一人宛清揚兮為蟬則緌蟹有匡兮天球
河圗寳物蔵兮仰觀斗牛劍氣光兮
　　翰林院侍講學士曽彦
曽彦字士美江西泰和人成化戊戌進士第一授修撰
時執政欲矯時弊捄文以質而彦所對簡約遂置之魁
選邱文荘公作春聮以贈之彦年已近六十餘矣丁未
轉侍讀𢎞治紀元預修憲廟實錄遷左諭徳甲申進侍
講學士掌南京翰林院事廖道南曰夫士童而習之白
首紛如養其才將有試也茂其學將有為也乃若老而
射策居殿元者在前則曽士美在後則唐守之俱遲暮
不振無聞于時惟吴文定公則老而不衰乃克自見豈
天之降才爾殊哉賛曰孰謂桑榆取日虞淵孰謂湛盧
貫斗龍泉壯而行之老而彌堅未酬厥志夫奚取焉
　　翰林院侍讀學士徐穆
徐穆字舜和江西吉水人幼聦悟日記千餘言𢎞治癸
丑進士及第授編修己未同考禮闈得倫文叙為省元
癸亥轉侍讀預修通鑑纂要宋元論斷多出其手乙丑
復考禮闈得董玘為省元二公皆名士人以此多穆之
知人武宗登極奉使朝鮮還朝預修孝廟實錄充經筵
講官值逆瑾柄國怒諸詞林不為禮乃改汪俊等于別
衙門是時穆居外艱改南京禮部員外郎服闋改兵部
瑾敗復職病甚擢侍讀學士卒廖道南曰予觀李文正
公所撰墓誌稱穆事親孝事長恭博極羣籍公堂廣坐
言論英發略無遜避非其人噤不出一語其所自負每
骯髒不下物盖實錄也賛曰躍之鏗然鑄之凝然擊之
錚然若干將然胡為而然而胡不然抑豈其然
　
　
　
　
　
　
　
　
　
　
　
　
　殿閣詞林記巻四
欽定四庫全書
　殿閣詞林記巻五
　　　　　　　　　　　　明　廖道南　撰
　　　部學
　　學士承㫖兼吏部尚書詹同
詹同字同文舊名書徽州婺源人生而頴靈獨抱竒氣
元學士虞集以其弟槃之子妻之至正中舉茂才異等
授郴州路學正遇亂道梗因家黄州陳友諒徵為學士
承㫖兼御史高皇帝平陳首召同為國子博士易其名
曰同未幾以為待制起居注時命有司求遺書上謂同
曰三皇五帝之書不盡傳于世故後世鮮知其行事漢
武帝購求遺書六經始出唐虞三代之治始可得見武
帝雄才大畧後世罕及表章六經開闡帝王之學又有
功于後世吾毎于宫中無事輒取孔子之言觀之如節
用而愛人使民以時真治國之良規誠萬世之師也遂
命攷宗廟時享禮洪武元年四月命畫古孝行及起家
戰伐歴試愁苦為圖以垂世訓上謂同曰朕家本業農
祖父皆長者世承忠厚積善餘慶以及于朕今圖兹以
貽子孫俾知王業艱難也同對曰陛下昭徳垂訓莫此
為切上曰富貴易驕艱難易忽久逺易忘後世子孫生
長深宫惟見富貴習于奢侈不知祖宗積累之艱故示
之俾朝夕覽觀庶有所警也是年十二月以同為直學
士二年三月為侍讀學士劉基疏請加禮大臣同因取
戴記及賈誼疏以進且復開說剴切上深納之又諭同
曰古人為文章或以明道徳或以通當世之務典謨之
言明白易知無深怪險僻之語至如諸葛亮出師表亦
何嘗雕琢為文而誠意溢出使人讀之自然忠義感激
近世文士不究道徳之本不務當世之務立辭雖艱深
而意實淺近即使過於司馬相如揚雄何禆實用自今
翰林為文但取通道理明世務者無事浮藻四年乃陟
為吏部尚書上諭曰吏部者衡鑑之司鑑明則物之妍
媸無所遁衡平則物之輕重得其當葢政事之得失在
庶官任官之賢否由吏部任得其人則政理民安任非
其人則瘝官曠職卿等居銓衡之任宜在公平以别賢
否六年七月以同為學士承㫖兼吏部尚書上御奉天
門謂同曰論行事於目前不若鑒之於徃古卿儒者試
言古先帝王為治之道同對曰帝王之治莫善于唐虞
三代可以為萬世法上曰三代而上治本於心三代而
下治由乎法本於心者道徳仁義其用為無窮由乎法
者權謀術數其用有時而窮然為治者違乎道徳仁義
必入于權謀術數甚矣擇術不可不慎也九月壬寅與
宋濂等修日厯為總裁官七年五月丙寅書成名曰皇
明寳訓同以老乞歸上賜之敕曰朕起布衣提三尺劍
總率六師以拯民艱延攬英雄以圖至治凡二紀于兹
曩者親征武昌下城之日爾同以文學之美從朕同游
厥後任博士起居注學士皆舉其職又長吏部辨人才
之賢否審職任之輕重咸得其宜今年雖已邁猶輸誠
效謀迄無少怠可賢也已朕不忍以爾耄年服役奔走
特命以翰林學士致仕爾惟欽哉未幾復起為學士承
㫖同所著有天衢吟嘯及海涓集子徽為左都御史兼
太子少保吏部尚書以事坐廢徽子紱為太子洗馬改
尚寳司丞廖道南曰予嘗艤舟黄人之墟訪詹同之蹟
父老猶能言之及觀國史乃見其獻納忠懇被寵優渥
天造建侯各因其才爾矣可不謂榮焉贊曰鳥惟擇木
魚則依水君臣同游保全終始茍弗善始胡克令終於
昭豪傑附鳳攀龍玉堂視草銓衡秉鑑猗與休哉皇謨
斯贊
　　學士晉兵部尚書樂韶鳳
樂韶鳳字舜儀滁州全椒人洪武初授起居注拜中書
左司員外郎歴陟兵部侍郎尚書六年改侍講學士與
承㫖詹同定祀孔子樂章三月製中都城隍神主上親
為文遣韶鳳奉安九月編集日厯韶鳳為催纂官又命
擇唐宋名儒表箋可為式者頒行天下是月又命撰祭
祀禮成回鑾樂歌八年三月上以舊韻起于江左多失
正音乃命韶鳳與諸廷臣以中原雅音正之書成名曰
洪武正韻九月命攷陵寢朔望節序祀禮韶鳳奏諸廟
寢園各有便殿日祭于廟時祭于便殿漢都洛陽以闗
西諸陵久逺但四時特牲致祭洛陽諸陵毎正月祭郊
廟畢行禮唐園陵皇祖至太祖陵皆朔望節序祭皇考
陵朔望節序進食我朝毎嵗元旦清明七月望十月朔
冬夏二至用太牢致祭其伏臘社毎月朔望用特羊是
年十一月詔定登壇脫舄禮韶鳳奏古者侍坐于長者
屨不上堂解屨不敢當階就而舉之屏於側漢魏以後
朝祭則跣襪唐禮志正旦冬至朝賀上公一人詣西階
脫舄解劍宋開寳通禮太廟祼獻饋食并禘祫皇帝詣
東階下解劍脫舄今議於郊祀廟享前期有司設御幕
于壇東南門外及設執事官脫屨之次于壇門外西側
上皆從之十二年八月又詔定皇太子與諸王往復書
劄禮韶鳳考㨿精詳屢蒙褒答未幾以病免歸復起為
國子祭酒上賜諭曰文廟之設是尊先師也因之為國
學焉歴代以之訓君嗣教公子也故哲王必選名儒以
導學者今朕法前代命爾承是師範闡揚博通使㓜者
記壯者解毋怠寸隂有補于朕政汝往欽哉韶鳳為人
和易簡諒兄弟皆知名于時曰暉開封守曰禮太常卿
曰毅諸暨同知廖道南曰予㓜讀魏杞山詩有云詹吴
宋樂皆時彦撰述承恩晝夜同已知樂學士為名人矣
及觀國史乃得其詳乃知稽古禮文厥功亦不為無助
也贊曰滁州之域是為全椒篤生偉人徳音孔昭士林
之宗邦家之彦熙績兵曹蜚英翰苑康侯三錫于彼日
中詹呉宋樂芳名靡窮
　　侍講學士拜禮部侍郎蔣驥
蔣驥字良夫浙江錢塘人洪武庚辰進士授行人改授
檢討宣徳初轉侍講五年同考㑹試得陳詔為第一預
修兩朝實録進侍講學士拜禮部侍郎初解縉逮繫詔
獄辭連贊善王汝玉及驥縉死而汝玉及驥為顯官驥
子琳歴仕副都御史廵撫貴州征草塘有功後為仇搆
賜死孫銘為中書舍人廖道南曰予至錢塘眺天目游
西湖乃訪蔣君之墟閭里父老尚能談其事者及考杭
志則又多稱其賢予乃泫然悲之贊曰錢塘之江子胥
怒潮西湖之滸武穆泬漻偉哉蔣君屢遭危禍雖數之
竒亦縁其過
　　吏部尚書兼學士王直
王直字行儉江西泰和人永樂甲申進士選庶吉士授
修撰太宗幸北京命直同黄淮楊士竒侍皇太子于南
京及再幸北京命直扈從預修高廟實録轉侍讀仁宗
登極進侍讀學士尋遷右庶子預修兩朝實録擢少詹
事仍兼侍讀學士階中順大夫英宗嗣位總裁宣廟實
録成擢禮部侍郎兼學士出佐部事與胡忠安公相得
甚懽吏部尚書郭璉去以直代之加資徳大夫正治上
卿正統己巳額森入境中官王振勸上北征直率廷臣
上疏曰邊鄙之事自古有之惟在守備嚴固而已國朝
備邊最為上䇿謀臣猛將堅甲利兵隨處備禦且耕且
守今宜慎固封守申明號令俾堅壁清野按兵蓄銳彼
前不得戰退無所掠人馬疲困自當逺遁何必親御六
飛逺臨榆塞况秋暑未退旱氣藴隆青草不豐水泉猶
塞人畜之用實有未充且兵凶戰危利害難保古之聖
王敬慎不忽葢有所見而然兹䙝至尊臨險地非所以
養威持重存大體也上不從命直留守京師加太子太
保榮禄大夫景泰初進少傅兼太子太師議遣使奉迎
太監興安傳諭曰今日誰為文天祥富弼直正色曰主
憂臣辱主辱臣死誰敢有不用命者興安語塞天順改
元乞休歸年八十四卒贈太保謚文端子䆅為翰林檢
討曽孫思為編修李文達公銘其墓曰侃侃王公天賦
其秀有聲煜然大江之右鑾坡鳳閣容與翺翔惟學之
昌惟譽之芳遂秉銓衡不倚不忒百司庶府位稱其徳
廖道南曰初額森入境時人心洶洶莫知所裁直率百
寮廷爭此其為心天日皎皎可鑒焉者及景泰中陳循
當國直亦無所附麗廷議奉迎正色而對葢直躬而篤
於好古者也彭韶贊曰刻志苦學早登科甲被命留京
慎勤守法迎復之間惟公首對即却權奸辭鋒斂氣公
性雖嚴公有雅度大年有識泣以銘墓
　　禮部尚書兼侍講學士王英
王英字時彦江西金谿人永樂甲申進士選庶吉士戊
子重修高廟實録丁亥授修撰丙申轉侍講戊戌二月
扈從太宗北征至庫稜海五月旋師過李陵臺命英往
視碑文英視畢奏稱碑隂有達嚕噶齊字上命毁之謂
英曰爾是二十八人中讀書秀才耶朕需爾用宜勿憚
勞英因奏曰強人入邊罪在不赦但聞天兵逺征遁歸
沙漠願勿窮追上曰秀才惟不欲窮兵黷武朕為天下
國家計爾又曰軍中一切動靜爾有所聞即來密奏上
駐蹕安平鎮有軍士以有過立功無行糧者英曰此皆
壯士也願宥其過而與之庶得其死力上即命兵部尚
書李慶給之甲辰上復北征晏駕榆木川英與尚書蹇
義夏原吉學士楊榮楊士竒同議䘮禮宿内閣凡七日
仁宗登極進侍講學士尋遷右春坊大學士明年賜告
歸省宣宗嗣位召入便殿問曰洪武中有宋濓吴沉朱
善劉三吾永樂間則解縉胡廣俱有重名汝當勉旃罔
俾前人獨専厥美預修兩朝實録陞少詹事兼侍講學
士賜金相犀帶壬子守制奪情正統初預修宣廟實録
充總裁官擢禮部侍郎仍兼侍講學士癸亥命往祀南
鎮祈雨還奏修省事宜上從之果大雨戊辰陟南京禮
部尚書卒諡文安廖道南曰予觀陳敬宗所撰文安傳
以為撫州多名儒若宋之晏殊元之呉澄葢玉笥寳葢
諸山之靈所鍾也及讀國史謂文安樂易善書跌宕不
拘小節固有徵哉贊曰漢有二王咸負芳名宋有二王
並登宰衡文端曰直文安曰英勲如其名永世有徴
　　學士拜禮部侍郎錢習禮
錢習禮名幹以字行江西吉水人永樂辛卯進士選庶
吉士授檢討洪熙初轉侍讀戊申賜觀燈萬嵗山撰詩
以進是嵗典應天鄉試庚戌進侍讀學士壬子上臨幸
史館賦招隱歌賜近臣習禮拜賜是嵗典順天鄉試天
順改元預修兩朝實録充經筵官陞學士是嵗復典應
天鄉試己卯復典順天鄉試乙丑主考㑹試擢禮部侍
郎致仕卒年八十九諡文肅尚書王直銘其墓曰惟公
世家海内所聞政事文章亦煥其羣廖道南曰予讀國
史謂文肅恬靜少慾恭而有禮及攷諸吉志則又稱其
以清節重望名海内人不敢干以私夫君子立身始于
幾㣲極于廣大著于鄉黨昭于邦國庸言庸行豈一朝
一夕之故哉乃知文肅之獲譽于人所由來者逺矣贊
曰靜以正本坦而有容流芳史局為光為龍明堂柱礎
清廟鍾鏞彼美人兮穆如清風
　　學士拜禮部侍郎李紹
李紹字克述江西安福人宣徳癸丑進士選庶吉士授
檢討預修宣廟實録以剰員汰歸楊士竒薦之未及用
景泰初召充經筵官轉修撰歴司經局洗馬兼修撰遷
右庶子兼侍講天順初改尚寳司卿仍兼侍講進學士
尋陞禮部侍郎時有權貴相軋以紹奏事多南音沮之
英廟弗聽且曰禮部不可無此人以士竒常薦之癸未
㑹試紹充貢舉防範甚嚴釐革宿弊成化初預修英廟
實録充副總裁書埀成以疾求解任歸後國子祭酒缺
吏部尚書姚夔薦之召命甫至卒子瑢為雲南布政使
廖道南曰予觀江西通志稱紹素有隱徳及攷國史乃
知楊文貞之力居多士伸於知己信哉贊曰周昌期期
周舍諤諤口納不言行果而確克述土音聞者驚愕獨
簡當宁典司禮樂
　　學士拜禮部侍郎倪謙
倪謙字克譲應天上元人生有四乳人咸異之正統己
未進士及第授編修甲子命祀北岳己巳轉侍講使朝
鮮景泰壬申遷左中允兼侍講侍經筵以易儲事進侍
講學士丙子預修寰宇通志遷左春坊大學士天順紀
元改通政司左參議仍兼侍講遣祭遼荆楚三府還進
學士戊寅憲宗出閣充講讀官己卯主考順天鄉試以
舉子奏𤼵隂事下詔獄謫戍開平成化初復學士職預
修英廟實録擢南京禮部侍郎御史陳選劾之致仕己
丑階正議大夫資治尹復侍郎職丙申陟禮部尚書卒
贈太子少保諡文僖子岳為吏部尚書阜布政使萬安
銘其墓曰偉哉文僖體貌竒異學識超羣詞華鳴世致
身翰林振玉鏗金出使外國驚服夷心歸講經帷尋直
秘殿克當淵衷累承寵眷簡侍青坊啓沃少海天畀困
横欲資亮采帝思舊學仍拜舊官普少宗伯懇乞歸閒
養晦七年有詔復起進大宗伯典兹三禮廖道南曰予
觀國史謂文僖嗜進太急多比匪人以故屢致萋菲不
有文毅曷昭幽潛語有之犂牛之子騂且角於乎况匪
犂乎贊曰鍾阜儲英大江炳靈㓜鍾異質壯負修能禹
錫𤣥都宗元鈷鉧詞翰殊芳疇與為伍於乎不朽貴在
徳修賴有元方其澤悠悠
　　侍讀學士晉南京吏部尚書錢溥
錢溥字原溥直𨽻華亭人正統四年進士太監王振訪
可教内侍書者或薦溥試蔷薇露詩大見稱賞特授檢
討景泰辛未遷左贊善兼檢討七年修寰宇通志轉左
諭徳兼編修天順紀元改尚寳司少卿兼官如故俄陞
侍讀學士修大明一統志充副總裁壬午頒詔安南充
正使貽書與其王論郊迎禮甚悉甲申降廣東順徳知
縣成化丙戌詔復舊官尋起掌南京翰林院事丙申陞
南京吏部左侍郎陟尚書致仕卒賜諡文通溥性輕躁
嗜進嘗作秃婦傳以譏商輅有太監王倫者受業於溥
當英廟大漸時倫出就溥舍妄議時政邏者得之以聞
下獄罪且不測有左右之者乃得末減出為知縣雖累
被彈劾尚遷崇秩識者鄙之廖道南曰士之立身可不
慎哉王振以巨璫秉政噂沓背憎譸張為幻溥也何人
乃首附之卒之不理于口非言者之過也溥之罪也贊
曰漢之喬固白刃罔避唐之訓注甘露不畏一忠一佞
同事異術溥何人斯居身靡惎積乆滋彰云胡弗愧
　　侍讀學士晉禮部尚書周洪謨
周洪謨字堯弼四川長寧人正統甲子鄉試第一明年
進士及第授編修景泰中遷左贊善兼編修上疏十二
事景帝嘉納尋轉侍講改侍讀掌南京翰林院事成化
初召修英廟實録進侍讀學士未幾陞南京國子祭酒
守制服闋改北監上疏奏増孔子樂舞從之踰年擢禮
部侍郎適尚書張文質去位以洪謨代之時議憲宗皇
帝升祔暨孝穆皇太后饗禮上疏畧曰禮必援情以立
義事當㨿古以證今謹按周制天子七廟三昭三穆與
太祖之廟而七文王武王為宗故為九廟葢以后稷為
始祖文武為世室皆百世不遷其餘則以次而祧前乎
周則商以契為祖而湯與三宗百世不遷後乎周則宋
以僖祖為祖而太祖太宗亦百世不遷雖迭有異議大
儒程頤朱熹皆以尊僖祖為得禮之正葢報本反始義
所當重也我高皇帝肇建丕圖追祀四祖至英宗上賓
遂備九室在當時則徳祖為高祖無可推之親在今日
則徳祖當為始祖無可祧之主臣愚以為太祖太宗比
周文武萬世不祧懿祖而下當以次逓遷兹遇憲宗升
祔宜于太廟寢殿之後倣古夾室之意别建一殿分為
九室以俟藏祧主况古有祫祭合祧廟與未祧之主而
祭之于太廟故謂之祫今宜於嵗暮之餘奉迎懿祖祧
主仍居舊位以享祫祭毎嵗一祭視古三年一祫為有
加矣周禮大司樂歌中吕舞大頀以享先妣謂姜嫄為
帝嚳妃為后稷母故特立廟以祀至宋元徳懿徳二后
既有别廟之享章獻章懿二后遂有奉慈之建毎嵗五
享四時薦新上食如常儀兹遇孝陵皇太后祔葬茂陵
所有神主宜于奉先殿旁近宫空室改為别廟庶情文
咸秩幽明允恊矣上從其議又手製璿璣玉衡圖以木
代之規制工巧識者服其精致仕歸尚草奏安國禦夷
十事上之卒所著有四書疑辨録邱文莊公銘其墓曰
明興百年多文學士士専一經惟用作義雷同勦說誰
復致疑侃侃周公實惟經師剖析精㣲擿抉疎漏死者
復生亦不予咎學既宗經文必根理矧居顯位不徒尊
已人皆迂公孰知所存無待而興卓爾不羣廖道南曰
予夙侍帝座廻翔天門乃見洪謨所制璿璣圖者張平
子之靈憲郭守敬之簡儀後先若符及讀五經疑辨録
則又知其用心精密如此非有本而能然乎贊曰堯授
四時舜齊七政顯庇穹祗潛探𤣥運俗儒罔覺誦習成
書承訛襲舛白首紛如矯矯周公直窺象緯璿璣製圖
宗祧析禮文莊之銘可謂知人闡幽明㣲以步芳塵
　　侍讀學士晉禮部尚書李本
李本字立之四川富順人正統戊辰進士選庶吉士授
檢討轉編修預修一統志進侍讀英廟實録成遷南京
太常少卿尋擢禮部侍郎陟尚書卒賜祭葬如例本性
質直不為詭異之行然慷慨尚義聞有義舉則欣然為
之其文章平實𩔖其為人平生不拘小節晚在禮部頗
自豪縱言官劾其與世浮沉非定論云廖道南曰夫莊
生有言自處才不才之間以其無近刑無近名也本也
始而官史局歴奉常何其華也繼而登八座掌三禮何
其要也然而名不孚實悲夫贊曰玉壘之山山石巉巖
錦江之水水雲潺湲巍巍邦彦蹇蹇王官夷考其人天
路孔艱
　　學士晉南京吏部尚書王㒜
王㒜字廷貴常州武進人景泰辛未進士及第授編修
天順癸未轉侍講侍皇太子于東宫成化紀元遷左庶
子兼侍講尋陞學士掌南京翰林院事守制服闋起為
南京國子祭酒時教法久弛㒜嚴立規程精核勤惰雖
權貴不少貸九載考績陞南京吏部右侍郎召入為户
部左侍郎尋陟南京户部尚書改吏部考覈諸司官屬
去取務合輿論卒贈太子太保諡文肅㒜風采凝峻喜
自誇詡居家侈靡子沂至右副都御史廖道南曰予觀
劉文安之贈文肅也以為事君服勤左右無方亶其然
矣及予棹毘陵過其里造其廬有陶朱猗頓之風豈其
父子相繼而然耶不然何其豪奢綺麗至此極也贊曰
於惟季札封于延陵高風邈悠洗濯清泠王氏之先世
有膴仕曰諒曰忠不顯亦世嗣時厥後八座兩䑓漸不
可長亦已焉哉
　　學士晉工部尚書謝一夔
謝一夔字大韶初冒王姓江西新建人天順庚辰廷試
第一授修撰預修英廟實録遷左諭徳成化辛卯十二
月一夔上言彗星之變災異至大謹上五事一曰正宫
闈以端治本二曰親大臣以詢治道三曰開言路以決
壅蔽四曰慎刑獄以廣好生五曰謹妄費以足財用上
怒斥之及預修宋元綱目進學士未幾擢禮部侍郎陟
工部尚書卒贈太子少保一夔為人和易平實與人交
久而益親尤篤于友義為文不事竒詭雕刻其佐禮部
則惟務交好不復持重初都御史閔珪以江西多盗縁
京宦佃户窩聚占恡不𤼵乃奏欲併坐其主一夔與尹
直􁊕之調珪於廣西或問之一夔曰珪之謬也匪吾省
李孜省密奏里閈其為紅巾乎自是人始知朝政紛更
皆孜省之為也廖道南曰予觀江西志謂一夔言婉氣
和善謀而成及觀其所上諸䟽侃而誾巽而法有足追
古者但比之匪人未免遯尾可惜也哉贊曰南昌魁選
前謝後舒杜門講學排闥上書謝登穹顯舒抱於邑月
旦有評予奚容喙
　　學士晉禮部尚書徐瓊
徐瓊字時庸江西金谿人天順丁丑進士及第授編修
預修一統志賜賚有差成化紀元預修英廟實録丁亥
轉侍講典應天鄉試還進侍讀學士掌南京翰林院事
未幾陞太常卿掌國子監祭酒事𢎞治庚戌擢禮部侍
郎丙辰陟禮部尚書加太子少保因四方災異上言請
勤聖學崇君徳罷齋醮停工役禁傳奉辨忠邪數事上
可之瓊為人和易然托姻貴戚陞遷太驟䑓諫論列毎
及其名云廖道南曰自國初以來官必久任政必歴試
而後躋崇階列顯庸漢儒所謂累日取貴積久致官者
勢也瓊自天順至𢎞治亦已久矣史猶譏其驟遷乃若
後之朝滯省署暮超巖廓者又何如哉贊曰翠雲銅斗
寔開金谿黄蜂玉香廻繞丹梯乃生徐君頴異羣兒詞
林史局敡歴以時禮曹冑監敷施有宜貽譏青史夫亦
何為
　　禮部侍郎兼學士汪諧
汪諧字伯諧浙江仁和人舉京闈鄉試被革歸復舉浙
江鄉試天順庚辰登進士改庶吉士授編修預修英廟
實録成化丁亥轉修撰秩滿遷右諭徳修宋元綱目成
陞右庶子侍東宫講讀孝宗登極進少詹事兼侍講學
士修憲廟實録充副總裁官𢎞治辛亥陟禮部侍郎兼
學士請老許之卒贈禮部尚書諧儀度整潔深中簡言
慮事周悉晚益慎密子登中書舍人舉太常卿李文正
公銘其墓曰惟浙東西山清水竒文獻之邦兮公在累
朝史局經闈校文塲兮為名侍臣為能史官主司之良
兮穹階顯曹渙號下頒表幽堂兮廖道南曰予初筮仕
時乃見諧之二子登舉皆翩翩貴公子也其婉順脂韋
如其父云贊曰惟彼錢塘右海左湖海色沆瀣湖光鬱
紓彼美人兮清揚且都登台踐斗具有訏謨
　　學士晉吏部尚書倪岳
倪岳字舜咨應天上元人文僖公謙之子也謙初祀北
岳禱于神其母姚氏感異夢生岳岳生而體貌豐偉目
光炯然望之如神天順甲申登進士改庶吉士授編修
預修英廟實録轉侍讀充經筵講官丁亥修文華大訓
成進學士甲辰充東宫講讀官丙午擢禮部侍郎𢎞治
癸亥陟禮部尚書加太子少保儀文制度多所擬定如
革滛祠正神號禁齋醮絶畨僧却西域諸疏詳盡四方
災異必以上聞其大者如皇儲冠婚之禮太廟祧祔之
儀皆出其議未幾改南京禮部尚書再改南京兵部參
贊機務上言安邊五事一曰重將權一統制二曰増城
堡廣斥堠三曰募民壯去客兵四曰明賞罰嚴間諜五
曰實屯兵復漕運又上七事一曰講學二曰修徳三曰
敬天四曰法祖五曰節宗室六曰汰冗貟七曰闢異端
上皆嘉納之召入為吏部尚書加太子少保卒贈光禄
大夫少保諡文毅官其從子霦為中書舍人岳有文武
才畧在吏部銓選進退各當其才或言别白太過終當
召怨則曰吾知冢宰之職當如是耳事當廷議片言裁
决天下皆仰其風采李文正公銘曰公官北都派出鍾
阜若麟鳳在藪踵接科第繼踐台斗若玉在崑圃為文
章宗為經濟手若錦在織若鐘應扣庭充廟薦若商彞
周卣暨掌天曹為百僚首若鏡在懸鑒物妍醜若鋤在
田務㧞稂莠拒捍强禦鎮定紛糾若虎豹在山藜藿為
守若駕輕載重驅疾以走茍非其才踣者十九古亦有
言君子大受旂常竹帛公且不朽廖道南曰先大夫五
洪公以𢎞治癸丑舉進士時李文正公主試事倪文毅
公知貢舉及甲寅誕夕乃夢二公至庭命名授誥以故
聞文毅之事為詳於乎安得起公于九京而與之籌國
也哉贊曰鍾山雄峙萬峰綿焉大江㢠廻繞百川環焉桓
桓文毅嶽降賢焉明明勲業史局傳焉𦕈於小子夙兆
先焉嚴訓如在奉周旋焉
　　學士晉禮部尚書傅瀚
傅瀚字曰川江西新喻人天順甲申進士選庶吉士授
檢討成化間轉修撰皇太子出閣命兼司經局校書遷
左諭徳兼檢討充經筵講官𢎞治紀元擢太常少卿兼
侍讀預修憲廟實録成進太常卿兼侍讀學士賜告歸
省還擢禮部侍郎兼學士掌詹事府事仍直日講預修
㑹典充副總裁官陟禮部尚書率諸曹疏陳三十餘事不
報初瀚嗾同鄉監生江瑢誣奏大學士劉健李東陽既
而恐謀泄遂嫁其禍于詹事程敏政大學士謝遷尚書
王華咸中誣之及敏政死瀚代之家人驚見怪異瀚憂
悸成疾卒贈太子太保諡文穆子(闕/)為庶吉士授監察
御史廖道南曰予讀國史於瀚極其訾議謂敏政之死
瀚實搆之及觀西涯所撰墓銘則又奬與無間詞何也
豈其實有之與將誣之也贊曰豫章之郡盤龍緲綿五
星奠位二峰柱天三劉博雅三孔仁賢彼哉曰川何獨
不然
　　學士晉禮部尚書李傑
李傑字世賢蘇州常熟人成化丙戌進士選庶吉士授
編修轉侍講乙巳充東宫講讀官進侍讀學士𢎞治初
遷左庶子仍兼前職辛亥陞南京國子祭酒守制服闋
改太常卿兼侍讀學士掌院事庚申擢禮部侍郎正徳
紀元預修孝廟實録充副總裁大學士焦芳擅竄國史
傑亦末如之何書成陟南京禮部尚書丁卯調禮部時
逆瑾用事晉府鎮國將軍表槏賂瑾求封為郡王傑持
正不與瑾銜之竟以是去廖道南曰瑾之炳國虐熖薫
灼一時附麗奔走惟翰苑居多傑乃不辱其身不挫其
志亦可尚也贊曰漢之五侯唐之八闗若趨炎海若倚
氷山傑也人傑掛冠蘇門跡雖往矣神則猶存
　　侍讀學士晉禮部尚書張昇
張昇字啓昭江西南城人成化己丑進士第一授修撰
侍皇太子于東宫充講讀官遷左贊善轉右諭徳孝宗
登極進左庶子兼侍讀疑大學士劉吉抑已因天變劾
奏萬安尹直相繼罷去獨劉吉尚留深結科道昏暮欵
門柔佞取悅無所不至貴戚萬喜依憑宫壼兇熖燻灼
吉與締姻請託公府賂入私門亟宜斥譴如漢䇿免三
公以應災異可也疏上御史魏璋等阿吉意交章論之
坐左遷南京工部員外郎㑹吉去召還復職陞少詹事
兼侍讀學士尋擢禮部侍郎陟尚書時崔志端以樂舞
生為同官昇毎裁抑之御史楊儀之子從禮曹游偶遇
昇撻之儀遂劾昇言官爭相論列致仕加太子太保逆
瑾時復起為尚書為晉藩事忤瑾意奪加官卒贈太子
太傅諡文僖廖道南曰予觀南城志謂昇宦業益懋凡
考祀典擇賢才禁奢靡重名器省供應可身任者次第
行之及攷國史則又力詆其狀如此豈名實不相副耶
贊曰南城二史啓昭景鳴啓昭媕婀景鳴崢嶸揆之古
昔曽鞏李覯二賢往矣誰其克紹
　　侍講學士晉工部尚書董越
董越字尚矩江西寧都人成化己丑進士及第授編修
轉侍讀甲辰選侍東宫講讀充經筵講官𢎞治改元遷
右庶子兼侍講孝宗登極詔使朝鮮宣布徳意却其餽
遺有賦以紀其國俗預修憲廟實録陞太常少卿兼侍
講學士充日講官尋擢南京禮部侍郎陟工部尚書卒
贈太子少保諡文僖越修眉長身博洽善議論成化末
諸執政大臣不相能其門客各有所厚獨越出入諸公
之門皆得其懽心議者以是少之子天錫仕至大理卿
李文正公銘其墓曰謂成之艱殊若易然東隅桑榆惟
公有焉謂壽之艱而不其然坦途摧車抑又誰愆虧盈
益謙天道則有裁培傾覆人所自取數勿或值理則可
守其所未竟以遺厥後廖道南曰予觀寧都志稱越清
介端謹館閣推重然讀文正公之詞似若有憾焉而史
亦不之褒也贊曰金精凌雲山祗儲禎䖍化澄清水若
鳩靈乃誕董君為國重臣胡然而然國史有評
　　侍讀學士拜禮部侍郎費誾
費誾字廷言鎮江丹徒人成化己丑禮部㑹試第一選
庶吉士授編修丙申充經筵官丁酉遷國子司業丁未
轉左諭徳仍理司業事戊午陞祭酒孝廟初開經筵充
講官車駕視學賜坐講彞倫堂褒諭宴賚士林榮之及
直日講改少詹事兼侍讀修憲廟實録成進詹事兼侍
讀學士越月擢禮部侍郎卒年五十有八誾長身偉貌
論議亹出臨事通變慷慨且恭謹自持人恒以公輔期
之其在國學最久士子多所造就倪文僖公撰神道碑曰
江東有木梗與章根蟠厚地摩青蒼匠石睥睨喜欲狂
萬牛必致歸明堂輪囷磅礴登巖廊巍然屹立時之望
風雨侵陵蠧且傷用之未久嗟淪亡廖道南曰夫太上
立徳其次立功其次立言史稱誾恭謹近於有徳者而
議論亹亹又何能言也豈所謂三者無一於是耶贊曰
大江東來趨于丹徒兩峰水殿三茅天都峨峨費君㓜
有壯圖侃侃誾誾雄葢萬夫
　　禮部尚書兼學士呉寛
呉寛字原博蘇州長洲人初以貢入太學督學御史陳
選惜其才令就試登應天魁選成化壬辰㑹試廷試皆
第一授修撰秩滿遷右諭徳充東宫講讀官寛上疏勸
講聖學無分寒暑孝宗嘉納進左庶子兼待讀預修憲
廟實録成陞少詹事兼侍讀學士尋擢吏部侍郎守制
服闋召入典誥勅修㑹典充副總裁書成陟禮部尚書
兼學士仍典誥勅孝肅太皇太后祔廟詔議其禮寛獨
引周姜嫄事請别廟奉享或議呉澄不當從祀寛謂有
益經學議上俱從之卒贈太子太保諡文定官其子奭
為中書舍人李文正公銘其墓曰維世有望間不容偽
上有廷論下則輿議逺且賤者惟彼奴𨽻彼懵不知孰
强而致其所自致匪爵匪位矧其兼之功詎云易惟王
不朽公亦有二有徳有言功則未既廖道南曰予觀呉
志謂寛靜重醇實自少至老人不見其過不為慷慨激
烈之行亦未嘗碌碌茍隨既而觀國史稱寛行履高潔
志操純正勢利所在退避若懦葢其所得者深矣贊曰
人有恒言老成典刑士林蓍蔡䇿府權衡惟匏菴公耆
徳碩人沉渾確實有典有文文正有銘文定有評書之
琬琰無愧名臣
　　侍講學士拜兵部尚書楊守阯
楊守阯字維立文懿公守陳之弟也成化戊戌進士及
第授編修秩滿轉南京侍讀𢎞治紀元預修憲廟實録
充經筵官辛亥遷左諭徳乙夘進侍講學士戊午侍皇
太子于東宫尋擢南京吏部右侍郎庚申攝南京兵部
事因災異疏陳時政辛酉攝南京國子監事䘏生徒清
吏弊人咸稱之壬戌考績入京預修㑹典充副總裁書
成轉左侍郎加尚書致仕卒贈太子少保守阯性耿直
為諸生時上書論救祭酒陳鑑邢譲司業張業有何蕃
石大用之風從兄守隨為工部尚書守陳為吏部侍郎
從弟守隅為布政使從子茂元為刑部侍郎茂仁為按
察使一門貴盛當時莫與儷云李文正公銘其墓曰四
明山高東甬長二川交流滙其旁中結靈秀成文章前
有一樓後二楊文懿多聞天下望公也奮翼相低昂天
子置之白玉堂兩都官重登巖廊五色共補山龍裳政
皆弗竟文則昌終如莫邪㑹干將廖道南曰予讀碧川
文稿其論天下事若指諸掌略無依阿腆䏰而耿直孤
抗葢其得于家庭者多矣贊曰讜言不諱國是惟賢直
氣不回士節則堅金紫盈門圖書滿筵誰珥彤管願續
青編
　　侍讀學士晉南京兵部尚書張澯
張澯字仲湜廣西全州人成化戊戌進士選庶吉士授
編修𢎞治己酉轉侍講戊午充東宫講讀官辛酉主考
順天鄉試己丑進侍讀學士武宗登極陞學士遷國子
監祭酒正徳丁丑擢禮部侍郎己巳陟南京禮部尚書
辛未改南京户部又改吏部時儲位久虚澯率同儕請
建太子言甚剴切甲戌改南京兵部參贊機務條陳八
事又奏革守備廳冗官凡百推用不容請託人皆服其
公乙亥致仕加太子少傅卒澯性剛𥚹與人多不合其
在户部清查逺年逋賦論者謂劉瑾方事督責而澯多
附之及瑾誕日以金壽星為獻澯後及詳辨未可知也
石文隱公銘其墓曰奕奕留都大江為池不有虎臣孰
張王師公總機務惟善是力望之巖巖千仞其壁固我
藩籬人莫敢窺汲也難惑范乎可欺三軍易奪萬夫吾
往是謂理勝非以力强人曰惟公有統馭才公在經筵
天日可回人曰惟公以嚴盡職公在冑監養士以徳抱
直而行積信以施違道干譽公亦咄之公雖云亡有不
朽存湘山峨峨以固其源廖道南曰予師石文隱公剛
介士少許可而於澯極其稱譽非有所試耶贊曰桂林
之滸湘水清漪星崖風洞幽真所栖竹所金川後先挺
竒人之軒輊莫敢我欺
　　學士晉南京禮部尚書江瀾
江瀾字文瀾浙江仁和人成化戊戌進士選庶吉士授
編修𢎞治戊申預修憲廟實録轉侍讀甲寅充經筵講
官是冬冊封荆王乙卯典應天鄉試丙辰簡侍東宫講
讀拜文幣金帶之賜庚申擢侍讀學士預修㑹典壬戌
進學士預修通鑑纂要甲子典順天鄉試乙丑遷少詹
事兼學士丙寅預修孝廟實録充副總裁尋轉吏部侍
郎值逆瑾用事張綵驟握銓柄憾瀾不附己改陟南京
禮部尚書祗肅禋祀禱雨輒應未幾卒瑾敗贈太子少
保諡文昭所著有銓曹春亭東川瀛州諸藳廖道南曰
予嘗友東川之子司空景熙太史景孚俱負雋才抱竒
氣不少下人及攷其誥詞則又稱其持重老成小心恭
謹夫固有不可及者矣贊曰謙謙君子大猷允升温温
恭人大雅不羣𬗟懐幽姿幸覯厥子令聞懋昭有孚神
理
　　侍讀學士拜禮部侍郎馬廷用
馬廷用字良佐四川西充人由鄉舉入胄監大學士邱
濬時為祭酒季試諸生大加稱賞名遂大振登成化戊
戌進士改庶吉士授編修丁未轉侍讀充經筵官乙卯
典順天鄉試預修大明㑹典進侍讀學士掌南京翰林
院事尋陞南京禮部侍郎致仕卒贈南京禮部尚書廷
用敦朴樂易所存鯁介臨事能斷在南京嘗攝户部㑹
江北大饑流民渡江就食者相屬獨持議𤼵廪不俟奏
請所全活甚多外守備官與太常議不合判數語立决
為詩文亦華贍久居散地勇於求退士論多之子金官
布政使龠知府廖道南曰予觀楊守阯贈馬廷用為學
士引二程二蘇為說夫二程穆乎貞矣若二蘇亦豈易
得哉當文莊為祭酒時已識廷用為異才厥後所造不
逮所稱豈亦惑于流俗未反諸古耶贊曰金峨岌嶪錦
川浩蕩山祗水若靈氣充盎偉哉良佐有聲于時虎闈
鷺澤莫敢參差晚陟春卿激流勇退知止知足庶幾無
愧
　　學士晉禮部尚書白鉞
白鉞字秉徳真定南宫人兵部尚書圭之子也成化甲
辰進士及第授編修𢎞治丙辰轉侍讀己未充東宫講
讀官進侍讀學士甲子典應天鄉試正徳丙寅陞學士
充日講官丁卯命授庶吉士業掌院事擢禮部侍郎尋
改吏部陟禮部尚書賜玉帶庚辰命兼學士掌詹事府
事典誥勅加太子少保卒贈太子太保諡文裕李文正
公銘其墓曰世紹科第家為公卿我自得之匪禄䕃是
膺兄翹弟華業擅文武我以文試匪甲胄為伍士門有
學惟經史子曰我所以任固其在此官則有職天地人
曰帝有命我曷敢弗寅進敷講幄入掌綸誥凡有施用
類皆文教父曰恭敏子曰文裕惟千百禩以永終譽廖
道南曰予觀西涯所撰墓志稱鉞為人重厚政尚寛簡
不為骫骳之行瑣屑之節及讀國史謂鉞值逆瑾時多
所遜避亦不失正其然乎其不然乎贊曰惟韓魏公忠
彦相繼惟張魏公南軒為嗣恭敏為父文裕為子尚友
古人庶幾在此
　　學士晉禮部尚書傅珪
傅珪字邦瑞保定清苑人成化丁未進士選庶吉士授
編修𢎞治丙辰命兼司經司校書預修㑹典遷左中允
兼編修乙丑轉左諭徳兼侍講充經筵講官正徳紀元
預修孝廟實録丁卯典應天鄉試戊辰復典武舉己巳
命授庶吉士業充日講官時劉瑾擅權降修撰尋以實
録成復左中允進侍講學士明年陞學士典順天鄉試
擢吏部侍郎三載陟禮部尚書瑾初敗事多變革珪振
舉綱維悉守成法杜絶請謁人不敢干以私嘗條陳十
餘事不報遂致仕去卒以從子棨為後䕃中書舍人陞
禮部主事大學士梁儲銘其墓曰嗟北潭古遺直曰為
臣惟舉職事感中義形色言必詳行必立雖賁獲靡能
易廖道南曰予從中書省嘗見棨之為人和易温雅及
棨奉使長沙過予蒲野寄興高逺怡情恬愉可以想見
北潭公也夫王謝之門多竒士房杜之後無佳兒其然
豈其然乎贊曰和而能介剛而能潛處蠱能飭處困能
亨不激以抗不隨以遷斷斷無他北潭有焉
　　侍講學士晉禮部尚書呉儼
呉儼字克温常州宜興人成化丁未進士選庶吉士授
編修丙辰充經筵講官武宗出閣兼司經局校書庚申
轉左中允辛酉進侍講學士掌南京翰林院事正徳丙
寅召修孝廟實録充經筵日講官兼修玉牒丁卯典順
天鄉試時逆瑾恃寵招權儼于第二塲以為臣不易命
題瑾心已惡之㑹儼擅娶經選掖庭女子瑾益振怒是
嵗朝覲考覈傳㫖罷之瑾誅復職未幾擢南京禮部侍
郎壬申調禮部持節封益府丙子陟南京禮部尚書丁
丑武宗北狩宣大偕府部大臣上疏諫不從未幾卒謚
文肅廖道南曰予嘗友儼之子驥見其雅飭不矜頗有
父風及讀國史謂儼性方嚴操履勤慎居鄉有士行當
官能自立瑾之媒蘖豈其然乎贊曰毘陵之澤陽羡之
村樸菴為祖寗菴為孫清白相耀高華自榮夷考其行
視諸史銘
　　學士晉禮部尚書毛澄
毛澄字憲清直𨽻太倉州人𢎞治癸丑廷試第一授修
撰丙辰同考㑹試己未預修㑹典癸亥轉左諭徳兼修
撰預修通鑑纂要甲子侍皇太子于東宫充講讀官敷
奏明暢孝宗聞之甚喜徹御前中秋宴以賜之乙丑武
宗登極擢左庶子兼侍讀賜金廂束帶預修實録值内
艱歸逆瑾柄國奪所陞秩瑾敗起復仍官侍讀庚申進
侍講學士典順天鄉試九月署國子監事辛未充廷試
讀巻官擢學士充日講官壬申掌院事教庶吉士讀書
甲戌主考禮部㑹試尋陞吏部侍郎丁丑進階通議大
夫陟禮部尚書值武宗南廵公上疏諫阻兵部尚書彭
澤坐哈密事將置重典公預廷議首救免之己卯賜蟒
衣玉帶逆濠就擒江彬擁邊兵邀駕駐通州命文武大
臣出迎人人自危公倡正議謂當訊馘告廟悉從之辛
巳四月同駙馬都尉崔元奉迎今上于郢邸賜白金千
鎰綵叚十襲預修武廟實録充副總裁加太子太傅冊
立中宫皇后充副使持節行禮未幾以議禮弗恊乞休
卒于興濟舟中贈少保諡文簡子希元為都事廖道南
曰文簡公與先大夫五洪公為同榜及予小子就試禮
闈公與宗伯知貢舉雅知素履為詳既而讀邵二泉所
撰行狀稱公資性明粹神采秀朗容止莊潔平生言行
無少偽犯而不校遇事正直不以利害少屈濟物薦賢
恒如不及而未嘗自言於乎非知之深者不能言之至
此切也贊曰才為國華大廷之魁徳為國範太古之儒
貌不勝衣言不出口勲載宗社名齊山斗偉哉若人真
我父師敬誦遺訓若寳蓍龜
　
　
　
　
　
　
　
　
　
　殿閣詞林記巻五
欽定四庫全書
　殿閣詞林記巻六
　　　　　　　　　　　　明　廖道南　撰
　　　館學
　　𢎞文舘學士封誠意伯劉基
劉基字伯温浙江青田人年十四即領春秋大義元至
順癸酉以明經舉進士授髙安丞掲文安公曼碩一見
竒之曰此魏徴流也而英特過之他日其濟時之器乎
初基㳺燕京見書肆有象緯占經閱之經夕談誦如流
其人大驚欲舉以授之基辭曰業已習矣及丞髙安有
進賢鄧祥甫者精於天文術數廼以其學授基焉治髙
安有能聲江西行省辟掾史基辭去尋起為江浙儒學
提舉又辭去嘗與魯淵宇文公諒泛西湖有異雲起西
北祥光掩映湖波如綺諸人皆賦詩記之基獨縱飲不
顧徐呼曰此天子氣也應在金陵十年當有王者起其
下我當輔之衆駭以為狂悉舎之去基獨與門人沈與
京劇飲湖亭時無能知者惟西蜀趙天澤以為隆中諸
葛也方國珍起兵海上元帥多爾濟巴勒被其誘脇省憲
遂舉公為帥府都事基募兵平山㓂呉成改行樞密院
經厯與叅知政事舒穆嚕宜孫守處州以拒國珍遷行省
郎中經畧使李國鳳上其功執政者貪得國珍賂遺奏
入不省授以判官基又辭去歸青田山中乃著郁離子
書我髙皇帝取婺州遣孫炎聘基基指乾象謂人曰此
天命也吾其行乎基至金陵上時務十八䇿上嘉納之
㑹陳友諒入㓂或謀以城降或以鍾山有王者氣欲趍
據之上問基曰先生以為何如基曰先斬主降議及奔
鍾山者乃可破賊爾上曰先生計將安出基曰天道後
舉者勝若散府庫開至誠以固士心伏兵伺隙擊之取
威制敵在兹一舉已而友諒至果大敗走復將討友諒
于九江基曰金星在前火星在後克之必矣上大喜即
出師攻皖城自旦至晡不㧞基請徑趍江州遂㧞之友
諒走湖廣其洪都守將胡廷美遣子約降預請禁約數
事上有難色基自後踢所坐胡床頓悟許之廷美以城
降先是嘗遣都督馮勝出攻基授以方畧俾夜半候望
青雲起則我兵宜伏見黒雲則彼冦兵伏也慎勿妄動
黒雲漸薄與青雲接此冦歸也宜急追之果如所料基
以母冨氏䘮奔歸過衢州值苖軍叛殺守將胡大海耿
再成孫炎等夏毅時守衢城驚懼失措基徐為畫計且
諭諸軍以禍福衆乃定遂與平章邵榮擒苗帥賀李等
克復諸城方國珍素畏基名遣間致書問基因宣布威
徳諷使歸順方氏納欵上遣人訪基以軍國重事基隨
問條答悉合機冝及還都道經建德㑹張士誠冦其城
守將李文忠欲奮擊之基曰不出三日賊可成禽也比
三日黧明基登城望曰賊走矣趍使疾追至東陽悉禽
之基至入謁上問曰友諒據楚士誠據呉二者孰先伐
之便基曰友諒居上流名號未正宜先伐之友諒旣平
取士誠如嚢中物爾巳而友諒復攻洪都上親征之大
戰于鄱陽湖勝負未决基密謀移軍湖口以金木相犯
日制勝上皆從之陳氏平遂决計伐士誠暨北定中原
基運籌居多上時至基所屏人語移時乃去人莫知之
乃以基為太史令一日基見日中有黒子奏曰東南當
失一大將時叅軍胡深征閩果覆沒他日上欲刑人基
曰何為乃語以所夣基曰三人頭上有血此衆字也以
土傅之得土得衆之象也後三日當有騐越三日海寜
果以城降上大喜悉以所留刑者俾基縱之是年熒惑
守心羣臣震懼基勸罪已以回天意上即詔諭羣臣人
心始安值大旱命基讞滯獄多所平反天降㴻雨張昶
上請羣雄旣平宜及時為樂基曰是欲爲趙髙也昶色
動乃使齊翼巖等伺基欲中之傷上廉得其情昶翼巖
伏誅未㡬為御史中丞兼太子贊善大夫上北廵命丞
相李善長及基留守京師且敕以督察奸惡以肅輦轂
基素剛嚴凢中書内府閹人吏胥有犯即捕治宦者監
工匠不肅及宿衞舎人奕棊基啓皇太子悉寘於法有
中書都事李彬者犯法基即廢之善長祈緩其獄弗得
遂􁊕之上還都基言曰鳳陽固帝鄉非天子所都之地
雖置中都不宜居也庫庫特穆爾雖可取然未易輕視
願留意基辭歸青田適章溢奏定處州田稅上命减稅
畝止五合且曰使劉伯温子孫世爲美談也厥後定西
失利庫庫特穆爾北走沙漠上乃手詔召基畧曰爾從
朕於羣雄未定之秋居則匡輔治道動則仰觀天象察
列宿之羅布驗日月之光華𤼵蹤指示無征弗克攻皖
城㧞九江撫饒郡降洪都取武昌平處州爾多力焉至
於彭蠡鏖戰砲聲如雷鬼神悲號星日晦㝠自旦至暮
如是者四爾時在舟中備嘗患難今久而未至朕心慊
焉命駕一來朕心良慰基至上欲拜之爵基曰陛下乃
天授臣何敢貪天功固辭不拜上以事詰責丞相善長
基曰善長勲舊且能輯和諸將上曰是數欲害汝者汝
反爲之地耶汝之忠勲足以任此基曰譬如易柱必得
大木若用小木為之將速顛覆如臣駑鈍尤不可爾上
欲相楊憲基與憲素厚乃直言曰憲有相才無相器夫
宰相者持心如水以義理爲權衡而已無與焉者也今
憲不然能無敗乎上曰汪廣洋何如基曰器局𥚹淺觀
之可知上曰胡惟庸何如基曰彼小犢爾將僨轅而敗
犂矣上曰吾之相無踰於先生基曰臣非不自知但臣
疾惡太深不任繁劇爲之且孤厚恩天下何患無才願
明主悉心求之如目前諸人臣誠未見其可上嘗與論
兵曰克敵在兵制兵在將兵無節制則將不任將非其
人則兵必敗是以兩軍之間决死生成敗之際有精兵
不如良將基曰臣每觀廟筭初謂未必皆然及摧鋒破
敵動若神明臣由是知將之勝又不若主之勝然陛下
不拘古法而勝尤人所難上曰兵者謀也因敵制勝豈
必泥於古哉戰陳之事闔闢竒正頃刻變化如風雲之
無常勢要在通其變爾三年七月以爲𢎞文舘學士十
一月大封功臣拜誠意伯錫之誥命追贈其祖父皆永
嘉郡公四年正月賜歸田里遣子璉赴闕謝恩并上平
西蜀頌上手書優答且問以天象基覆上言霜雪之後
必有陽春今國威已立宜濟以寛上命以其書付之史
舘或有言殺運三十年未除者基歎曰吾若當國掃除
弊俗一二年後寛政可復也初甌括間有隙地曰談洋
基言於上以為頑民負販私鹽因挾方冦爲亂宜設廵
檢司上從之及設廵檢司民以爲非便適茗洋作亂郡
縣匿不以聞基令子璉奏之時胡惟庸柄政憾其所奏
乃謂基圖談洋為已墓地詔以基勲舊赦弗治仍奪其
禄先是楊憲敗後汪廣洋為相復敗胡惟庸繼之基大
慼曰使吾言不驗蒼生福也如其驗諸其如蒼生何八
年正月胡惟庸以醫來視疾飲其藥二服有物積腹中
如石基白於上亦未之省也乃御製文一通遣使送歸
及家一月而薨年六十有五所著有覆瓿集冩情集及
犂眉公集廖道南曰予觀誠意伯集慨然激嘆以爲有
子房之風及誦我聖祖之言亦曰吾子房也夫子房椎
擊沙中何異於伯温之憤方氏也伯温受天文於鄧祥
甫又何異於圯上老人之三畧哉漢之元功大封子房
願封留足矣乃辟榖導引明哲保身始神黃石之術終
從赤松之游易曰介如石不終日貞吉何其智也而伯
温乃徘徊容與雉罹于羅象以齒焚豈其忠於國而弗
智於身耶彭韶賛曰治淪於弱曷仕於時爰歸盛徳仕
止乃宜就桀就湯節義奚虧大哉王佐燭物炳㡬運籌
制勝翼龍以飛昭囬制作文章是咨允爲宗臣爾爵爾
祠
　　𢎞文舘學士羅復仁
羅復仁字(原闕/)江西吉水人初從陳友諒為編修甚見
禮遇歲壬寅太祖髙皇帝兵至九江復仁來降命侍左
右癸卯從破友諒于鄱陽湖命齎蠟書招諭臨江袁州
諸郡甲辰除中書省諮議性率直每論事指陳得失無
所隱避益親信之及武昌久圍不下上以復仁友諒舊
臣命往招諭其子理復仁至城下號慟不已理怪之使
召之入復仁曰今不降大兵且屠城諸民何罪早為之
所則族可保也理由是遂降復招諭江西還為國子助
教以老賜車出入每宴見賜㘴飲食丙午春奉使山西
招諭元將庫庫特穆爾前使多被拘留復仁議論慷慨
獨還洪武元年擢編修二年冬齎詔諭安南命毋侵占
城既至曉以大義安南王恱服還贈以黄金美玉復仁
辭不受歸奏之上多其㢘讓適安南使者至仍令持之
以歸改翰林檢閱未㡬拜𢎞文舘學士屢召論復仁多
土音質俚上以其率直多見聴納尋乞休賜大布之衣
書曰性雖粗率忠直可嘉賜爾布衣放歸田里仍賜玉
帶名馬鐡柱杖㘴墩諸物上嘗幸其第復仁方操塗具
急呼其妻取凳故上每呼為老實羅云廖道南曰馬援
有言非惟君擇臣臣亦擇君夫中原鼎沸綱紀􁫆壞而羣
椎角立未知鹿死誰手復仁乃能辭其故主翊戴真龍
推心置腹直見本眞綸綍寵褒非溢羙也賛曰朴而不
浮戅而有真却金知義賚布知仁玉帶温栗鐡杖堅貞
大哉奎章照耀山城
　　𢎞文館學士危素
危素字大朴撫州金谿人年十五能究五經大㫖與同
郡葛將曽堅黃􁇥更相策勵乃從呉沉范梈遊遂知名
薦入經筵為檢討厯陞學士承㫖奏請加封朱考亭楊
龜山李延平真西山蔡九峰從祀俱從其論國初徐逹
収燕京令故臣咸投告身素與編修黃冔誓死於難有
報國寺僧梓者救之乃免而冔竟死矣逹乃以素歸上
雅聞素文學仍命為侍講學士因進言宋朝諸陵爲元
西僧所發以理宗頂骨爲飲器上聞之惻然曰宋南渡
諸君無大失德與元又非世讐旣乘其弱取之何乃縱
奸人肆酷如是耶即命守將呉勉訪索頂骨得之僧廬
命有司厝於京城之南紹興亦以永穆陵圖來獻命掩
瘞故處時值丼露降宋濂為頌上問素此何徴也素曰
王者愛養耆老則丼露降而松柏受之尊賢容衆則竹
葦受之今丼露降於松是陛下養老所致也宜以制幣
册告宗廟頒於史館以永休聞三年四月命素及胡鉉
雎稼王大中俱為𢎞文館學士鉉歸素撰皇陵碑以獻
上念其老賜小車免朝謁時從論說經史質証疑義御
史王著等劾素亡國之臣不冝居侍從乃謫居和州之
含山所著有宋史稿元史稿文集五十篇奏議三巻宋
濂銘其墓曰大明方隆多士景從有詔任公侍講禁中
公文之純大音𤣥酒道則在兹爵禄何有孰高為山孰
深為淵文之有傳終古昭宣廖道南曰素仕元秉文衡
都樞要學者仰之如星凰及徐逹収燕薊命仕兀者投
告身素與編修黃冔約死於難冔死而素背約焉及至
躋顯榮陟清華愧東閣之履聲慘南滁之汗顔竟自經
於溝瀆而不之恥莊生有言哀莫大於心死素之謂矣
賛曰華國之才救時之畧其學博雅其操簡約鳥則擇
木魚則依水爲臣不二有負斯語
　宫學
　　左春坊大學士董倫
董倫字安常順天宛平人所學浩博沉潜學者從之稱
為貝川先生洪武十五年張寜以明經薦入朝奏對稱
㫖授春坊賛善大夫侍懿文太子陳說剴切髙皇帝嘉
之未㡬補河南叅議二十五年改詹事院爲府遴選東
宫官属以唐鐸為詹事祝春李文吉為少詹事而以倫
為春坊大學士倫薦葛伯衡代已三十年以詿誤坐事
謫雲南教官皇太孫憐之賜白金為道里費倫涉淮溯
汴驅馳梁雍以逹於蜀蜀王聞而重之賦詩八章以贈
其行時雲南初開倫以身教用夏變夷逺人嚮慕建文
中召入爲禮部侍郎兼學士階嘉議大夫御書怡老堂
三大字及髹几玉鳩杖各一倫上表略云臣素無閥閱
功勞兼乏智能才藝徒知篤信于古道自分無用于明
時幸䝉髙皇帝之知忝拜左春坊之命任臣以兩宫
輔導之職稱臣為三葉帝王之師兹者踐阼之初乃復
馳書以召蒼顔白髪萬里來歸金馬玉堂十年如昨自
今持杖戒噎則思兆民或阻于飢凭几安身則念一物
或失其所乃方孝孺代撰也先是解縉代夏長文章奏
劾都御史袁泰謫河州至是倫薦之召還為待詔其汲
引士𩔖如此廖道南曰予觀順天志穪倫端厚質實及
考諸國史乃知其歴履夫方遜志解春雨皆名儒也或
代之撰表或受其薦剡其人品髙尚可徴也已賛曰真
人啟運哲士景從獻策彤廷授經青宫出補大藩入司
坊學侃侃大節卓彼先覺
　　左春坊大學士李至剛
李至剛名銅以字行浙江寧海人少從楊鐵崖游洪武
初以明經舉侍懿文太子初授祠部試郎中坐事謫
戍邊未幾召還為虞部郎中尋補河南叅議㑹河决汴
堤以匡濟調湖廣叅議太宗登極至剛來朝擢右通政
預修髙廟實録陟禮部尚書甲申册立皇太子命至剛
兼左春坊大學士初開經筵同解縉進講及修永樂大
典多所裁定侍郎宋禮劾之降儀制郎中及縉被譛
詞連至剛下詔獄仁宗嗣位復以通政改守興化府卒
子源中永樂甲辰進士廖道南曰予讀楊文貞公所撰
至剛墓表稱其入典邦禮輔儲君出佐藩翰守名郡顯
庸光大雖間歴夷險然回視同儕輩覆滅消亡何可勝
計蓋指縉也及攷縉所評至剛語曰誕而附勢雖才不
端太宗後舉以告仁宗曰至剛朕洞燭之矣縉語有徴
非狂士也於乎豈士竒亦忌縉耶賛曰崛強此老􁧑歴
居多屢遭竒禍弗罹于羅大紳少之文貞則多聖謨如
在人其謂何
　　右春坊大學士曽棨
曽棨字子啓江西永豐人永樂甲申進士第一授修撰
軀儀膚碩問學敏贍太宗竒其才命解縉選二十八人
為庻吉士進文淵閣棨為之冠上嘗召問棨應對如響
命撰天馬海青歌揮筆立就詞氣豪宕預修永樂大典
充副総裁官丁亥轉侍講守制車駕幸北京起復扈從
同邑有坐建文間黨繫者人咸為棨危又所居西長安
門失火延及禁垣上皆以棨故不問秩滿進侍讀學士
重修髙廟實録成駢沐賜賚仁宗嗣位遷右春坊大學
士仍兼侍讀階奉議大夫宣德改元預修兩朝實録成
賜金織襲衣寳帶擢少詹事仍兼侍講學士卒贈禮部
侍郎楊榮銘其墓曰永樂初科首賜及第玉質金聲為
國令器居官翰苑克慎克勤文行之懿逺近著聞廖道
南曰予觀國史謂棨温雅英邁喜推薦士學博才曠為
文沛然惜乎天不假之以年未究厥終也賛曰渥洼神
駒奔風逸電丹穴威鳳雲輝星爛子啟之才夙自天成
大廷擢魁宫府埀名天奪之速齎志以没長篇大章照
耀石室
　　詹事兼侍讀學士李泰
李泰字文通順天香河人正統戊辰進士選庶吉士授
編修景㤗間遷左春坊司直郎兼編修再轉右中允英
廟復辟改尚寳司丞兼編修既而侍東宫講讀轉侍講
成化改元陞侍講學士兼經筵官尋侍文華日講預修
英廟實録成陞少詹事兼侍講學士未幾進詹事兼職
如故卒年四十三賜祭塟贈禮部侍郎太監李永昌泰
之伯父也正統中掌章奏有寵泰為其後初應鄉試
京尹進録英廟問左右李泰中否見其名甚喜及官翰
林頗知向學矜已自足性狷僻與人寡合而所與者則
相朋比汲引士論以是薄之廖道南曰予讀小説家見
唐有皮思謙者冒中常侍魚朝恩之寵登髙科歴顯仕
未嘗身為其後獲居宥宻如李泰者也嗟乎翰林清要
貴重匪宿儒不可以斯人踐斯地豈非予殿閣師濟之
辱乎賛曰曹瞞後騰思謙冒恩史局溷處掖庭奥援泰
也雖才歴試則愆鴟蹲鳳池有汗斯顔
　　吏部侍郎兼侍講學士楊守陳
楊守陳字維新浙江鄞縣人景㤗辛未進士選庶吉士
授編修預修一統志轉侍講憲宗登極充經筵講官一
日講尚書武成篇守陳曰古穪舜無為而治武王埀拱
而天下治蓋聖人勞于求賢佚于得人後世人主深居
禁中委政内侍者召望夷之禍髙拱無為肆情嬖豔者
啟禄山之變孟子所謂安危利菑此之謂也時中官梁
方及昭德萬妃有寵故守陳及之聞者悚然未幾遷司
經局洗馬進侍講學士孝宗出閣命侍講讀時議憲廟
升祔禮守陳上言古者天子七廟祖有功宗有德凡號
太祖者即始祖當尊以配天若商周之契稷則又以功
論不以統論也宋之僖祖可比商報乙周亞圉非契稷
比議者徒取王安石之説遂使七廟之間既有始祖又
有太祖既以配天又不正南向之位名與實乖皆非禮
也今升祔憲廟請并祧徳懿熈三祖自仁宗以下為七
廟異時祧盡則以太祖擬商周契稷而祧主蔵于後寢
祫禮行于前廟時享則尊太祖祫祭則尊徳祖各不失尊
庶無悖禮執政不能從及修文華大訓成陞少詹事仍
兼侍講學士守陳上言二事其一請開日講云陛下一
日御文華殿之時多處乾清宫之時少則欲寡而心清
惑少而理明得于内者純出治之本立矣其二請御午
朝云大政則召大臣靣議未當則許諫官救正俾賢才
常集于目前視聽不偏于左右資于外者深致治之綱
舉矣若如近日凡百題奏付内監調㫖批荅臣恐積弊
未革隠禍已深不但如目前所慮而已上褒荅之未幾
擢吏部侍郎兼詹事府丞專典史事英廟實録充縂
裁官踰年卒贈禮部尚書謚文懿何喬新叙其集曰
文懿載筆蘭䑓讎書延閣侍講經幄輔導儲宫三十餘
年自六經諸史旁及九流靡不探源綜要故其𤼵于文
也法度森嚴如龍虎鳥蛇布立于行陣意態閒雅如朱
紘赤舄周旋于殿陛其閎深雄放又如彭蠡驚濤龍門
駭浪浩乎淼乎不可狎玩也王鏊誄之曰聖亡經在異
說紛兮阨秦造漢離多門兮商詩瞿易授受親兮黨同
矜異傳失真兮遺言奥㫖不尚存兮唐有啖趙宋孫石
兮抱經剗傳挺見特兮逮乎伊洛義轉精兮紫陽承之
集厥成兮設科置學為世程兮父傳師授莫知其端兮
雖有異說誰敢干兮於文懿公生已後兮周漢唐宋得
通究兮聖經浩浩如天淵兮家鑚人淬庶或全兮瑰辭
㣲義日星陳兮取信何傷益自珍兮嗟我何知乃得師
兮謂公自信當勿疑兮太羮𤣥酒所貴希兮豈不或過
志亦竒兮後千萬年來者誰兮廖道南曰予讀文懿桂
坊金坡諸稿固已異之及觀國史謂其恬静易直仕雖
齟齬而守正不變彭韶賛曰無思不通無書不讀講章
震主聽者悚服羡彼世光袍笏滿床有三尚書有六桂
坊吁嗟我公直筆如競奏草已具死不目瞑
　　少詹事兼學士柯潜
柯潜字孟時福建莆田人景泰辛未進士第一授修撰
明年遷右中允丙子寰宇通志成轉司經局洗馬天順
丁丑改尚寳少卿兼修撰己卯侍東宫講讀憲宗踐阼
擢學士掌院事授庶吉士業誠心訓迪士多造就凡百
廢弛悉加振作人以是多之預修英廟實録成陞少詹
事兼學士成化戊子充日講官守制歸適祭酒缺廷議
㑹舉詔起復之潜力辭不起卒潜為人髙介有氣節遇
事不茍故今詞林諸士尚呼為柯竹嵓云楊文懿公叙
輓集曰孟時姿儀德器才識文學夐出人表且秉史筆
典文衡視院篆侍講幄茂著勞望士方仰之若山嶽民
具望之作霖雨天胡奪之速耶廖道南曰予游翰林見
有亭一區曰柯亭有栢二株曰柯學士栢何其流風遺
澤令人永矢勿諼也盖其孤介之節剛正之氣所漸被
者逺矣賛曰壺山之隂蘭水之陽倫魁夙兆宫端潜光
竹巖流清栢亭埀芳有斐君子終焉允臧
　　詹事兼學士程敏政
程敏政字克勤徽州休寧人生而蚤慧侍父襄毅公官
蜀巡撫侍郎羅綺以神童薦英宗召至便殿試以春聫
應對如響館閣覆試賦聖節及瑞雪詩并經義援筆立
就詔詣翰林讀書李文達公妻以女成化丙戌進士及
第授編修預修英廟實錄秩滿轉侍講及修宋元綱目
敏政自撰宋史受終考大學士彭文憲公稱之遷左春
坊左諭徳充經筵講官乙未廷試讀巻丙午主考應天
鄉試孝宗登極陞少詹事兼侍講學士充日講官時詔
議從祀孔子禮敏政上言聖王治天下以祀典為重故
有功徳于一時者一時祀之更代則已有功徳于一方
者一方祀之踰境則已况孔子功徳在萬世必文與行
兼名與實副者乃可以從祀若戴聖身䧟贓吏劉向喜談
神仙馬融為梁冀草詔殺李固何休解春秋黜周王魯
王弼何晏倡為清談王肅佐司馬昭簒魏杜預為吏不
廉為将不義得罪名教𩔖當黜祀䟽上㑹御史魏璋以
曖昧中傷之致仕歸郎中陸容給事中楊廉辯其寃上
召之還擢太常卿仍兼前職教習庶吉士預修玉牒乙
卯守制歸服闋詔修㑹典充副総裁官轉詹事兼學士
尋陞禮部右侍郎掌詹事府事侍皇太子講讀己未主
考禮闈給事中華㫤劾之詔廷辯㫤語塞坐罪敏政致
仕卒贈禮部尚書所著有皇明文衡瀛賢奏對儀禮定
本新安文獻志宋遺民録諸書廖道南曰予為兒時竊
觀篁墩文集浩乎其莫禦及予謫居徽上登齊雲望紫
陽訪其廬吊其墓想見其為人蓋一代之豪也而卒被
誣以死當國者寧不有遺憾耶賛曰黃山嶻嶪萬仞干
霄練水渟浤百川怒號惟彼齊雲紫翠岹嶢篤生英又
卓哉人豪磊落髙邁天風海濤撰述紬繹璽絲牛毛青
蠅貝錦見睍則消誦述遺編徳音孔昭
　　詹事兼侍讀學士陸簡
陸簡字廉伯常州武進人成化乙酉鄉貢第一明年進
士及第授編修秩滿轉侍講預修宋元綱目成遷右諭
徳充東宫講讀官𢎞治紀元召修憲廟實録陞右庶子
兼侍讀充經筵日講官辛亥擢少詹事兼侍講學士甲
寅以日講勞特陞詹事兼侍讀學士踰年卒贈禮部右
侍郎簡姿貎秀偉少有俊才頗不自檢晚益矜誇自負
當逺到既乆滯不顯亦多鬱抑齎志以没李文正公銘
其墓曰文以竒勝耻弗已出持堅敵強孰能我屈中所
自負觸事硎𤼵有銛弗施飲志而沒若在冶金乆乃成
質器之斯艱恒百斯一成斯棄斯嗟彼造物謂天黙黙
孰爾揭揭廖道南曰予友水南張學士謂陸龍臯氣蓋
萬夫才雄一時及接其子煥章諸郎咸有父風予過武
進乃得訪其幽蹤遺跡蓋志大而術踈者也賛曰矯矯
龍臯淵淵鳳池夙負英氣𡨕繹𤣥思麗藻所裁信史誰
欺徴羣公子永世有詞
　　吏部侍郎兼學士掌詹事府事張元禎
張元禎字廷祥江西南昌人天順庚辰進士選庶吉士
授編修憲宗登極禎上言三事一曰勤聖學二曰公聴
政三曰廣用賢上嘉納成化丁亥謝病歸二十餘年潜
心理學士子多從之游孝宗即位召修憲廟實錄轉左
春坊左賛善上疏論王道幾萬言己酉主考應天鄉試
辛亥陞侍講學士掌南京翰林院事疏侍母養歸九年
召修㑹典充副總裁書成進學士壬戌遷南京太常卿
癸亥召修厯代通鑑纂要改太常卿兼學士甲子命掌
詹事府事上疏請觀太極圖西銘諸書上亟命内閣取
觀之未幾擢吏部侍郎兼職如故元禎為人孤峭竒拔
其所交游若天台陳選南海陳獻章豐城羅倫江浦
莊㫤皆一時名士也李文正公銘其墓曰木生在山久
乃益堅輦至于途蹶萬牛以㒹貢之明堂將棟將梁忽
内蝕以傷孰其生之而棄厥良人才實殊公負其有唯
厥攸負曰可與大受與不在天受不在予夫茍不自愧
遑䘏其誰維文之絶惟名之揭彼利達者疇巧疇拙地
靈人傑惟鄉邦之哲百世之下山不泐水不嚙惟張東
白之穴廖道南曰予嘗讀東白集若彭蠡奔濤匡阜飛
壑不可蹤跡及觀國史則又有不滿人意者於乎豈其
才髙見忌耶賛曰匡阜之涯羣峰蜿蜒彭蠡之濱衆派
淪漣東白學古襟嶽帶湖煙雲鳳標星斗龍圖西涯有
碑守溪有志於乎已矣令名不世
　　禮部尚書兼學士劉春
劉春字仲仁四川巴縣人成化癸夘鄉試第一丁未進
士及第授編修𢎞治辛亥轉修撰庚申充東宫講讀官
秩滿遷左諭徳癸亥預修㑹典進侍講學士正統紀元
陞學士辛未擢吏部侍郎充經筵日講官明年陟禮部
尚書占城世子失國竄居邦都郎請封春曰春秋公孫
青尚不辱命于衛况天朝乎疏上已之又明年改南京
吏部尚書辛巳調禮部尚書兼學士典誥勑掌詹事府
事卒贈太子太保諡文簡子彭年舉進士為督學副使
今擢都御史延年䕃中書舍人禮部主事孫起宗戊戌
進士大學士楊廷和銘其墓曰重慶先達曰蹇忠定文
簡繼之煒煒輝映其始從事史局講筵隨試自效職業
罔愆四典三禮秩亦屢遷法守是慎不比于權召自留
都司帝之制行將大受叅預政事諧于庻明以賛新治
胡進之難胡奪之易廖道南曰予為庶吉士時東川公
方起赴闕見其醇雅篤厚有古人風方擬樹教秘書省
未幾而亡石齋之銘豈欺我哉賛曰峨嵋㠎嶫灧澦淵
渟忠定先奮文簡後征恂恂其貌翼翼其心兩川黎老
兹其典刑
　　禮部尚書兼學士李遜學
李遜學字希賢河南上蔡人成化丁未進士選庶吉士
授檢討𢎞治丙辰出補浙江僉事以憂去服闋陞陜西
副使又以憂去起復改山東前後更三任俱督學政所
至務崇寛厚頗得士心正徳戊辰召入為太常少卿提
督四夷舘仍兼侍講尋擢户部侍郎提督太倉禮部侍
郎乙亥陟南京禮部尚書丙子以慶賀入京調禮部明
年兼學士掌詹事府事典誥勑命授庶吉士業卒廖道
南曰予計偕時嘗過蔡之故墟訪春秋列侯故蹟及式
公之閭無恙也既而入讀中秘書而公已不作矣賛曰
上蔡之先寔惟申伯迄今百祀誰復繼絶峨峨宗伯赫
赫宫端簮纓輝映不愧南冠
　　　廱學
　　侍讀學士拜祭酒魏觀
魏觀字把山武昌蒲圻人父雲瑞隱徳弗耀觀讀書蒲
首山中勤苦弗輟性喜吟咏觸物感興陶冩自如乃搆
亭曰梅初以寄志焉元吕忠肅公讀其詩嘆賞薦於朝
辭弗就江漢既平觀被徴與青田劉基金華宋濂諸儒
同謁上與語大竒之授平江州學正遷國子助教浙江
提刑僉事吴元年改兩淮都轉運使入為起居注一日
同待制王禕侍上問曰漢髙祖唐太宗孰優觀曰太宗
雖才兼文武於善未免矯揉髙祖豁達大度規模𢎞逺
以兹觀之髙祖為優上曰髙祖之度人皆知之然其記
兄嫂之怨封其子為戞羮侯怨豐之叛不封雍齒不肯
以豐為湯沐邑度亦未𢎞矣太宗規模雖不及髙祖然
能其駕馭羣臣各為巳用大業巳定卒能保全功臣此
則太宗為優也洪武初建大本堂命觀侍太子説書及
授秦晉諸王經觀有詩記之(詩曰翠葆葳蕤九鳳旗東/華遥望立多時都堂啓事)
(貂蟬集宿衛輪班虎豹馳月繞珠簾陞講席花迎/金輅肅朝儀六王炳炳前星後珠緯聮輝上玉墀)二年
十月甲戌天降膏露于乾清宫禁林上問災祥觀曰帝
王恩及于物順于人則甘露降陛下誕寛民賦衆庶懽
豫底于敉寧神應之臻職此故也十一月冬煖如春上
召偕危素詹同吴琳宋濂遊觀内苑錫燕紫閣御製序
文賜之曰卿等各賦一詩以述今日之樂觀奏詩(詩云/深冬)
(晴煖動逾旬内苑遊觀詔侍臣五色慶雲開鳯尾九重/麗日繞龍鱗和鸞喜奉彤車御式燕忻叨紫閣賓淑氣)
(已從天上轉人/間無地不陽春)上覽之大喜三年正月轉太常卿賜之
制曰太常之職掌郊廟社稷山川羣神之祀厥任重矣
爾觀學行方正事朕有年屢持憲節振揚風紀及領鹽
運勞績茂彰頃居翰院日記言動朝夕之間屢進讜論
尤簡朕心兹用長于太常益恭乃軄七月命觀改定太
廟祝文稱孝子皇帝臣凡遣太子行禮稱長子某著為
令是月陟為侍讀學士十二月辛酉編集大明志成以
觀為嘉議大夫國子祭酒宋濂為司業四年廷試進士
觀與博士孫吾與修撰王僎為讀巻官乃得吴伯宗等
一百二十人時開科之始得人㝡盛而伯宗卒為名臣
人以此多觀之識九月坐考祀孔子禮不以時奏乃謫
觀知龍南縣濂知安逺縣行未至任即召還以為禮部
主事上賜燕奉天門喜曰前日逐卿去今日與卿飲何
其樂哉仍命各賦一詩五年三月上念姑蘇為京輔重
地經張士誠之亂荼毒罔有寧宇廷臣咸薦觀有治才
乃出知蘇州府既涖事懲陳寧苛政鋤暴樹良寛而且
肅敬老恤民大建學舍乃闢宣聖廟庭舉鄉飲酒禮聘
郡賢士周南老王行徐用誠與教授貢頴之定儀節髙
啓王彛張羽闡文學郡多耆耋崑山周夀誼年百有十
嵗吳縣楊茂年九十三林文友年九十二皆延至之禮
成彬彬可觀夀誼還躬餞諸郊再拜送之觀者如堵時
戎事倥􁦖百物彫耗禮文衰落乃能力挽躬行風教勃
興封部皥然課績為天下最上嘉之陟為四川行省叅
知政事蘇父老上疏願留仍命觀還郡七年觀以舊治
為士誠竊據且郡多水患乃修府浚河以壯士觀以資
民利御史張度誣其興既滅之基遂與髙啓等俱獲罪
上悔之命所在致祭皇太子諸王哀賻有加乃歸瘞于
蒲圻燈窩山廖道南曰把山予里人也予自髫童訪其
廬吊其墓未嘗不泫然悲焉及誦其所為蒲山牧唱集
思見其人而弗可得也既而讀楊符鄉序曰先生之心
廣大而髙明先生之才篤實而端重其學博其辭贍其
所履任率有成績事至不擇利害而為之有古大臣君
子之風黔國沐璘亦曰貌偉而修氣完而優聳衡廬之
神秀瑩江漢之清秋其為徳也雖畊而隱其為名也匪
釣而求與宋景濂碧崖亭辭蘇伯衡梅初亭記相符合
也賛曰維我蒲山衡嶽之支維我蓴川洞庭之湄先生
崛起于蒲之里邦之司直國之良史伯衡有記景濂有
辭璧月珠星光彩陸離
　　學士拜祭酒李時勉
李時勉名懋以字行江西安福人五嵗即知學七嵗小
學四書皆能成誦甫成童言動以禮既長大肆力於學
夜以達旦隆冬盛暑無間永樂甲申進士選庶吉士預
修太祖實錄守制服闋起復授刑部主事仍與纂修書
成轉侍讀三殿災詔求直言時勉條陳十五事一曰停
止工作二曰罷四夷朝貢三曰汰冗官四曰賑饑荒五
曰慎選舉六曰嚴考覈七曰理刑獄八曰黜贓官九曰
散處達官十曰罷遣僧道十一曰省買辦十二曰革接
遞軍夫十三曰免生員充軍十四曰設法儧運十五曰
優恤軍士太宗嘉之未幾被讒下獄既而宥之癸夘以
楊榮薦復其官洪熈初上疏言事命武士以金𤓰捶之
傷肋幾死明日改監察御史又明日下錦衣獄宣宗登
極謂左右曰李時勉能直言忠臣也召對于萬嵗山命
誦前所上疏時勉誦至六事少止曰天威嚴重不能詳
記上㣲笑曰政自難言耳問奏稿在否曰已焚之矣特
命宥之修兩朝實錄成進侍讀學士一日上幸史舘撒
金錢于地衆爭取之時勉端立不動上親取袖中餘錢
賜之又幸文淵閣命諸學士飲上曰時勉非朕安能飲
此酒正統戊午陞學士已而遷國子祭酒既涖任崇㢘
恥抑奔競别賢否示勸懲士習丕變諸生有疾躬為醫
療至於貧不能娶死不能殯者皆為營辦恩義兼盡不
啻父子疏請修太學王振怒坐以擅伐官樹枷號監前
監生石大用上章救之獲免嗣是屢乞休諸生伏闕輒
留之嵗丁夘懇疏致仕允之命給驛舟賜寶鏹為道里
費去之日諸生涕泗送者數千人觀者如堵既歸聞車
駕蒙塵號慟上疏言選將練兵數事卒諡文毅改諡忠
文廖道南曰予觀名臣錄稱時勉至孝父有疾躬親湯
藥不離側恤孤救難無間戚䟽楊文貞公云時勉文學
老成操行修㓗節義足以表俗剛正足以任事量足以
容物而志則不可奪真確論也彭韶賛曰嗚呼剛士浩
然正氣博聞有養學自中秘危言峻行厯事四帝臣身
百折臣心不替學士司成奸驕我忌荷校願代門徒之
義歸老於田名儒風致
　　侍講學士署祭酒邢寛
邢寛字用大直𨽻無為州人㓜頴敏力學不輟永樂甲
辰廷試初擬孫曰恭為第一太宗皇帝以曰恭一暴字
耳及見邢寛二字甚喜遂親擢為第一授修撰預修仁
宗實錄轉侍講正統戊午預修宣宗實錄賜織金文綺
加從五品俸己未同考㑹試尋引疾家居上言民情十
餘事丙寅召至復任丁夘主考順天鄉試景泰壬申進
侍講學士署南京國子監事卒廖道南曰予考國史稱
寛居家孝友與人交終始不渝且處心夷坦於物無所
忤嗟乎庸言之信庸行之謹豈一朝一夕之故哉盖其
所養者厚矣賛曰霍山之麓寔為廬郡佳氣鬱結中啓
昌運邢君之起夙著休聞厯事四朝蔚然有文
　　侍講學士拜祭酒陳詢
陳詢字汝同直𨽻華亭人永樂乙未進士選庶吉士授
編修宣徳間轉修撰正統初充經筵講官預修宣廟實
錄進侍讀秩滿陞侍講學士坐累謫知安陸州己巳召
入為大理少卿巡撫大名諸郡改太常少卿兼侍講學
士尋改國子祭酒天順戊寅卒廖道南曰予讀國史稱
詢剛直慷慨但嗜酒豪放不矜細行及攷松志乃知其
素履考無咎也賛曰翛然有鶴唳于華亭刷羽林臯揚
聲海濱彼美人兮抱光含醇秉徳惟恒履險不傾
　　侍讀學士拜祭酒陳鑑
陳鑑字緝熈直𨽻長洲人父潤戌遼道經京師以鑑托
于舊游范叔瓉遣從王居為神樂觀道士正統戊辰進
士及第授編修景泰中轉修撰充經筵講官天順初預
修一統志遷侍讀成化初預修英廟實錄進侍讀學士
未幾補國子祭酒初祭酒邢讓為大學士萬安構害延
蔓及于鑑㑹廷鞫讓辨不已鑑曰吾為國師安能喋喋
對刀筆吏哉遂自誣服除名楊守阯上書訟其寃廷議
壮之廖道南曰予讀碧川論救鑑疏有云文章政事時
望所歸自今論之其人品可知雖㓜從羽衣長即儒服
變墨崇正亦可尚也賛曰師道克艱匪人弗受法紀克
明匪人弗宥緝熈之悮惟立之救人兩恕之孰批厥繆
　　　寺學
　　直學士兼太常卿范常
范常字子權滁州人宋青山先生孟申孫也㓜警晤嗜
學淹貫古今性夷粹無競篤於行義鄉里咸重之謂其
有青山先生風至正甲午太祖兵克滁駐蹕城中常以
文學聞即召見禮遇之預典兵牘授總管府知事從克
和州乙未六月扈蹕渡江取太平授元帥府都事丙申
三月定建康皆預謀議自是下毗陵及取江南諸郡賛
畫居多辛丑七月乙酉朔命為太平知府既至募民種
藝時兵亂乏種官廪有榖數千石常請於朝悉發貸之
至秋大稔私庾既實官廪亦充乃興學校延師儒民甚
安之上嘉其績召入為侍儀訪以時政及古今事宜常
直對無隱又嘗紀滁和事績上之上嘉恱洪武元年四
月癸亥擢為翰林直學士尋兼太常卿時肇興禮樂講
究設施常多預議無何以疾免尋起為起居注復懇乞
歸上重念其老許致仕御製詩四章寵之賜宅一區于
太平因家焉子袓仕至右通政改雲南左叅政廖道南曰
豐沛之歌壯士興懐南陽之謡勳戚増榮而况漆沮造
周亳都肇商振古如兹矣我聖祖起中都一時風雲景
從攀鱗附翼者固皆魁梧竒犖倜儻雄杰士也如范常
者盖居一於是矣賛曰神龍奮淵蛟螭蜿蜒威鳳翔霄
鵰鶚蹁躚真人纂厯時乗御天聲應氣求無物不然子
權俊又紹武青山起于帝鄉厯試間關
　　侍講學士拜太常少卿髙巽志
髙巽志字士敏徐州蕭縣人元末僑寓嘉興㓜嗜學從
父宦游吴中時宣城貢師泰鄱陽周伯琦皆與之交後
為鄮山書院山長洪武二年徴修元史授編修厯陞侍
講學士建文中擢太常少卿時黄子澄為正卿與定國
難夙夜匪懈庚辰同董倫主考㑹試得胡廣吴溥胡濙
輩皆為名臣是科同事者則右拾遺朱逢吉編修吴勤
葉恵仲趙旭張秉彞及殿試讀卷則劉三吾也三吾以
韓克忠覆試被害而葉恵仲則死于建文之難云賛曰
中原之區徐土為關山奔以屹水迅而湍爰有髙君雲
翔羽翰輔儲効命史炳如丹
　　太常少卿兼侍讀學士林文
林文字恒簡福建莆田人宣徳庚戌進士及第授編修
正統初預修宣廟實錄轉修撰景泰中遷左諭徳兼侍
講預修厯代君鑒及方輿志進左庶子英宗復辟改尚
寳卿兼侍講未幾擢學士以老乞休上謂李賢曰文老
成忠厚宜留之成化初擢太常少卿兼侍讀學士卒贈
禮部左侍郎子載為中書舍人廖道南曰予觀莆陽文
獻志稱文年逾七十神觀精爽安靜守禮所著澹菴集
自成一家乃知渾朴和厚之氣尚存全璞也賛曰方壺
之陽翠峨眇緜扶輿清淑代産仁賢若恒簡者抱朴守
恬亹亹令名奕世猶傳
　　太常少卿兼侍讀學士劉儼
劉儼字宣化江西吉水人正統壬戌進士第一授修撰
秩滿轉侍講未幾進右春坊大學士兼侍講預修厯代
君鑒及寰宇通志成遷太常少卿兼侍讀學士景泰七年
考順天鄉試大學士陳循之子瑛王文之子倫不第共誣
儼欲置極典賴大學士髙榖救之朝廷卒直儼至是卒
贈禮部侍郎諡文介敕有司為營𦵏祭倪文僖公哭之
曰公挾其所得掉鞅文塲蚤有聲于鄉解是以一出而
魁天下多士景瞻衆山之宗岱入官詞林大放厥辭議
論敷陳則又瓌異而光怪盖才之藴於中也閎深而氣
之畀於天者豪邁故每纂述刪定筆削繁簡適中而是
非不貸嘗典文衡華冑被黜反交章而誣害卒之邪不
干正志不少挫廷議允伸而聖明是賴使盡用其才也
則可為士之矩矱國之蓍蔡奈何遽爾溘然不登耆艾
䘏典是加而諡為文介廖道南曰予嘉靖甲午自徽召
還是秋典順天文衡時當途如張閣老汪冡宰夏宗伯
林司空諸子姪咸就試不第交構考官置之重憲既而
仰賴宸斷洞燭羣情乃知劉文介之被誣不减于三吾
也賛曰勁松不屈鷙鳥不朋人亦有言蹈道如奔惟彼
文介力抗權倖孤忠直氣挽回文運眇予小子時復仰
髙實獲我心矢忠宣勞
　　太常卿兼侍讀學士孫賢
孫賢字舜卿河南把縣人景泰甲戌進士第一授修撰
預修寰宇通志成轉侍講天順初改左中允侍東宫講
讀憲宗即位遷太常少卿兼侍讀成化庚寅預修英宗
實録進太常卿兼侍讀學士上疏請立皇太子且引疾
乞休示無希覬意章並上上皆允之皇子立是為悼恭
太子賢憤憤不樂而卒年五十四贈禮部侍郎兼翰林
院學士廖道南曰夫宋儒有言君子為名譽而為善則
其善必不誠人臣為利祿而効忠則其忠必不盡乃若
孫君建請立儲其意善矣而又怏怏含憤無乃有為乎
賛曰商山茹芝羽翼何人晉國乞塊衰絰寳親建儲公
議辭爵虚名二者交戰罔恤厥身
　　太常卿兼侍講學士吴節
吴節字與儉江西安福人為諸生時偕劉球李紹王原
受學于麻城鮑楚山宣徳己酉鄉試第一明年登進士
選庶吉士授編修秩滿轉侍講擢南京國子祭酒先是
慈谿陳敬宗以嚴立教節濟之以寛諸士感化成化紀
元召修英廟實錄充副總裁官改太常卿兼侍講學士
書成進太常卿兼學士節為人簡易質直信人不疑為
文如其為人奉母至孝子逺舉進士為知府丘文莊公
銘其墓曰三代盛時人行直道任其天真庸常是蹈世
降氣漓存者幾希懿哉先生今之古人我存古心謂人
皆然官非不崇學非不深求先生者當於其心廖道南
曰予觀吉安志稱節學博才雋己巳之變條陳時政多
切利病及考文莊之銘亦然賛曰師道貴嚴臣道貴忠
顯允吴君克嚴克忠時政之規國學之範金石有銘永
世可鑒
　　太常卿兼侍讀學士王獻
王獻字惟臣浙江仁和人甫弱冠登景泰辛未進士改
庶吉士授編修預修寰宇通志陞修撰秩滿遷左諭徳
兼修撰庚寅充日講官壬辰進學士明年賜金帶丁酉
追崇宣聖禮樂遣獻祭告闕里預修宋元綱目成陞少
詹事兼學士戊戌皇太子出閣日侍講讀預修文華大
訓擢太常寺卿兼侍讀學士獻美風儀性頴敏書一過
目即強記才思飄逸與大學士商輅有隙或造為曖昧
不根之語以揚於内坐是不得致大位掌院事者十六
年奄奄不得志而卒贈禮部右侍郎廖道南曰詩有之
取彼讒人投畀豺虎何惡之深拒之嚴也堯舜堲讒説
孔子惡佞人古之至聖必謹于兹乃若秃婦傳之譏不
知獻有無而竟以此終其身可畏也哉賛曰青蠅貝錦
詩詞所悲鄭聲紫色孔訓所埀英英王君兩淛之杰誰
為此讒終不可雪
　　侍講學士晉太常卿張芮
張芮字文卿山西安邑人成化戊戌進士選庶吉士授
檢討𢎞治初預修憲廟實錄暨㑹典正徳初復修孝廟
實錄轉修撰進侍講學士以憂歸所居近河東運司鹽
商有訐奏者詞連及芮時劉瑾方欲以事裁抑儒臣遂
坐累出為鎮江府同知再謫兩浙鹽運司副使量遷處
州府同知瑾誅始入為南京尚寳卿進太常卿致仕芮
為人朴實其處僚友無忮害心然性嗜酒終日酣酗於
種學績文非其好云廖道南曰予嘗聞𢎞治間有造為
俚語者曰一枚黄老五箇白丁時張芮武衛諸人頗倦
于學故來人之譏如此及予計偕乃識芮之子濂甫要
亦朴野士也賛曰周官鹽人足供王貢漢室鹽官亦濟
國用云何張君宻邇解池人之謗也卒以兹違
　　太常少卿兼侍講學士楊時暢
楊時暢字知休陜西咸寧人户部尚書鼎之子也成化
戊戌進士選庶吉士授檢討𢎞治紀元預修憲宗實錄
轉脩撰充經筵講官改右賛善秩滿遷左諭徳預修㑹
典進侍講學士續修玉牒擢太常少卿兼職如故卒李
文正公銘其墓有曰經業有門周彖羲爻史法有傳鉞
貶華褒講幄敷陳藝苑甄擇有一于斯皆公遺則有笏
堆床有里鳴珂仲叔之間孰與伯多嗚呼西涯可謂善
名狀矣賛曰韓公諸子忠彦有聲范老諸子純仁惟貞
世席箕裘時傳琬琰知休何人傳世丕顯
　　　藝學
　　侍講學士沈度
沈度字民則松江華亭人洪武中舉文學弗就謫雲南
岷府聘之弗就都督瞿能延之家塾携至京師太宗命
選善書者供事史舘大學士楊溥薦之擢翰林典籍時
解縉善真行書胡廣善行草書滕用亨善八分書王汝
玉梁潜善真書度于其間獨稱上意補檢討轉修撰進
侍講學士卒廖道南曰士之逢機構㑹鴻漸髙雲蛟騰
逺海者曷可勝數若沈君者周旋滇嶠迴翔燕甸卒能
奮翼赤霄䇿名紫清其大篇長書遒勁清潤至今為詞
林稱賞是亦髙士也賛曰鍾繇古𨽻逸少草書虎鳳飛
躍蛟螭縈紆沈君妙絶時稱獨步榮名彌播玉堂之署
　　侍講學士武周文
武周文北平大興人𥘉以儒士明經入侍燕邸太宗龍
潜時命入侍講永樂丙戌召至慰勞備至特命為侍講
學士賜冠帶金織羅衣一􁐂上謂學士胡廣曰朕守藩
時閒暇喜觀易時王府官寮間亦有知者然未若武周
文切實但所言亦有拘滯不流動處盖易貴知變不失
其宜古人隨時從道之説最為要妙亦在虚心玩之耳
又曰為學不可不知易只内君子外小人一語人君用
之功效不少次日周文入謝上憫其老乃命為侍講學
士賜之休沐廖道南曰夫易之道廣矣大矣以言者尚
辭以動者尚變以制器者尚象以卜筮者尚占是故程
傳尚辭朱義尚占至於尚變尚象非聖人孰能知之文
皇聖諭所謂易貴知變不失其宜者千古讀易之心法
也不識周文曽有一于是乎賛曰易之道大匪聖弗知
象之數幽匪神胡為確哉武君一言悟主老而益壯永
終厥譽
　　太常少卿兼侍讀學士金問
金問字公素蘇州吴縣人永樂初以善書薦授司經正
字侍皇太子于南京因進賀表文稽滯太宗怒曰朕不
識金問何人乃得侍太子并黄淮楊溥王凱下獄十年
仁宗登極釋之轉修撰每論時政多見采納宣徳乙夘
遷太常少卿兼侍讀學士正統癸亥調南京禮部侍郎
卒廖道南曰予觀姑蘇志謂問有逸才長於辭翰及攷
國史乃知其論時政多所禆益胡可以他流少之哉賛
曰匪位之患惟名之昭匪名之患惟徳之昭嗚呼公素
藻翰飄飄致身廊署揚聲清朝斥鷃鵾鵬貽誚扶摇
　　侍講學士拜祭酒劉鉉
劉鉉字宗器直𨽻長洲人㓜習楷書選翰林秀才中順
天鄉試授中書舍人宣徳初預修兩朝實録遷兵部主
事正統初預修宣廟實錄擢侍講曹鼐薦教庶吉士己
巳進侍講學士景泰初充經筵官遣祀濟瀆壬申大學
士髙榖薦改國子祭酒嚴條規淑諸生天順改元擢少
詹事侍東宫講讀卒贈禮部左侍郎諡文恭子(闕/)為大
理丞廖道南曰予觀姑蘇志稱鉉介特自持言行不茍
楊文貞楊文定嘗過其所居名假菴甚湫隘稱為古人
云賛曰朴不離俗介不附權嗜學不倦立志彌堅所居
假菴㕔不旋馬文貞文定稱賢不暇
　　　贈學
　　贈學士諡文莭王禕
王禕字子充浙江義烏人㓜師同郡黄溍與宋濂胡翰
為友博通羣書究極奥窔慕司馬遷之文探禹門泛錢
塘涉江濤沂震澤乆而有得乃趍淮徐訪鄒魯北游燕
趙嘗有薦為經筵國史者落落難合髙皇帝取婺州禕
來謁乃撰平江西頌上覽而喜曰吾固知浙東有二儒
者卿與宋濂爾學問之博卿不如濓才思之雄濂不如
卿遂以為江南提舉司校理改侍禮郎兼引進使未幾
同知南昌府事竣召還議郎位禮奏對忤㫖復出判漳
州府元年五月禕上疏畧曰古帝王定天下成大業祈
天永命為萬世無疆計者亦惟在乎修徳而巳矣君徳
既修天眷彌固書皇天無私惟徳是輔此之謂也修
徳之要有二曰忠厚以存心曰寛大以為政故成周以
忠厚開國故能垂八百年之基漢以寛大為政故能成
四百載之業陛下資不世出志大有為艱難十載大業
已成周文武漢髙光盖無讓焉今日所當急務者惟於
忠厚寛大加之意而已二年六月召修元史以禕與宋
濂為總裁官同知制誥兼國史編修三年以失朝故與
濂俱降編修使招土畨未至復召還五年正月遣禕偕
蘇成奉詔雲南禕諭梁王巴圖曰聖上聰明神聖新創
大業是天命人心之所歸惟爾有衆僻在西南未洽聲
教故遣使者來諭意今能亟奉版圖歸職方則尺地一
民按堵如故髙官厚祿不爾吝也否則魚遊釡底終取
夷滅時有元遺孽自立于沙漠者遣使托克托徴糧雲南
且欲連師以拒我知禕説梁王欲屈以威禕罵曰天訖
汝元命我明代之汝知爝火未盡敢與日月爭光乎顧
謂梁王曰汝朝殺我大兵夕至矣遂被害時六年十二
月二十四也卒年五十二子紳以十五年往求遺骸布
政張紞㕘政王景紀其事建文中贈學士諡文節正統
五年郡丞劉傑白其忠復贈學士諡忠文所著有華州
集玉堂雜著續東萊大事記廖道南曰予讀鄭濟所述
子充行狀方孝孺所撰奠章諡議與夫像賛泫然興悲
及考文集乃見宋景濂稱其文曰喬嶽長河摩日月盪
雲烟故其為文也波浪湧而魚龍張風霆流而雨雹集
胡仲子亦曰雍容俯仰如冠冕佩玉馳騁分布如風雲
蛇鳥可謂之知言也巳林塾賛曰惟公長身屹如山立
人一望之儼不可即惟徳執恒惟威弗畏朔漠孤臣英
英義氣吁嗟公前有顔魯公公死使命與顔攸同
　　太常寺卿兼翰林學士黄子澄
黄子澄名湜以字行江西分宜人也少從邑人歐陽貞
受易周與學受尚書清江梁寅受春秋博學負俊聲游
鄉校同舍避席嘗賦寒江把釣圖及枯梅詩人爭傳誦
之洪武癸亥膺貢入太學明年定科舉之制中京闈鄉
試第二乙丑㑹試第一廷對及第三人俱授翰林修撰
尋兼春坊官侍東宫講讀累遷太常卿皇太孫立諸王
以叔父之尊多不遜服一日太孫坐東角門召子澄謂
曰諸王尊屬各擁重兵何以制之子澄以漢平七國事
為對太孫喜曰得先生謀吾無慮矣及即位兼翰林學
士與齊泰皆用事時周齊湘代岷五府相繼煽動上一
日朝罷召子澄問曰先生憶昔者東角門之言乎子澄
曰不敢忘也然須宻退與齊泰謀之泰欲先燕子澄曰
周燕之母弟取周即翦燕之手足而燕因可圖也入白
之上遂遣曹國公李景隆圍河南迫周王橚至京遷之
雲南徙代王桂于邊湘王聞討狼狽闔宫焚死執齊王
榑囚之京師岷王梗降為庶人雖聖徳如燕藩亦捃摭
其事加誚讓朝廷以子澄為功褒賞之燕於是上書救
周罪子澄指為連坐决意討之己夘三月命都督宋忠
等北征七月靖難師起移檄大意言上崇信姦回離間
骨肉遵太祖皇帝命奉天征討罪人既得則法周公以
輔成王首以誅齊泰及子澄為名遂破雄縣懐來遣長
興侯耿炳文禦之互有勝負子澄慮師老遂請上班師
詔以李景隆為征敵大將軍率諸將兵凡百萬以往景
隆自負有文武才子澄亦薦之上寵信特深甫行餞之
江滸賜犀玉帶諸將各一賞賚無筭子澄授以指畫景
隆依違而巳子澄甚憂之未幾景隆攻北平城累戰皆
大敗奔還京師赦不治子澄哭諫曰景隆出師無紀度
意在觀望不誅之以謝宗社何以懲將士不聴已而徐
凱盛庸繼踵敗衂顧民等皆降子澄拊膺大慟曰大事
去矣萬死不足贖誤國之罪乃賦一詩以志痛詩曰仗
鉞曽登大將壇貂裘逺賜朔方寒出師無律真児戯負
國全身獨汝安論將每時悲趙括攘夷何日見齊桓尚
方有劍憑誰借哭向蒼天幾墮冠聞者哀之尋用侍臣
議詔謫子澄及齊泰于逺方以快敵意其實使之募兵
也時諸將猶守淮南而文廟忽渡江矣潭王與李景隆
開門迎附子澄出走蘇州語見姚善傳詔執之捕獲責
問不服死之命赤其族同時被戮者俱號齊黄姦黨榜
示天下一子逃難易姓為田經宥乃復姓家湖廣之咸
寧孫表登進士廖道南曰古語有之犬各吠為其主言
忠貞之不可貳也荀息死晉召忽死齊固其分焉爾子
澄與齊泰方孝孺謀國之臣安得不死難以自負于天
哉賛曰舍生取義殺身成仁矧為人臣敢自謀身晁錯
雖忠袁盎弗平天寔為之人何為能
　　直文淵閣侍讀學士改文學博士方孝孺
方孝孺字希直一字希古浙江寧海人世家候城里族
甚蕃父克勤元季隱居萬山中其學得諸晦庵而源流
伊洛尤邃於易名振東南洪武初為濟寧知府有異政
子三人孝孺其仲也至正丁酉始生之夕有木星墮於
其所故其性資精敏絶倫長老見之皆咄咄嗟異方髫
齔已善屬文雙眸烱烱如電讀書十行俱下日積寸許
見典冊所載聖賢名字或良將相形貌輙黙記欣然有
願慕之志鄉人呼為小韓子年十五侍父官遊濟上覽
周公孔子故宅求七十子之遺跡慨然嘆曰使吾得遇
孔子同時縱顔閔未可幾及其餘若樊遲冉求輩豈可
多讓哉但恨今世無聖人不得所依歸耳曹國公李文
忠一見竒之待以國士年二十翰林學士宋濂方在中
朝以文章道徳推重海内四方至其門者輻輳洪武八
年克勤嘗絓誤繫京獄孝孺實從數言於朝請代父死
既而謫戌江浦又上疏乞身代役皆不報克勤自獄中
遣孝孺從濓游孝孺持所為文上謁濓願受業濓一見
大加賞異謂孝孺曰吾備位禁林數年來閱天下之士
亦多矣而未有如子者子之文非當世之文也頋肯從
我游乎即日舘置左右日與討論經史為文辭濓歸金
華孝孺往來山中凡四年盡得其所學自是文章繼濓
而起一時四方耆儒宿俊無不折輩行與之交而胡翰
蘇伯衡葉見泰輩在衛東尤以文學知名當世每見孝
孺未嘗不心服也㑹父坐空印事草疏將詣闕伸理而
父沒扶䘮歸𦵏濂尋徙蜀孝孺欲往省不可以文籲天
願輸壽以延之濂嘗欲甥之而不果洪武壬戌上用學
士吴沉揭樞薦詔徵至京入見陳説多稱㫖上問樞
曰孝孺孰與汝對曰十倍於臣錫之宴几稍欹必正而
後坐上使人覘之喜其舉動端整謂皇太子曰此莊士
也當老其才以輔汝試靈芝甘露論上每靣試舉子輙
親定髙下註選至孝孺獨不註曰異人也吾不能用留
為子孫光輔太平足矣皇太子素重其才召賜食東宫
待以賓友孝孺既歸益杜門纂述不出㑹仇家得罪詞
連孝孺有司例簿錄家貲械赴闕下太祖立命釋之孝
孺奉祖母挈妻子家屬數口還鄉鄉人感歎以為盛已
而家益貧窘無為資孝孺處之泰然不以為意嘗卧病
絶糧家人告乏則曰聞古人有三旬九食者窮豈獨我
哉吾嘗勝之矣授徒石鏡精舍若將終身二十五年復
辟至上方重賞罰以其志存教化謂左右曰今非用孝
孺時乃除漢中教授詔許水陸給舟車明年閏四月携
妻子抵任山郡荒僻水土暴惡病癭痿者十之五士人
鮮少雖五經亦無全者孝孺安之嗜蔬糲若飫萬鍾者
每昧爽升席為諸生講解文義至暮嘵嘵無惰容由是
山南人皆知向學二十七年春蜀獻王聞其賢以賓禮
召見毎有所陳論輙虚懐聴納恒曰方先生古之賢者
也皇太孫聞其名癸酉丙子徴入典試應天府二十一
年閏五月太祖大漸遺令必先召孝孺建文帝立馳驛
召還將用為執政天下莫不以王佐責望旦夕成功而
用事者忌之乃止遷翰林博士再遷侍講直文淵閣日
侍左右備顧問徳望素隆一時倚重尋定官制改侍讀
學士為文學博士以孝孺為之是時舘中徴集四方名
士修太祖實錄及𩔖要後而永樂大典諸書皆命總裁
監修諸儒于所長各互有得失至孝孺則卓然為一世
儒宗朝廷大制作皆出其手靖難兵至京駐金川門外
宫中悉自焚三十五年六月十四日孝孺聞之持斬衰
服晝夜號哭太宗即位欲詔天下問左右誰可草詔者
廷臣以孝孺對上遣人召之數次皆不至上乃使擁之
入見孝孺既至見上益悲慟聲徹殿陛間左右禁之莫
能止上親降榻慰諭之曰我家事耳先生何良苦又曰
先生為我作詔命左右給以紙筆孝孺大批數字訖擲
筆於地曰死即死耳詔不可草上大怒磔之夷其族孝
孺臨終作絶命辭一章詞畧曰天降亂離兮孰知其由
奸臣得計兮謀國用猶忠臣發憤兮血泪交流以此狥
君兮抑又何求嗚呼哀哉兮庶不我尤識與不識哀之
如親戚年四十六復有㫖收其妻鄭氏使者至其門已
經死門人王稌輩收孝孺遺骸殯之聚寳山宗族坐死
者八百四十七人廖道南曰予聞諸黄泰泉云孝孺得
家庭之教於書靡不通究常慨然以古聖賢自期以經
綸天下為己任弱冠作深慮等論十九篇謂化民必自
正家始又作宗儀十八篇雜誡三十八章識者已知其
運用指設不凡矣在宋濂門為髙第子從濂後每私居
念及或見其手跡或對客談及濂事輙涕泣既官漢中
其家不能存言於蜀王嘗撫䘏之墓在䕫每舟次夔必
往祭墓下慟哭移時乃去在建文時羽儀斯文隱然為
當世重以蜀王嘗賜號正學齋世號正學先生所著有
遜志齋集三十八巻大易枝辭周禮考次武王戒書注
帝王基命錄文統宋史要言諸書皆未傳孝孺文章似
宋蘇軾雄邁奔放泝龍門狂流倒峽而氣不可遏發為
論著醲粹都郁雖博極羣書而根據六經憲章孔孟宋
程朱以前無有也濓嘗推之謂歐陽少師蘇長公姑置
勿論自餘諸子與之角逐文藝之塲未知孰為後先其
後李賢亦稱孝孺師景濂議論波瀾類東坡之才而忠
義之氣凛然不可犯景濂不能及世以為知言嗚呼忠
義在宇宙文章在金石孝孺雖死猶生矣謝鐸賛曰我
台之學考亭是師迨於愚庵實聞而知愚庵之子是曰
正學益擴而充上泝伊洛如麟在藪如星在晨旁觀一
世絶𩔖離倫潜溪之門盡天下士驚叱起立謂莫敢比
心實希聖自視欿然銘盤書紳雜誡惓惓家人有箴宗
儀有紀謂道之行莫先於此學以氣充磅礴四行孰顧
孰思禍福死生歴宋迄元士氣益下有復古初不在作
者
　　贈學士諡文僖張益
張益字士謙蘇州吴縣人𨽻籍江寧永樂乙未進士選
庶吉士授中書舍人轉大理評事正統戊午改修撰於
内府授内使書己巳進侍讀學士知制誥初與夏㫤同
年㫤好冩竹偶見益所撰石渠賦遂絶筆不作文益見
㫤冩竹妙絶亦不復冩竹是歲七月額森入㓂上命益
同侍郎曹鼐扈從皆死于土木之難贈學士諡文僖官
其子栩為大理寺評事倪文毅公銘其墓曰先生之文
海澄山崇先生之徳天和日融先生之節抱義死忠鳳
臺之原龍江之東歸兮故鄉乗雲御風廖道南曰予讀
姑蘇志稱益為人清淳端謹文章圓熟對客數千言揮
毫立就及觀國史乃知死于土木之難嗚呼悲哉賛曰
不有居者誰守社稷不有行者誰扞牧圉六飛䝉塵羣
兇傀傫臣則何知有死而已
　　贈學士諡忠愍劉球
劉球字永樂江西安福人永樂辛丑進士授禮部儀制
主事時尚書胡濙草創禮儀悉球裁定遣使蜀府行䘮
禮餽遺一無所受正統初開經筵濙首薦之擢侍講預
修宣廟實錄成加五品俸己未京師大水球具陳治水
事宜識者韙之辛酉麓川叛遣定西伯蔣貴征之球上
言帝王馭夷狄必宥於其小而防於其大是故周伐崇
不克則退而修徳至玁狁孔熾則命南仲城朔方漢征
南粤不利即罷兵以通好至匈奴陸梁則命魏尚守雲
中夫以周漢之盛視崇粤如振槁耳乃釋不誅而惟急
于北方盖不窮兵于小敵以傷生靈惟防患于大冦以
安中國故也今額森併吞諸部深謀入侵而思任發依
阻山谷悔過乞降議者乃釋豺狼攻犬豕舍門庭之近
圖邊徼之逺非計之得也臣愚以為麓川僻陋㓕之不
為武釋之不為怯特降璽書原其罪過固結木邦以為
我援分屯金齒以離彼黨是即周漢修教賜吿之意至
於西北諸邊敵勢尚強戎馬尚衆宜謹烽堠修塾堡選
將帥練士卒豐糧餉備器械勑總副諸將以巡視塞垣
戒參賛文臣以區畫軍務是即周漢備禦城守之意疏
上上命都御史陳智傳諭戒飭沿邊諸郡時太監王振
擅權喜功開釁復大舉伐麓川癸亥夏雷震奉天門䲭
吻詔求言球覆上言十事其一謂權柄不可下移振見
之怒適編修董琳自陳願為太常卿疑球助之乃下詔
獄錦衣指揮馬順拷訊備極慘刑球既死于非命舉朝
慟之景帝監國都給事中王谹率百僚廷擊馬順暴其
尸初編修鍾復與球議連名上疏其妻沮之後聞球死
復怏怏卒其妻以告其子同故同卒為直臣死于諍云
景泰初贈學士諡忠愍廖道南曰仲尼有言志士仁人
無求生以害仁有殺身以成仁夫球之志於仁也務引
君以當道慷慨激烈首論額森之必㓂繼發王振之姧
邪身就斧鑕殺身成仁卒之乗輿播遷中原板蕩雖野
厭王振之肉廷暴馬順之尸竟亦何益嗚呼有天下者
可以鑒矣彭韶賛曰於惟忠臣詞林之英沉思力學好
義勇行大阿倒持執命腐刑乞戒履霜勿致堅氷不售
蒙難乃險而傾褒贈官階節恵易名凛凛大節萬世猶
生
　
　
　
　殿閣詞林記巻六
欽定四庫全書
　殿閣詞林記巻七
　　　　　　　　　　　　明　廖道南　撰
　　　宫詹等附
　　掌詹事府事韓國公李善長
李善長鳳陽定逺人素負大志至正辛卯盗起汝潁壬
辰江淮大亂我髙皇帝自濠如定逺善長遇焉相得甚
懽俾掌書記參謀軍事甲午克滁州時滁陽王郭子興
自泗還欲留善長善長不從乙未正月取和陽上出擊
鷄籠山寨值有兵冦和陽善長擊走之既而上渡江俞
通海以舟師来歸上喜謂善長曰吾事濟矣遂以六月
朔渡江次牛渚㧞采石克太平善長預書禁約榜文凡
遇入城懸之以故軍士秋毫無犯初置太平興國翼元
帥府以善長為都士丙申三月克建康籍軍民凡五十
萬上欲𤼵兵取鎮江恐諸將弗戢悉數其過欲置之法
善長懇救獲免七月善長率羣臣奉上為呉國公置江
南行中書省以善長為參議丁酉取毘陵寧國皆克之
戊戌上親征婺州善長留守建康招降陳氏守將丙午
四月上往濠梁八月遣兵討張士誠善長悉為經畫呉
元年六月善長率羣臣勸上即帝位畧曰殿下起濠梁
不階尺土遂成大業剗削羣雄逺近歸心宜早正位號
以順天命上辭至再九月俘張士誠上御㦸門論平呉
功封善長為宣國公左相國是月遣將取中原及福建
廣西諸路十二月甲辰善長縂裁律令書成賜賚有差
癸丑復率羣臣勸進畧曰開基創業既宏盛世之輿圗
應天順人宜正大君之寶位盖以道化民者皇以德教
民者帝惟首出乎庶物用光建于鴻名繼百王而立國
家定四海而縂綱紀事聞在昔運際當今殿下勇智自
天聦明冠世掃除六合之風塵拯救兆民于水火擁樓
船以西上孺子秉璽而出迎命將帥以東征偽主束身
而就縳天下歸服若江漢之朝宗邦域肇隆有金湯之
鞏固既膺在躬之厯數必當表正于宸居上復辭之乃
以甲子告于昊天皇祇以明年戊申正月四日乙亥
即位國號大明改元洪武時御史中丞劉基學士陶
安上言中書省及都督府倣元舊制設中書令議太
子為之上曰取法於古必擇其善者從之茍不善是
從而欲望治猶登髙岡而却歩渡長江而㢠廻楫豈能
逹哉元人事不師古設官不以任賢惟其𩔖是與名
不足以副實行不足以服衆豈可取法且吾子年未
長學未充更事未多所宜尊禮師傅講習經傳博通
古今識逹機宜他日軍國重務皆令啓之何必倣彼
作中書令乎乃命詹同取東宫官制觀之謂同等曰
朕今立東宫官取廷臣勲徳老成者兼其職老成舊
人動有典則若新進之賢亦選㕘用夫舉賢任才立
國之本崇徳上齒尊賢之道輔導得賢人各盡職
故連抱之木必以授大匠萬金之璧不以付拙工至
是以李善長為太子少師兼詹事馮宗翼兼副詹
事胡廷瑞廖永忠李伯昇同知詹事趙榮王溥同知
副詹事楊憲傅瓛兼攝府丞康茂才兼左率府張興祖
兼右率府顧時同知左率府孫興祖同知右率府吳禎
兼左率府副使耿炳文兼右率府副使鄧愈湯和兼諭
德劉基章溢兼賛善大夫文原吉范顯祖兼太子賓客
上諭善長等曰朕今于東宫官屬不别設府寮而以卿
等兼之者盖軍旅未息朕若有事于外必留太子監國
若設府僚卿等在内事當啓聞或有聽㫁不明而與卿
等意見不合卿等必謂府寮導之嫌隙由是而生朕所
以特置賓客等官以輔成太子之德惟選名儒為賓友
昔周公教成王告以克詰戎兵召公教康王告以張王
六師此居安慮危不忘武備盖繼世之君生長富貴泥
于安逸軍旅多忽而不講一有緩急罔知攸措二公所
言不可忘也二月善長率羣臣上郊社宗廟議三月取
汴梁四月取河南府五月上幸汴梁善長留守京師軍
國重事啓聞皇太子八月車駕還善長奏定吏户禮兵
刑工六部官制設尚書侍郎郎中貟外郎主事各有定
品十二月定官民䘮服之制及三師朝東宫儀二年正
月定太歳風雲雷雨嶽瀆諸神祭禮及翰林官制二月
丙寅修元史命善長為監修乙亥奉詔立皇陵碑四月
編祖訓録定封建諸王國邑及官屬八月定大祀受誓
戒十二月議賞平中原及守禦諸將功次三年正月議
出師征沙漠三月議定朝臣服色悉准散官四月定官
民書札式五月承制存恤陣亡子孫六月奏禁淫祀及
左道惑民者定文官朝服之制十二月壬辰大將徐逹
等平沙漠師還善長率羣臣上表賀丙申大封功臣上
諭諸將曰朕自起兵以来爾等披堅執鋭戰勝攻取功
曷可忘今天下既定報以爵賞皆朕所自定至公無私
如李善長雖無汗馬之勞然事朕年久給足軍食其功
甚大已列公爵今進封大國以示褒嘉乃授開國輔運
推誠守正文臣特進光禄大夫左柱國太師中書左丞
相韓國公叅軍國重事仍賜誥命鐵劵是冬禮部尚書
陶凱請專選東宫官罷善長等兼職庶於輔導有所責
成上曰古者官不必備惟其賢朕以廷臣有才望勲德
者兼東宫官非無謂也嘗慮廷臣與宫寮有不相能遂
成嫌隙或生奸謀離間骨肉其禍非小若江充之事可
為明鑑朕今立此兼職庶父子一體君臣一心允無相
搆之患也一日上因齋戒語善長曰人之一心極難㸃
檢心為身之主若一事不合理則百事皆廢所以常自
檢心凡事必求至當善長頓首曰陛下此言乃聖賢治
心之道心既治天下無難治矣四年正月乞致仕許之
十三年正月胡惟庸伏誅辭連善長上曰朕初起兵善
長即謁軍門曰有天有日矣是時朕年二十七善長年
四十一所言多合朕意遂命掌簿書賛計畫爵以上公
子尚公主此吾股肱心腹不忍罪也五月復以善長代
安然理御史䑓事十六年雲南平善長上表賀二十三
年榜列逆黨勲臣凡五十七人㑹星變有以善長為黨
者上疑之五月乙卯善長卒廖道南曰太子天下本也
古之教太子者有師以道之教訓有傅以傳之德義有
保以保其身體是故三公三少明孝仁禮義以導習之
於是選天下之端士孝悌愽聞有道術者以衛翼之是
故太子生而見正事聞正言行正道左右前後皆正人
也故曰一正君而國定矣我聖祖神謨睿見髙出千古
開國之初即以李善長等兼其官以劉基宋濂等司其
教而又申之以聖訓是故三代之遺法猶存也録善長
者昭元功也原東宫輔導之始也略諸臣而不録者非
專官也賛曰於皇國本宗社之紀必善其終必正其治
我聞三代文王世子居處有箴萬事就理聖謨𢎞逺元
臣是委嘉言孔章淵哉厥㫖
　　詹事兼兵部尚書唐鐸
唐鐸鳳陽人初守濠州庚子從上討江州授西安縣丞
召還除中書管勾出知延平府洪武三年召為殿中侍
御史四年正月己亥御史䑓進憲綱四十條上覽之謂
鐸等曰元時任官但貴本族輕中國之士南人至不得
入風憲豈皆公道朕之用人惟才是使無問南北風憲
作朕耳目任用得其人自無壅蔽之患鐸對曰臣聞元
朝遣使宣撫初出之時四方驚動及其至也略無能為
民為之語曰遣使宣撫問民疾苦来若迅雷去若敗皷
至今羞之陛下一視同仁任官惟賢尤重風憲明立法
度所以安百姓興太平也未幾復出知紹興府陟刑部
尚書改太常卿守制家居賜食半俸服闋轉兵部尚書
遷諌議大夫十七年四月己丑上謂鐸曰人有公私好
惡不同故其言有邪有正正言務規諌邪言務阿謟謗
言近于忠諛言近于愛惟不惑于謗言則聽日聦而讒
人自去不眩于諛言則智益明而侫自絶矣鐸對曰聽
言之難自古為然惟不為所眩惑則讒侫自逺上曰朕
日緫萬幾所行有得失非資人言何由以知故廣開言
路以来衆言言有善者則奬而行之言之非實亦不之
罪惟讒謟靣諛者決不可容也尋以事左遷監察御史
陟右副都御史復為兵部尚書致仕二十二年四月丙
寅置詹事院秩正三品上謂吏部侍郎侯庸曰朕觀厯
代賢明之君于輔導太子必擇忠正賢良之士三代保
傅禮甚尊嚴後世若唐太宗為子擇師傅而李綱之徒
直言正議頗有禆益今東宫官屬詹事未設衆務無所
統領兵部尚書唐鐸為人謹厚有徳量亦當是任其以
鐸為詹事仍兼尚書之禄逾年加少保二十七年四月
癸未上謂鐸曰帝王之於天下體天道順人心以為治
則國家基業自然久安朕思前代亂亡之故未有不由
於違天道逆人心所致也天之愛民故立之君以治之
君能乂安生民則可以保天眷卿與共事者久夙夜左
右資弼良多凡朕之事天子民有弗至者卿即以為言
使知所警毋謂已安不以為意治亂繋焉鐸頓首曰陛
下敬天恤民之心惓惓如此臣雖老悖敢不奉命鐸為
人厚重慎宻上毎以故舊遇之嘗稱之曰鐸自昔至今
其與人交不知變色交絶不出惡聲其見恩遇如此卒
年六十九廖道南曰我聖祖開國之初雖以李善長等
兼東宫輔導然而未設專官也至是唐鐸為詹事且稱
其謹厚有德量嗚呼有德足以受天下之善有量足以
容天下之才受天下之善而天下之善歸焉容天下之
才而天下之才趍焉嗚呼休哉聖謨亦𢎞逺矣賛曰少
海波澄前星光燭惟彼重離國本所屬守曰監國出曰
撫軍惟蚤諭教克長克君彼鐸老成天夀平格茍非其
人其胡能國
　　御史中丞兼太子賓客章溢
章溢字三益浙江龍泉人㓜從鄉先生王叔剛㳺留心
正學元憲使圖卜沁布哈與語大悦之要與俱之秦溢至
虎林心動辭歸而父病已革人以為孝感至正壬辰冦
犯龍泉溢從子存仁為冦所獲溢以身代克石扶宜孫
平慶元及松溪溢有力焉乃奏上其功授龍泉簿溢辭
不受海冦起黄岩攻台城他冦攻龍泉溢計平之值龍
田嵗歉乃以私田易粟里人多䝉其濟處州七邑盗起
溢檄千户曹勝安督兵授以方略一戰而降改授松陽
縣尹又辭不受既而平鄭冦于麗水退長鎗軍於婺州
授奉訓大夫僉帥府事又辭不受乃結廬匡山避地之
閩中歲庚子髙皇帝遣使徴之溢與劉基葉琛宋濓偕
至建業上勞之曰吾為天下屈四先生爾然四海紛紛
何時定乎溢對曰天道無常惟徳是輔惟不嗜殺人者
能一之上曰卿等其留輔予亡何擢僉營田司事巡視
江南及兩淮多所匡治上一日問溢安否都事張來碩
曰溢夙夜在公勤勞憂鬰成疾遂命溢歸省留其子存
厚于京師乃遷溢浙東僉事王師平楚乃又遷溢湖廣
僉事溢至覩荆襄多曠地建議分兵屯田且以控制北
方為便行省鎮撫回回怙惡溢以法罪之時河内按察
使宋思顔浙東按察使孔克仁僉事王疇俱彼逮繫上
命溢為浙江副使溢辭曰臣同列獲罪而獨蒙寛宥若
加之擢過亦大矣乃仍僉浙東事值山寨多叛開越㓂
合攻慶元溢召兵設䇿恃以無恐浙西諸郡悉平上加
奬甚至曰章溢雖儒臣父子宣力一方其功不在諸將
下洪武元年正月拜御史中丞尋兼太子賛善大夫溢
務存大體不屑屑於細故或以為言溢曰憲臣百司之
儀表居其職者當先養人以㢘耻使人避而難犯豈直
恃摶擊為能哉上親祀社稷㑹大風雨還坐外朝欲斬
諸儒議禮不合者溢曰陛下一誠心自足以通感神明
若以風雨罪之人其謂何溢後以母憂辭歸負土成墳
二年卒年五十六廖道南曰賛善大夫之職兼之者始
劉伯温既則章三益唐鐸也特著三人者彰名臣也溢
之經濟賛亮載在名臣錄及功臣錄者不為少矣畧之
者存其槩也賛曰元氏國頽民率為厲出而濟時去以
全義結廬匡山以待聖世營田觀風莫辭勞勩提兵于
南邦人攸暨臺端諤諤金汝作礪忠孝全歸心無所滯
　
　
　
　
　殿閣詞林記巻七
欽定四庫全書
　殿閣詞林記巻八
　　　　　　　　　　　　明　廖道南　撰
　　　史舘附
　　修撰陟禮部尚書朱夢炎
朱夢炎字仲雅江西進賢人元進士金谿縣丞歳丙午
以故官入朝授國子博士吳元年遷修撰夢炎博學能
文凡稽古禮文志多預議未幾補浙江按察司經歴洪
武二年轉山西行省貟外郎召入為禮部貟外郎尋陟
侍郎本部尚書
　　修撰兼大本堂待制王僎
王僎字(原闕/)河南祥符人元末為國子助教洪武初徴
為修撰四年開科取士僎與典試又命于大本堂授吳
王經遷待制後以子𢎞為龍江逓運官忤丞相胡惟庸
寘之于理惟庸敗僎來京授徒上忽問僎安在左右告
以其故召見慰勞甚至賜以綺帛仍給舟還于家
　　修撰孔克表
孔克表字正夫浙江平陽人孔子五十五代孫也至正
戊子進士洪武六年正月徴為修撰克表長身美髯學
篤而不窳尤精於諸史所著有通鑑綱目附釋宋濂穪
其書世不可無視穿鑿性命簸弄詞章者不侔故一時
士林穪為巨擘云
　　修撰劉㤗
劉㤗字(原闕/)山東淄川人洪武間為修撰上親𠡠曰朕
聞孔子之諭孝也逰必有方斯可為孝矣朕昨與卿逰
東苑詢及卿家事卿對以宗族甚蕃遭兵漸减獨老母
在别無侍養卿云至此朕心惕然吁哀哀父母生我劬
勞今朕雖君天下育萬民二親已逝恨不生今於朕有
戚戚焉若欲迎親就養或棄職往侍朕勿拘焉
　　修撰趙新
趙新字彦銘浙江樂清人洪武初任本庠訓導出知開
封府入為國子助教陟山西右布政使復改修撰上賜
𠡠曰士之所以能立以保其終者有三品焉上才之士
志髙量大其所為無所不可中才之士謹守成法不失
其忠然不至于為惡此皆足以保其身者也惟卿質真
無偽渉獵書史始為國子助教能舉其職及遷山西布
政使雖無所設施而持身廉㓗朕以卿本儒者而才不
及中人不宜任以政務授翰林院修撰既而見卿年老
多疾特令致仕卿其保厥終始以副朕懷所著有四書
說約行素稿
　　修撰李叔允
李叔允字(原闕/)河南鈞州人洪武三年任國子博士洪
武六年纂修昭鍳録同事者則秦王傅文原吉助教朱
復録事蔣子杰吕宗盛杜環張雲翀吳從善王鏞宋善
也書成叔允擢修撰及修洪武正韻亦與有力焉廖道
南曰國初設國史修撰諸職蓋以擬宋制云而朱善為
大學士朱夣炎為大宗伯此其最顯者也觀孔克表所
著潞州學記所養正矣而王僎之直劉泰之孝趙新李
叔允之博雅皆有可取焉又有迮原霖者未知其為迮
雨否也吾於弔唐肅文見之矣賛曰仲雅不羣博而能
精王僎克直而忱而恂克表聖裔存性之貞劉泰孝養
情感丹宸彦銘叔允華國之文懋績編摩不貳其心
　　修撰達嚕與權
達魯與權其先朔人後居河南永寧仕元為河南北道僉事
以故官入朝洪武六年為秦府紀善改監察御史上疏言堯
舜禹湯文武相承為道統孔子顔曽思孟相傳為道學宜崇
祀典七年八月復上疏言王者立始祖之廟又推始祖所自
出之帝祀之於廟故曰禘祭今受命已七年矣而禘祭未舉
甚為匪彛也上皆納之先是出為廣西僉事未之任復召回
至八年三月擢為修撰降典籍轉應奉致仕自稱洛上翁上
親為説辨之文多不載又有莽蘇爾伊克瑪哈穆特西域人也
能通華夷譯語善測天文上命為編修特𠡠勞之廖道南
曰天地無棄物王者重絶人信斯語也古之刖者守門瞽
者司樂宫者守宫各全其生也而寄象鞮譯無弗設焉與
權達嚕不猶是乎特著莽蘇于編修者附莽蘇也外之
也賛曰聖人用人造化成物小大各偹罔不充足元之
孽臣號曰達嚕亦有莽蘇為我供役秉政中華日際月
域他山之石可以攻玉
　　起居注熊鼎
熊鼎字伯頴江西臨川人元至正七年鄉舉為龍溪書
院山長遇兵亂陳友諒屢强之仕不就王師駐鄱陽大
將軍鄧愈聞其名請與相見鼎母黎氏乃言曰聞江表
有真主兒可速徃矣上至南康召至軍門與語大悅欲
授以事鼎以母老辭乃留置幕府叅賛軍事丙午徴
至京師授徳清縣丞吳元年為中書博士改太常博士編集
經史事𩔖成遷起居注七月乙亥上御㦸門命選樂舞生召
學士朱升范常閲試上親擊石磬學士不能辨以宫為徴
上詰之鼎曰八音之中石最難和故書曰於予擊石拊
石百獸率舞上曰石音固難和然必以人聲為主人聲
既和即八音和矣因命樂舞生舞歌一曲上曰古者作
樂以和民聲格神人而與天地同其和近世儒者鮮知
音律之學欲樂和顧不難哉鼎曰樂音不在外求實在
人君一心君心和則天地之氣亦和天地之氣和則樂
無不和矣時耿忠奏廣信郡縣茶稅不實上命御史徃
亷其事鼎諌曰朝廷新布大信于四方柰何肆赦之後
復徴細務是䙝國威也又欲徴浙西糧輸京師鼎復曰
國家都金陵以浙西為根本農作方興而據困之民害
深矣上雅重其言凡創制更革之典鼎預聞洪武元年
六月以鼎為浙江僉事尋調山東陟副使三年封建諸
王以鼎為晉王傅㑹有事方丘鼎當導駕既齋宿習射
苑中上命近臣俱射鼎一𤼵中鵠上喜酌湩飲以賜四
年故元四大王出沒為冦居民震恐上以鼎不能弭冦
左遷大同知事五年復授晉府叅軍七月召為刑部主
事八年西戎多爾濟巴勒率部落内附上以鼎老成歴事
岐寧衛經歴賜金帛以行鼎宻䟽論之上遣使慰勞賜
以裘帽已而遣中使趙成召之還行次西凉打班驛巴
勒叛酋約噶擁鼎還鼎切責以大義遂及趙成與知事
杜實俱被害鼎時年五十五上聞悼惜遣使葬之黄羊
川仍以禄給其家廖道南曰予讀宋學士撰鼎父萬初
及其母黎氏銘心竊賢之及觀國史述鼎死難悽惻牢
落又不知涕之無從也然而論樂之和本于君心嗚呼
鼎之學亦正矣宋濂銘畧曰啓國之初俊才如雲其心
之真允惟熊君帝謂相臣鼎也可恃不負吾民寧負吾
子既入授經復出治戎狐裘毳衣惟帝念功封論邊事
其䇿甚偉欲召用君君則道死
　　編修蘇伯衡
蘇伯衡字平仲其先蜀人文定公裔子遲守婺遂居金
華伯衡㓜警敏絶倫肆力古人洪武初徴為國子學録
擢編修與劉基宋濂魏觀胡翰相友善基曰平仲著作
語粹而氣逹不凡而意不詭盖其明于理而昌于氣也
濂曰平仲辭精博而不麄澀敷膄而不以綺縟其視魯
弓郜鼎均也翰曰平仲托物以造端比事以寓意縁情
以見義明於國家之體逹于人情之變其出蓋無窮也
伯衡在史舘多所著述及纂修元史成宋濂舉以自代
伯衡以瞶辭歸上賜之綺帛給道里費周之復起為處
州府學教授遂居平陽有文集十五巻
　　編修王廉
王廉字熈陽浙江青田人洪武初為編修二年正月安
南國王陳日煃令陪臣同時敏上表穪臣上嘉其意遣
侍講學士張以寧典簿牛諒往諭仍錫以璽書金印未
及境而日煃卒以寧乃留詔即次于洱江先遣牛諒之
其國嗣君曰日㷂復令陪臣杜舜卿来告哀上素服御
西苑之幄殿親製奠章命廉充祭弔使同考功主事林
唐臣往既至其境日㷂出迎于郊議授受禮往返數四
不能决廉厲聲訶之乃奉御製于綵輿迎入壽光殿别
設日煃靈位于殿前使者南向宣之日㷂率羣臣再拜
俛伏以聽成禮而還既歸述所撰歌詩曰南征録宋濂
序之穪其措辭和而不流激而弗怒雅而不凡可謂能
專對者矣使旋擢工部貟外郎不拜改澠池丞所著有
迂論數十册
　　編修張美和
張美和名九韶以字行江西臨江人十三能詩詞元至
正間隠居教授洪武初辟為清江教諭轉國子助教擢
編修美和善著書奏對稱㫖後以疾致仕上親賜𠡠曰
古之至賢之士修己行仁以為時君之用否則獨善其
身以終天年或著書立言傳之永乆雖不顯于當時而
光于後世爾美和篤信至善不易其守侍朕左右日與
同逰詢問典禮以沃朕心柰何年高不能自強不忍任
以周旋從卿歸老於戱千載一遇古今通言卿善始終
不亦美乎廖道南曰予觀南征録慨然興嘆嘉熙陽之不
辱也及讀理學𩔖編乃見其義精而語確美和所得者
深矣賛曰炎荒緜邈桂海梧山厥土霾瘴厥途間關允
矣熈陽事不避難大江渺茫匡廬彭蠡其道云逺其室
伊邇誠哉美和著書逹理
　　編修髙啓
髙啟字季廸蘓州長洲人少孤力學工於詩詞時張士
誠據蘓有叅政饒介者喜延士啟方弱冠介見大竒之
待以上賓啟不之荅乃隠于松江之青丘洪武三年初
修元史徴啟與儒士汪克寛胡翰宋喜陶凱陳基曽魯
顔増趙汸張文海徐尊生黄箎傅恕王錡傅著謝徽充
纂修之任書成擢啟編修命教勲臣子弟徽字𤣥懿與
啟同鄉啟嘗夢與徽承召問予告身後上御闕樓召啟
與徽敷對詳明雅穪簡注命啟為户部侍郎徽為吏部
郎中果如夢所感啟辭以少未更事遂與徽俱歸賜金
帛有差啟復居青丘先是蒲圻魏觀署史局啟與交愜
及觀守蘓聘啟至學宫延訪郡中利病多所裨益觀罹
于禍遂連坐啟君子悼之啟身長八尺有文武才博羣
典為文汪洋浩瀚神噓鬼吸靡有㾗跡其為詩也波起
雲湧颷號電掣直超脱元宋而上宗盛唐近代詩人未
之能及惜其傳之不多爾所傳有鳬藻缶鳴二集廖道
南曰予觀蘇平仲集善叙事理鬱而文質而不俚覈而
不夸及觀高季廸集天趣飄逸莫可羈勒嚴滄浪所謂詩
有别才非關學也詩有别趣非關理也其然豈其然乎
賛曰金華之派平仲是傳瓊芝燦爛玉樹聨緜姑蘓之
英季廸為最震澤攸瀦洞庭攸㑹平仲之文季廸之詩
劉宋而下彼如何其
　　編修朱濓
朱濂字伯清浙江義烏人洪武三年續修元史乃徴濂
與儒士趙壎朱右貝瓊王彛張孟兼髙巽志李懋李汶
張宣張簡杜寅殷弼俞同俱充纂修書成擢編修俾授
楚王經濂自幼酷嗜考亭之學其見于辭章資為講觧
悉祖述之既而引年歸浦陽察隂陽鬼神之奥騐性命
心情之藴乃即朱子精語編為理學纂言宋濂為之序
穪其所見端確所得粹凝嘉恵後學功亦至矣仕終楚
府長史
　　編修傅藻
傅藻字伯長浙江義烏人洪武五年以儒學敎諭徴授
編修尋改應奉為東宫文學十一年五月皇太子御文
華殿命侍臣講讀春秋乃曰諸國之事雜見于二百四
十二年間艱于考索乃命藻曹分𩔖聚先周以尊天王
次魯以崇望國次齊晉以表主􁋼次宋衛蔡陳以原列
爵而楚而吳而越則列之于末繕為三十巻進呈上覽
之喜賜名曰春秋本末是舉也校之者典籍劉仲質助
教儲惟徳稽之者中書舍人朱孟辨宋璲桂慎鑄印副
使詹希元序之者宋濂也後藻出為武昌知府有恵政
終河南按察使
　　編修孫作
孫作字大雅一字次和常州江隂人自曽祖澂川四傳
至作家學克彰洪武六年丞相李善長等奏修日厯乃
徴作與儒士徐一䕫黃㫤陳孟𤾉俱充纂修書成擢作
編修作自陳外補授太平府教授復召為助教明年分
教中都又明年還成均又明年陟司業著書號東家子
宋濂為作東家子傳今傳有滄螺集
　　編修張宣
張宣字藻仲其先清河人徙居常州之江隂父端為元
江浙樞宻院都事宣十歳善屬文讀書經目不忘洪武
三年與髙啓等被徴同修元史上親書其名擢為編修
宣為人爽闓潤宻而文思浩雄宋濂為撰族譜所著有
春秋傳義廖道南曰予始逰南廱乃見朱伯清所撰理
學纂言于司成魯公鐸及傅伯長所撰春秋本末于
司成汪公偉而孫大雅之滄螺張藻仲之傳義猶未之
見也諸儒夙際皇運𢎞闡賁文用心亦以勤矣賛曰義
烏多賢乃有伯清辭章爾雅玉闕瑤京伯長超越萬人
之傑沉潜三傳乃著本末次和藻仲處于江隂擢頴揚
芒輝赫儒林
　　編修王璉
王璉字宗器其先太原人徙居山東之長山洪武五年
以郷舉𤼵魁計階南宫六年正月甲寅上召見便殿命
題賦詩詩成穪㫖是時舉人張唯王輝李端張鳳任敬
馬亮陳敏張翀等至上嘉其才俊遂及璉等十七人俱
充國史編修命入文華堂讀中秘書賜以冠服車駕時
臨幸䇿勵取其文親評優劣日命光禄給膳羞酒漿每
食太子暨諸王迭為之主而璉等侍食左右冬夏賜衣
各一襲復有白金弓矢鞍馬之賜命宋濂為之師九年
三月復命璉等攝監察御史事廵行天下紏察官吏賢
否諮訪生民休戚璉如河南迨歸奏對雅穪上意乃諭
廷臣曰文華堂諸生如璉者皆異日將相才也宋濂為
之字説畧曰宗廟之器貴重實殊夏有四璉殷穪六瑚
昔端木氏才堪三卿文章外見以言語穪今生既長局
度純亮𤼵為辭章大河奔放出逄盛治講學禁中天日
照臨以照以融豸冠峩峩廵行洛河貪夫夜逃良士笑
歌厥用既周由體斯被生尚朂焉庶幾不器璉後為御
史山東行省叅知政事
　　編修張唯
張唯江西永豐人曲江張子壽之後也父光逺死於賊
宋濂為之誌銘唯流寓河南以尚書領首薦擢編修入
文華堂肄業唯有儁才同列遜之
　　編修張翀
張翀字鳳舉河南人入文華肄業擢編修後教授南陽
瀕行辭于宋濂曰翀以布衣感上恩遇喬嶽匪髙瀛海
匪深典教一邦弗穪是懼濂作文送之且穪其沉重有
識研窮遺經而造其閫奥可進於道是必有所試矣廖
道南曰我聖祖尊賢造士之典於是乎益徴矣投戈之
暇即建禮賢館履元之初即開文華堂鴻儒俊髦文物
彬彬於戯盛哉今攷之入文華者十七人而王璉張唯
張翀者頼有景濂為之述也他若馬亮任敬陳敏李端
王輝不少槩見可惜也哉賛曰虎觀天開石渠雲宻東
璧焜煌西崐赫奕濟濟多士藹藹吉人萬邦惟獻百度
惟貞皇建有極古訓是式五星聚奎以兆今日
　　編修朱右
朱右字伯賢浙江臨海人光庭先生九世孫嘗逰李五
峰陳兩峰之門洪武初預修元史大明日厯皇明寳訓
授翰林編修終晉府右長史所著有白雲稿春秋𩔖編
三史鈎𤣥秦漢文衡深衣考誤歴代統紀要覽元史補
遺凡若千巻
　　編修蔣敬
蔣敬字行簡其先汴人徙居金陵之錦繡里父成字翁
輔孝友之士也洪武初敬為編修同蔡𤣥受業于宋濂
濓既銘其父矣且穪敬為人謙慎重然諾一時名士多
與之逰云
　　編修羅公願
羅公願字從善浙江青田人父世昌為處州路教授洪
武四年公願應州辟舉以書經試銓曹擢編修轉工部
都水主事
　　編修王釐
王釐江西鄱陽人洪武初以明經授本庠教諭徴為編
修預修元史每承顧問穪㫖嘗患頭風上賜以所御藥
酒飲之遂愈後知南陽府所著有羣英雜言諸集
　　編修桑慎
桑慎字仲修世居常州遷嘉興洪武初擢編修改監察
御史賢能廉直孝親睦姻苦行力學逼扵古人諍廷則
有折檻之風諌友則有靣折之直以行部海南奏誅衛
使張榮坐不避八議罪謫瓊安置未嘗怨懟凡動止合
禮瓊志穪之
　　編修董琰
董琰字子莊江西樂安人洪武間為編修遷國子司業
廖道南曰予考國史乃得朱孟辨趙壎者以修元史徴
呉昇周孟東以賢良徴桑慎陳晟以儒士徴俱為編修
晟自撰族譜與孟辨孟東俱見宋濂文集而其行義之
詳弗可攷也孔子曰予猶史之闕文也嗚呼豈史之闕
文爾矣乎賛曰蔣敬謙慎蔡𤣥敦約王釐遭際朱右𢎞
博下迨羅周董朱為儔趙壎吳昇孟東清修桑慎陳晟
後先輝映唐虞之際於斯為盛
　
　
　
　
　
　
　
　
　
　
　
　
　
　
　殿閣詞林記巻八
欽定四庫全書
　殿閣詞林記卷九　　　　明　黄　佐
　　　　　　　　　　　　　　廖道南　撰
　　　殿閣
洪武十五年十一月戊午倣宋制置殿閣學士以禮部
尚書劉仲質為華盖殿大學士翰林院學士宋訥為文
淵閣大學士檢討吴伯宗為武英殿大學士典籍吴沉
為東閣大學士是月辛酉覆命耆儒鮑恂余詮張長年
為文華殿大學士皆辭不拜既而全思誠始拜命永樂
二十二年九月丁酉仁宗昭皇帝増設謹身殿大學士
命太子少傅楊榮兼之其序次華盖殿謹身殿文華殿
武英殿文淵閣東閣凡六大學士至今因之而文華殿
則不常設左右春坊亦時設大學士云
　　　親擢
洪武之末翰林不及十數人壬午六月成祖即位首詔
吏部及本院舉文學行誼才識之士授職聞待詔解縉
名擢居近侍召對喜其竒傑敢言益見信用七月侍書
黄淮改中書舎人入見上與語大竒之凡侍朝特命與
縉立于御榻左以備顧問一日以萬幾叢脞日御奉天
門左室每夕召對至夜分或便殿就寢賜坐榻前論議
政事同列不得與聞是時吴府審理副楊士竒在翰林
充修史官亦有譽望親擢為編修已而改給事中金㓜
孜桐城縣知縣胡儼為檢討尋陞縉為侍讀胡靖為侍
講編修楊子榮為修撰而改子榮名榮繼又陞淮為編
修九月遂開内閣於東角門内召七人者諭以委任腹
心至意俾入處其中專典宻務雖學士王景輩不得與
焉明日賜織金羅衣各一襲時幾務孔殷每旦奏事退
内閣之臣造扆前進呈文字商機宻承顧問率漏下十
數刻始退十一月陞縉為侍讀學士靖淮儼皆侍讀榮
士竒㓜孜皆侍講復靖名廣永樂元年九月上御右順
門召縉及士竒諭之曰朕即位以來爾七人者朝夕相
與共事鮮離左右朕嘉爾等恭順不懈皆賜五品公服
二年正月七人皆賜二品金織衣且勞之曰天下事咸
朕與若等同計非若六卿之分理也三月冊立儲宫進
縉為學士兼右春坊大學士奉議大夫淮為左春坊左
庶子廣為右春坊右庶子皆奉議大夫仍兼侍讀儼為
左春坊左諭徳仍兼侍讀榮為右春坊右諭徳仍兼侍
講士竒以本官兼左春坊左中允㓜孜以本官兼右春
坊右中允各賜袍笏九月儼出為國子祭酒四年縉坐
事去廣遂進學士兼左春坊大學士奉政大夫五年二
月淮進右春坊大學士仍兼侍讀尋進學士仍兼右春
坊大學士士竒進左春坊左諭徳㓜孜進右春坊右諭
徳俱奉訓大夫仍兼侍講十二年淮坐事去十四年四
月廣進文淵閣大學士榮㓜孜進學士三人仍兼春坊
原職十五年二月士竒進學士仍兼春坊原職十六年
五月廣卒十八年閏正月命榮㓜孜皆為文淵閣大學
士兼學士十九年正月改士竒為左春坊大學士終永
樂之世内閣之臣不過五品而華盖等殿大學士亦不
復設盖雖不崇以穹秩然皆出於親擢寄以天下大政
諫行言聴得以盡其啓沃是故英宗復辟大學士李賢
柄政復永樂之舊時修撰岳正每開口論事以世務自
許大内㢘知其名吏部尚書王翺亦薦之天順元年六
月召見文華殿上見遽曰好問年幾何對曰四十又曰
正好問何處人對曰漷縣人又曰又是北方人問治何
經曰尚書上曰是書經尤善問何科進士對曰正統十
三年上益喜曰又是我所取者乃顧曰今用汝内閣叅
預機務凡事為朕主張許彬老矣不足恃也正頓首辭
至再乃出赴閣九月朔御文華殿召太常少卿兼侍讀
彭時入見令近榻前問曰汝是正統十三年狀元邪對
曰不才誤䝉寵渥拔擢至今感戴不忘因叩頭者三又
曰第二名是陳鑑第三名是岳正對曰是又問今年幾
何對曰臣犬馬之齒四十二上曰正好用出外喫酒飯
時叩首謝命赴文淵閣辦事盖前此未嘗無親擢者觀
此倚毗宰輔禮重儒臣之意可知矣咨詢必及其年者
豈不以老成謀國必有徽猷新進少年或至敗事歟用
人慎始如此真可謂後世法
　　　視事
殿閣大學士雖設自洪武中然同在内閣視事則自永
樂初年始其坐次不敢正席者以車駕所嘗臨幸故也
天順中大學士李賢疑與外衙門同將欲正席坐同列
彭時不可乃止時常記其事曰文淵閣在午門之内迤
東文華殿南面磚城凡十間皆覆以黄瓦揭文淵閣三
大字于閣門中間置紅櫃蔵厯朝訓錄副本前楹設櫈
東西餘四間後列書櫃隔前楹所李賢自吏部進以傍
坐不安令人移紅櫃壁後欲設公座時曰不可聞宣徳
初年駕幸至此故不設公座李曰事久矣今設何妨時
曰此内府也亦不宜南面正座李曰東邉㑹食處與各
房却正座如何時曰此有牌扁故為正彼皆無扁故也
李曰東閣有扁亦正坐何必拘此時曰東閣西面非正
南也李詞氣稍不平曰烏有居是官而不正其位乎時
曰正位在外諸衙門則可在内决不可如欲正位則華
盖謹身武英文華諸殿大學士將如何耶盖殿閣皆至
尊所御原設官之意止可侍坐以備顧問决無正坐理
李語塞然意猶未已踰日上遣中官傳恭送孔子并四
配像一龕置於中間又數日遣太監裴當送聖賢畫像
一副來懸於龕後壁上乃罷不設坐焉
　　　幾務
内閣叅預幾務肇自成祖然惟大學士暨學士而已永
樂二十二年八月仁宗立以文淵閣大學士楊榮等輔
導久積有年勞乃命陞榮為太常寺卿金㓜孜為户部
右侍郎俱兼前職楊士竒為禮部左侍郎兼華盖殿大
學士起前左春坊大學士兼學士黄淮為通政司通政
使兼武英殿大學士四人俱掌内制内閣帶三品官䘖
始此九月加士竒少保仍兼前職榮太子少傅兼謹身
殿大學士㓜孜太子太保兼武英殿大學士内閣位至
三孤始此尊師重傅之禮至是極矣十一月士竒復進
少傅兼職如故洪熈元年正月淮進少保户部尚書士
竒進兵部尚書㓜孜進禮部尚書俱兼大學士如故内
閣帶尚書官䘖亦始此是年閏七月宣宗既嗣位罷𢎞
文舘命太常寺卿兼學士楊溥與士竒等同視事宣徳
元年三月陞行在禮部右侍郎張瑛為左侍郎兼華盖
殿大學士九月淮致仕二年二月陞行在户部左侍郎
陳山為本部尚書兼謹身殿大學士瑛亦進本部尚書
兼職如故二人者儲宫舊僚也自是每朝必晉陟侍從
謂之從龍恩云然山與瑛皆不厭人望山直内閣無何
被疎斥即致仕去久之瑛亦改南京禮部尚書六年十
二月㓜孜卒九年八月溥進禮部尚書兼職如故九月
瑛起復入見憫其已老留為尚書兼大學士英宗在東
宫天資明睿尚冲年委裘未及出閣講學故無推恩者
正統元年七月瑛卒三年四月士竒暨榮俱進少師兼
職如故溥進少保兼武英殿大學士内閣以實錄成進
官始此五年七月榮卒九年三月士竒卒十一年二月
溥卒於是老成盡矣是時侍講學士陳循進户部左侍
郎兼學士入閣叅預幾務侍讀苗衷侍講髙榖修撰馬
愉曹鼐以經筵日講官皆進侍講學士與循同視事未
幾鼐進吏部左侍郎𠂻進兵部左侍郎俱兼侍講學士
愉進禮部右侍郎榖進工部右侍郎俱兼侍讀學士愉
尋卒十四年八月鼐扈從北征沒於土木之難景泰以
郕王監國擢修撰商輅彭時入閣辦事及即位藩府舊
僚推恩止侍郎不得厠内閣而循榖各進本部尚書兼
學士輅時皆進侍讀時以憂去又擢户部右侍郎江淵
兼學士入閣叅預幾務尋又命禮部右侍郎俞綱綱在
内閣三月改南京禮部盖朝廷欲修永樂故事擢用諸
人然進退亦頗輕矣景泰元年二月𠂻進本部尚書兼
學士尋致仕九月輅進學士十一月以禮部左侍郎王
一寧國子監祭酒蕭鎡各兼學士俱入閣叅預幾務尋
加循少保兼文淵閣大學士榖少保兼東閣大學士仍
兼尚書如故四月命循榖俱兼太子太傅陞淵一寧鎡
俱太子太師輅兵部左侍郎學士兼左春坊大學士一
寧尋卒十月命太子太保兼都察院左都御史王文入
閣辦事外官不由翰林得叅預幾務者始此初文與中
官王誠結為兄弟謀入閣嘗私以語髙榖㑹有中㫖増
内閣貟陳循舉蕭鎡禎榖遂舉文奏上果用文人皆駭
諤四年二月命文為太子太保吏部尚書兼學士尋加
少保兼東閣大學士尚書如故七年五月改循兼華盖
殿大學士榖文俱兼謹身殿大學士鎡進本部尚書兼
職如故英宗復辟天順元年正月命都察院右副都御
史徐有貞兼學士入閣叅預幾務有貞始名珵由侍講
陞任以迎復功故有是命是日陞太常寺卿許彬為禮
部左侍郎兼學士與有貞同視事明日陞有貞為兵部
尚書兼職如故詔罪謀立襄藩者王文伏法陳循江淵
謫戌蕭鎡商輅發為民盖事關社稷有所不得已故也
又明日陞大理寺卿薛瑄為禮部右侍郎兼學士入閣
叅預幾務又數日榖致仕三月命吏部右侍郎李賢兼
學士入閣叅預幾務有貞為奉天翊運推誠宣力守正
文臣特進光祿大夫封武功伯兼東閣大學士尋改兼
華盖殿大學士掌文淵閣事曰掌文淵閣事有貞所自
署也閣在御府大内非人臣所可掌矧非軍功冐進封
爵固占知其不終矣尋進賢為本部尚書兼官如故五
月彬瑄轉左侍郎仍兼原職六月命通政司左叅議兼
侍講吕原繼命修撰岳正俱入閣叅預幾務有貞賢坐
事左遷賢為吏部左侍郎瑄遂致仕去瑄制行純慤邃
於理學其去也盖見幾而作云七月有貞革爵逺竄彬
坐黜復賢官視事如故永樂中胡儼自内閣出不復再
入再入自賢始也正尋坐事去九月命太常寺少卿兼
侍讀彭時復入閣叅預幾務十二月時進兼學士改原
為侍讀學士二年五月原進學士六年七月加賢太子
少保八月原以憂去十一月卒七年二月陞詹事府詹
事陳文為禮部右侍郎兼學士入閣叅預幾務正統八
年正月憲宗嗣位三月復正原職不預幾務加賢少保
兼華盖殿大學士尚書如故文吏部左侍郎時吏部右
侍郎仍兼原職十月時進兵部尚書成化元年三月文
進禮部尚書二年十二月命太常寺少卿兼侍讀學士
劉定之入閣叅預幾務是年賢以憂去奪情起視事尋
卒三年三月復商輅原職視事如故八月文時俱加太
子少保仍前尚書兼文淵閣大學士定之進工部左侍
郎兼學士四年四月文卒十月輅進本部尚書定之轉
禮部左侍郎俱兼職如故七年六月定之卒十一年正
月時進少保三月卒四月輅進文淵閣大學士十二年
六月加太子少保改吏部十三年二月進兼謹身殿大
學士十四年輅致仕去加少保終成化之世又有劉珝
萬安劉吉尹直彭華𢎞治中則徐溥丘濬劉健李東陽
謝遷正徳中則焦芳劉宇曹元王鏊劉忠楊廷和梁儲
費宏靳貴楊一清蔣冕毛紀若芳與宇元由逆瑾進者
也其末也惟廷和惟儲惟冕惟紀預聞嘉靖初政焉以
近事尚在人耳目不復悉記夫内閣宻勿之地寄以幾
務即虞書所謂股肱説命所謂作礪作舟楫作霖雨也
始雖以待儒彦而其後則元老鉅寮為天下具瞻者乃
得與焉百餘年來政治樞要實在於此舊制雖不設丞
相而世以宰相穪之嗟乎用非其人固足以覆餗然或
不見親且信焉雖有真儒安所宣其效哉
　　　擬㫖
唐宋以來臣僚章奏凡有所批答皆臣下代言中書省
及集賢院翰林學士専之洪武初始猶設中書省丞相
政事由以出納其後革去分任五府九卿衙門中外章
奏皆上徹御覽毎斷大事决大疑臣下惟面奏取㫖有
所可否則命翰林儒臣折𠂻今古而後行之故洪武中
批答皆御前傳㫖當筆即所書天語尚温也永樂洪熈
二朝毎召内閣造膝宻議人不得與聞雖倚毗之意甚
專然批答出自御筆未嘗委之他人也至宣徳時始令
内閣楊士竒輩及尚書兼詹事蹇義夏原吉於凡中外
章奏許用小票墨書貼各疏面上進謂之條㫖中易紅
書批出御筆親書及遇大事猶命大臣面議議既定傳
㫖處分不待批答自後始專命内閣條㫖然中每依違
或徑由中出嗣是若正統初年委政中官王振一至於
此上下䝉蔽乃及土木之難及天順復辟每事與内閣
面議然後批行𢎞治末年總覽權綱内閣條㫖多孝廟
御書事陟重大至厪宣問幾復國初之舊正徳時批答
大率與正統相𩔖今之建議者徒知批答當依内閣所
條而不知有面議傳㫖故事或誤以條為調謂調和之
義也審爾則是漫無可否以聴上裁惟恐見忤矣豈所
望於以道事君者哉茍利社稷死生以之可也
　　　宻疏
内閣宻務有難颺言敷奏者永樂許宻封進呈謂之宻
疏己亥十七年十二月己丑學士楊榮宻疏進言十事
皆斥五府六部三法司積弊成祖嘉之宻諭榮曰汝言
寔切時病但汝為腹心臣若遽進此言恐羣臣益相猜
疑不若使言官言之於是得監察御史鄧真俾入奏衆
皆服栗免冠請罪詔諸司即日悛改怙終者不赦盖榮
所為奏留中真則受其意也洪熈初改元兵部尚書李
慶言於上曰民間馬畜蕃盛已散之軍伍尚餘數多請
令朝覲官領之少蘇民力大學士楊士竒獨宻奏謂朝
廷求賢任官今乃使養馬而課責與民同非貴賢賤畜
之意明日靣請内批罷其事不報明日又入對請罷上
曰吾偶忘之當即批出不爽也午刻上御思善門諭曰
内批豈真忘念卿孤立為衆所傷不欲因卿言而罷耳
今有名矣出示一章乃按察使陳智所言者命士竒據
几草勑止之已領者准洪武中官貟乗例不責生息虧
損不責償未給者止勿給復謂曰繼今令有不便惟宻
與朕言李慶輩不識大體不足語也二十二年十一月
學士楊溥宻疏言事上嘉納手勑奬諭之曰覽卿所奏
為國家之計誠合朕心但望卿始終如一知無不言相
朕致治以承天休感卿忠懇特用酬報今賜卿綵幣一
雙鈔一千貫卿其領之夫事幾不宻則害成今日所以
委曲為之處者如此而又寵以旌賞真可謂一徳一
心矣其後内閣言事循此例𩔖用題奏揭帖不宣
聞於外云天順癸未空中有聲大學士李賢宻疏
曰傳言無形有聲謂之鼓妖上不恤民則有此異
因條十事上陳英宗嘉納詔皆從之頒行天下賢又
請罷江南所造段疋磁器清錦衣衛囚止各邊守臣
進貢下畨所遣使臣停中外買辦采辦詔不從賢執
之數四止取前十條行之左右見賢力争皆寒悚同
列亦為賢懼賢曰古之大臣知無不言今雖不能盡
然至於利害繫國家安危者豈可黙黙以茍禄位然
聖明亦不以為忤也葢嘉謀嘉猷入告于内與颺言
敷奏者不同必利害係國家安危而後言之又與争
一事之得失陳一時之利害者不同内閣事功稱三
楊一李然其所遭際可考也夫惟聲色不動而誠意
潛孚閱歴既多而識見素定乃可以當此然亦難
矣岳正在内閣嘗宻言吉祥石亨罪惡二人譖之被
黜有士人告之曰先生犯孔子戒矣問之云何則曰未
信而諫是也正曰臣被簡用置左右責任教誡甚至敢
不盡心若子以諫官處我則恐未然夫正之言誠是也
沃心之論造膝之謀初不事於表暴而天下自隂受其
賜此内閣之所以異於諫官也若先朝委任楊李真可
以為萬世法
　　　㑹議
宣徳以前毎有政事與羣臣面議正統十年始命内閣
官與各衙門㑹議遂為例徐有貞曰景泰四年十月詔
以河决沙灣久弗克治集左右臣弼暨百執事之官于
文淵閣議舉可以治水者僉以有貞應上特用之有貞
立碑為記近例凡厥時政有大事當㑹議者該部奏請
㑹如合㑹儒臣則本院詹事府左右春坊司經局及國
子監皆預
　　　繕寫
永樂時内閣進學者二十八人皆靣稽而身教之王英
王直徳器才學尤為儕輩所推首擢為修撰以皆慎宻
可任並揀入秘閣書進呈幾宻章疏永樂末累擢至講
讀學士盖嘗試以為大用之地云至宣徳時復増左春
坊大學士曽棨俾入直未幾棨卒二王亦出理部事繕
寫章疏之任遂廢
　　　書辦
大明㑹典云凡内閣所掌制勅詔㫖誥命冊表寳文玉
牒講章碑額及題奏揭帖等項一應幾宻文書及王府
勅符㡳簿皆制勅房書辦文官誥勅及畨譯勅㫖并四
夷來文揭帖兵部紀功勘合底簿等項皆誥勅房書辦
合用中書舍人等官於本院或各該衙門帶俸遇有陞
遷仍舊供職其有堪别用者亦從吏部推舉
　　　閣禁
祖宗規制嚴宻内閣之禁凡一應官貟閑雜人等不許
擅入違者治罪今内閣門額尚懸嚴㫖葉盛日記有云
文淵閣宥宻之地外臣非公事不能至廷陛機宜無敢
泄者楊文貞文定文敏三先生典刑尚存文貞間遇知
巳或問近日外間有何事或某事便否亦甚鮮也後來
者則有稍稍傳聞于人甚而方面官見辭後必造謁或
拘舉子入考文字又甚而造膝之言伐言之筆不待莫
出禁門而已徧吿多人矣此盖指景泰中之用事者故
云然
　　　㕘見
凡本院官入見内閣必先使孔目通姓名而後見初授
官謝恩後入見例留飯可齋雜記云時官修撰謝恩後
偕同年陳緝熈岳季方詣閣下見曹陳苗髙四先生遂
留早餐酒飯隨光祿寺所供不増設諸先生笑曰此是
本院故事儒官清淡只如此盖以僚友待之也其後内
閣官尊或有座主門生之分遂今六品以下揖於階下
五品及詹事府官送迎如僚友禮陛朝見朝辭及冬正
旦行禮後不暇易服往見焉非公事不復至或議朝政
質問可否使孔目請入乃入外官入見亦以公事㑹典
所載凡各衙門領勅官貟俱赴内閣㑹有勅書方赴鴻
臚寺報名辭朝領勑其他則國子監官送書課提督四
夷舘送番譯文字之𩔖具有定規云
　　　𢎞文
洪武三年四月庚辰置𢎞文舘設學士一貟及校書郎
等官九年閏九月定官制遂罷之居是職者劉基詹同
羅復仁胡鎡也仁宗即位建𢎞文閣於思善門外盖法
國初遺意永樂二十二年八月命本院學士楊溥掌之
與侍講王進時承顧問討論經籍又擢編修楊敬給事
中何澄俾預焉又起用檢討陳繼凡在閣者五人駕嘗
臨幸講論經史不倦洪熈元年閠七月溥等奏納𢎞文
閣印各還原任儲闈可之仍命溥與楊士竒等同治内
閣事正徳初建議者謂宜倣𢎞文閣故事特命侍從文
學之臣更番入直或召天下名賢文學恬退者一二人
如起用陳繼之例聴政之暇游息之間時至閣中畧去
威嚴從容詢問或講經書或論古今成敗有暇則至不
必拘其時有疑則問不必嚴其禮如是則聖學緝熈義
理純熟凡百玩好自不暇及而所召必皆一時之聞人
則亦可以收拾天下之遺才矣此亦祖宗君臣同遊之
漸未必無補惜論建未及付之空言而已
　　　東閣
正統丁夘詔選本院官之有譽望者入東閣讀中秘書
修撰劉儼商輅編修陳文吕原等凡十人且特命之侍
經筵日在内府進學不倦盖儲之以待大用也厥後多
為名臣嘉靖丁亥五月朔日食臣道南進陳洪範九疇
疏以徵時政仰荷御劄云翰林官中有才識忠行者日
輪二貟入直東閣凡經書史鑑有關君徳者日錄所聞
以賛朕不逮於是大學士楊一清奏講大學衍義上特
命顧鼎臣講洪範臣道南講無逸臣於終篇引吕祖謙
論曰天之生萬物也健而不息以成悠久之功君之生
萬民也勤而無逸以成惇大之治故人君之徳在乎法
天而已矣我太祖髙皇帝命儒臣進講無逸諭曰自昔
有國家者未有不以勤而興以逸而廢周公是書上自
天命之精微下至民生稼穡之艱難以及閭里小民之
怨詛莫不具載先事而慮其意深矣朕每觀是篇反覆
詳味求古人之用心嘗命儒臣書于殿壁朝夕省閲以
為監戒仰惟皇上敬天愛民懋學勤政揭無逸豳風于
殿亭以紹帝王之心法軫耕夫織女之勤苦以昭聖祖
之徽猷雖商之三宗周之三后有不能企及焉者矣尤
願剛健純粹孚乾運之不息含宏光大廣天徳之好生
明作有功而百司庶府咸貞其度曲成不遺而兆民庶
物各得其所中庸曰故至誠無息不息則久久則徴徴
則悠逺悠逺則博厚博厚則髙明博厚所以載物也髙
明所以覆物也悠久所以成物也博厚配地髙明配天
悠久無疆臣愚端有望于今日
　
　
　殿閣詞林記巻九
欽定四庫全書
　殿閣詞林記卷十　　　　明　黄　佐
　　　　　　　　　　　　　　廖道南　撰
　　　文華
洪武六年開文華堂于禁中以為儲材地詔擇鄉貢舉
人年少俊異者俾肄業其中正月甲寅選河南第一人
張唯上召見便殿親命題俾賦詩詩成穪㫖唯及王輝
李端張翀皆擢編修蕭韶為秘書監直長賜冠帶衣服
又明日山東第三人王璉等見召試如之璉及張鳳任
敬馬亮陳敏皆擢編修賜予亦如之受命入堂讀書詔
賛善大夫宋濂正字桂彦良等分教之上謂曰昔許魯
齋諸生多為宰輔卿其勉之聴政之暇輙幸堂中取其
文親評優劣命光祿日給饌每食皇太子親王迭為主
唯等侍食左右冬夏賜衣及金弓矢鞍馬寵錫甚厚濂
輩雖司啓廸顧諸生皆上所親教不敢以師道自居一
日侍燕閒詢及肄業進益濂對曰無如張唯者因備述
其雋才請錄為弟子員上笑而許之盖同時進者凡十
有七人又選成均之秀入武英堂俾練習政事方徴彭
通宋善王惟吉等皆拜給事中禮遇雖不及唯等然侍
從車駕應制被顧問未始異也其後多至執政有聲光
云
　　　文淵
永樂三年正月壬子成祖命學士解縉等於新進士中
選其英俊者俾就文淵閣進學乃選修撰曽棨編修周
述周孟簡庶吉士楊相王訓王直吴紳彭汝器劉子欽
余學夔童朴盧翰熊直王道羅汝敬沈升柴廣敬王英
余鼎湯流洪順段民楊勉章敞李時勉倪維哲陳敬宗
袁添祿二十八人入見上諭勉之曰人須立志志立則
功就天下古今之人未有無志而能建功成事者汝等
簡㧞於千百人中為進士又簡拔於進士中至此固皆
今之英俊然當立志逺大不可安於小成為學必造道
徳之微必具體用之全為文必並驅班馬韓歐之間如
此立心日進不巳未有不成者古之文學之士豈皆
天成亦積功所致也汝等勉之朕不任爾以事文淵
閣古今載籍所萃爾等各食其禄日就閣中恣爾玩
索務實得於巳庶國家將來皆得爾用不可自怠以
孤朕期待之意時庶吉士周忱自陳年少願進學上
喜曰有志之士也命増忱為二十九人遂命司禮監
月給筆墨紙光禄給膳禮部月給膏燭并鈔工部擇
近第宅居之且命縉領其事數召至便殿問以經史
諸子故實或至抵暮方退五日一休沐使内臣隨之
校尉備騶從人莫不歆其榮艶上時捜竒書僻事以
驗所學棨等多對誦如流者上甚喜之多所奬賚恒
顧羣臣曰秀才輩性子直可親近縉嘗以鍾山龍蟠
詩試諸人甚稱彭汝器所作一日上問捕蛇者說汝
器即朗誦於前甚竒其才王訓以大江遶金陵賦進
上最稱之具程試課業大嚴賞罰而王英王直尤為儕
輩所推讓葢是時庶吉士𨽻本院者尚多如孫子良凃
順李昌祺蕭省身江銕張宗璉田忠等無慮數十人皆
不得與選後上親征巡狩雖有庶吉士之選如甲申例
則而車駕不及親涖焉宣廟末年鋭意儲才自臨御以
來三科進士數百人援其尤者凡二十八人以應二十
八宿時癸丑丙辰諸進士發各衙門觀政或奉使出外
詔追還選之皆入文淵閣進學其優禮給賜一循永樂
甲申之制仍賜御製詩以示勉勵
　　　東閣
景泰二年詔選庶吉士并首甲柯潜等二十八人命進
學于東閣賜居第給大官酒饌及膏紙費命内閣大臣
典領之盖不别立師不出就外公署一如永樂初科故
事然車駕未嘗親涖教也五年亦選庶吉士暨首甲孫
賢等十八人遂遵正統時例矣
　　　公署
庶吉士在外公署教習始自正統初年内閣奏請學士
等官二員教習本院仍行户部給燈油錢兵部撥皂𨽻
刑部給紙劄工部撥房屋順天府給筆墨光祿給酒飯
内閣按月考試俟有成效送吏部銓注本院并各衙門
職事自是庶吉士教習與文華堂文淵閣時舊規不同
其所撥給循故事耳今宜依祖宗時入禁中侍燕閒承
顧問上以儲材蓄徳為教則下亦必涵養進修自朂不
惟人才造就而君徳賛輔有攸賴焉若不得已就外教
習領其事者宜奏請專使校讐中秘書曰令有所撰述
暇則演習經筵講章日夕與討論古今商確經史同異
得失且究竟名理歸諸身心以行誼相砥勵務得其實
以為國家用若其學業髙下宜黙成之其或求見邀名
則斥而退之勿收匪人以招物議則非惟育材有成效
抑亦光昭祖訓也茍舍大綱先末藝以詩文記誦為學
而道徳政事則忽棄焉授受之際既近於學究而乃設
㑹簿稽勤惰雖嚴聲厲色以督責之亦淺之乎其待士
矣正統以來在公署讀書者大都從事詞章内閣按月
考試則詩文各一篇第其髙下具揭帖開列名氏發本
院以為去留地致使卑陋者多至奔競有志者甚或謝
病而去不能去者多稱病不往將近三年則紛然計議
􁦾求解館最可笑也𢎞治癸丑學士李東陽程敏政教
庶吉士至院閲㑹簿悉注病假而去乃賦一絶云回廊
寂寂鎖齋居白日都消病厯餘竊食大官無寸補綠隂
亭上勘醫書其流弊一至於此又聞之前輩云天順甲
申庶吉士次年相率入内閣解館大學士李賢謂曰賢
輩教養未久奈何遽欲入仕有計禮者抗聲對曰今日
比永樂時何等教養且老先生從何處教養來賢稍責
之即曰吾輩教習雖例該三年已燒却一年矣謂癸未
春闈災故也賢怒甚明日請㫖各授職罰禮觀政刑部
又數月授南京刑部主事禮之言雖近不恭然不可謂
無稽者觀此則教法不克復舊久矣
　　　考選
考選庶吉士始自洪武乙丑迨永樂初益重其事大率
每科必選宣宗時合三科進士親試之正統丙辰英廟
親選庶吉士于文華殿取蕭鎡等十二人己未以後罷
之至戊辰始純選北方及蜀士為庶吉士被選者萬安
等二十人不親試也自是其事付内閣例取平日所為
詩文或繙閱試巻兼採名實禮部㑹同吏部試以古文
暨詩合式者改送吏部讀書景泰辛未選吴匯等二十
五人甲戌選丘濬等十八人皆兼選南北士天順庚辰
三月上御文華殿召李賢諭曰永樂宣徳中常選庶吉
士教養待用今科進士中可選人物端重語音正當者
二十餘人為庶吉士止選北方人若南方人有似彭時
者選取賢出以語時時疑賢欲抑南人因應之曰立賢
無方何分南北賢曰果上意也奈何已而太監牛玉復
傳命如前令内閣㑹吏部同選時對牛曰南方士豈獨
時比優於時者甚多也是日考選取十五人南方止三
人而江西惟張元禎得與焉天順甲申選李東陽等十
八人自是皆兼選南北士成化丙戌選林瀚等二十四
人己丑選費誾等十五人戊戌選梁儲等二十八人丁
未選程楷等三十人𢎞治癸丑選顧清等二十人是科
清等已發各司觀政後乃得㫖取自各司者選丙辰選
顧潛等二十人壬戌選胡煜等二十人乙丑選崔銑等
三十人正徳辛未選許成名等三十三人丁丑選汪佃
等三十四人辛巳選道南等二十四人
　　　教書
洪武中宋濂永樂初解縉皆常領庶吉士特與之講究
爾未嘗抗顔為師也宣宗時親教庶吉士考其文藝與
永樂時同至正統戊辰乃專命詹事兼侍講學士劉鉉
祭酒王詢教書自後以為例
　　　考藝
永樂中召試庶吉士文藝多入内殿宣宗嘗御文華殿
召諸庶吉士試以諸葛孔明可與興禮樂論親第其髙
下以鄭建為首賜寳鈔百錠餘有差盖仍永樂之舊也
正統元年簡諸進士入翰林為庶吉士時蕭鎡以宣徳
丁未進士需次于家久乃得召至與焉召試文華殿取
鎡為首王鑑次之凡二十五人云
　　　齋宫
宣徳五年三月徴庶吉士三十人分𨽻近侍諸衙門如
洪武乙丑之制次日引入齋宫御試止用八人仍擇進
士有文望者預試命題出取士何以得真才論吴節為
首范理第二皆上所親裁在前列者賜白金五兩楮幣
五十緡餘有差楊寧等詔歸鄉讀書至九年乃合選二
十八人入翰林焉其在六科為庶吉士者自廖莊而下
多名士正統後庶吉士止𨽻翰林然考藝出於當宁者
罕矣
　　　竒童
大明㑹典凡各處舉到㓜童奉㫖送本院讀書習字月
給米食内閣稽考課業俟有成效奏請擢用其願科舉
出身者聴按竒童被薦入翰林讀中秘書者始自正統
初兵部尚書程信之子敏政及楊一清自楚舉薦李東
陽自順天薦英皇出題命對曰鵬翮髙飛摶扶摇之九
萬敏政云龍墀獨對陳禮樂之三千東陽云龍顔端拱
位天地于兩間上首肯之成化末崇仁洪鍾七歲善書
有司以竒童薦憲宗召見嘉嘆命入翰林充秀才讀中
秘書
　　　恩䕃
天順元年右都御史耿九疇子裕為給事中建言父子
同在要地非宜遂改裕為檢討九疇尋坐事裕亦出為
泗州判官正徳中大學士焦芳劉宇改其子焦黄中劉
仁嘉靖中席書為禮部尚書改其弟春孫交為户部尚
書改長子元俱為修撰編修等官
　　　添設
洪武十六年十月増本院尚書博士二人秩從八品以
儒士饒仲恭張庸為之令仲恭於潭王府説書庸於魯
王府説書添說始此
　　　舉官
正統元年奏准知縣有缺令在京四品以上官及國子
監翰林院堂上官各一員從吏部推訪除授不職者并
坐舉主
　　　諸科
正統十四年詔各處儒士照永樂間事例送本院嚴加
考試選用不中者發原籍為民葉盛曰永樂中清江喻
行之以文學舉試記里皷正統中馮益試事道皆不知
所謂莫能措一辭所謂名浮於實君子弗貴者歟如復
諸科考藝觀徳付諸翰林可也
　　　考貢
洪武十六年二月丙申命天下學校嵗貢生員時諫官
有言命禮部榜諭天下府州縣學自明年為始嵗貢生
員各一人正月至京從翰林院試經義四書義各一道
判語一條中式者入國子監不中者罰之故有此命也
㑹典曰凡考試嵗貢生員禮部奏請出題本部官赴内
閣領題試筆送巻本院官批定去取送部奏請施行嘗
聞編修張元貞考校精覈嵗貢士鮮入格者時服其公
云
　　　校職
㑹典云凡考試願就教職舉人監生吏部奏請出題本
部官赴内閣領題試畢送巻本院官批定中否送部奏
請施行又云凡各處儒學訓導九年考滿吏部出題考
試初塲四書本經義各一道二塲策論各一道印封文
巻送内閣委本院官批定去處送部奏請施行
　　　汰吏
洪武二十九年四月命本院官㑹同禮部考國子監六
堂師弟子甄别髙下送吏部以次錄用其後不知何時
遂廢永樂中有詔汰在京儲司冗官左賛善陳完署春
坊事即澡筆書某當畱某當去衆服其明决然此後亦
不聞焉㑹典云天順八年奏准吏部都察院㑹同内閣
考察在京五品以下文職并在外布按二司有不公者
許科道官指實劾奏又云宣徳七年勑吏員三考滿當
授官者吏部通引於内府㑹同六部都察院翰林院堂
上官出題南北𩔖試其文義粗曉行移得當書體不謬
三事俱可取者為一等二事可取者為二等俱不可取
者放回為民當差可齋雜記云東閣為翰林官㑹揖處
一日各部堂上官㑹考三考吏來集閣下諸同寅遂聮
步而出周修撰旋不允七年四月起復學士柯潜為祭
酒具疏懇乞終制許之時内閣大學士劉吉起復侍講
陳音勸使終制且與之書云陳升之起復為相制曰閔
子絰而服政先賢稱得事君之宜晉侯墨而即戎前志
謂達變禮之用嗚呼升之果何人哉自羅倫之疏傳于
世而先王制禮之議始嚴矣
　　　外補
洪武六年編修孫作辭不拜乃乞外改太平府學教授
七年編修張翀入對乞外改南陽府學教授永樂中編
修李禎改髙州府學教授陳景著改福州府學教授禎
以痼疾景著以養母俱乞外而景著得任原籍厥後作
起復為司業翀起復為御史貞暨景著未久卒於任英
宗時始擇文學之臣出任憲司提督學政正統元年修
撰王鈺自致仕起用擢江西僉事提督學校未幾檢討
陳璲亦出為廣西提學僉事自是本院官乞外者援以
為例成化中侍讀焦芳編修敖山𢎞治中編修蘇葵檢
討李遜學劉瑞正徳中編修余本檢討盛端明張邦竒
皆然厯俸稍深則擢副使若葵則以事忤權貴而去者
學士王鏊贈之詩曰嚴生久厭承明直楊億俄成乞外
書蓋有所為而𤼵
　　　召試
洪武初南昌縣學訓導朱善以學行聞本府上其名詔
擢為教授八年命天下教職曽被薦擢者赴京師上廷
試之擢善第一除修撰十六年十月東昌府學教授馮
叡考最除左賛善二十年十一月戊子以河南府學訓
導葛鈞為侍講學士三十年六月召試行人司副陳性
善行人陳成擢檢討他如傅藻袁渙睢稼唐肅等擢應
奉孫蕡等擢典籍皆起自州縣庶寮成祖入繼大統聞
桐城知縣胡儼有文學召試之稱㫖改除檢討
　
　
　
　
　
　
　
　
　
　
　
　
　
　
　殿閣詞林記巻十
欽定四庫全書
　殿閣詞林記卷十一　　　明　黄　佐
　　　　　　　　　　　　　　廖道南　撰
　　　官制
國初乙巳年五月己亥設翰林學士正三品侍講學士
正四品直學士正五品修撰典簿正七品編修正八品
洪武二年正月戊申定學士承㫖正三品學士從三品
侍講學士正四品侍讀學士從四品直學士正五品典
簿正七品待制從五品修撰正六品應奉正七品編修
正八品典籍從八品九年閏九月癸巳詔定百官品級
承㫖與六部尚書俱正三品學士從三品侍講學士從
四品十三年八月己夘増設檢閲從九品十四年五月
癸未改正五品衙門設學士一人侍講學士二人侍讀
學士二人孔目一人屬官侍講二人侍讀二人五經博
士五人典籍二人侍書二人待詔二人史官修撰三人
編修四人檢討四人革承㫖直學士待制應奉檢閲典
簿十八年三月丁丑命吏部定正官學士一人正五品
侍讀學士侍講學士各二人從五品首領官孔目一人
未入流屬官侍讀侍講各二人正六品五經博士五人
正八品典籍二人從八品侍書二人正九品待詔六人
從九品史官修撰三人從六品編修四人正七品檢討
四人從七品又定華盖殿武英殿文華殿文淵閣東閣
設大學士各一人俱正五品班在本院學士上其後簡
用聖㫖自上裁官無定貟而侍讀先侍講則始於此革
除年間更易官制仍設正官學士承㫖一貟在學士之
上改侍讀學士侍講學士俱為文學博士設文翰文史
二舘文翰舘以居侍讀侍講侍書五經博士典籍待詔
其侍書陞七品文史舘以居修撰編修檢閲改孔目為
典籍創置典簿㕔而革中書舍人改為侍書以𨽻翰林
又増設文淵閣待詔及拾遺補闕等官永樂初皆復舊
制即洪武十八年所定者也尋命編修等官於文淵閣
參預㡬務謂之内閣漸陞至學士及詹事府諸職洪熈
元年以輔導任重加陞至師保及尚書侍郎卿仍兼學
士大學士自後因之或止以侍讀等官入預閣事其入
閣者雖登穹秩凡厥事公移止穪翰林院焉永樂七年
以順天府為北京本院扈從者穪行在翰林院後定北
京為京師遂革行在之穪既建今衙門遂以舊署之在
留都者為南京翰林院其南京翰林院止設學士一貟
掌之遇有貟缺從内閣推舉其後侍講以上官皆得往
掌院事仍設孔目一人若修撰等官或因事始添設焉
　　　官銜
凡列銜學士正五品初授奉議大夫陞授奉政大夫勲
曰修正庶尹侍讀學士侍講學士從五品初授奉訓大
夫陞授奉直大夫勲曰協正庶尹侍讀侍講正六品初
授承直郎陞授承徳郎修撰從六品初授承務郎陞授
儒林郎編修正七品初授承事郎陞授文林郎檢討從
七品初授從仕郎陞授徴事郎五經博士正八品初授
迪功郎陞授修職郎典簿從八品初授迪功佐郎陞授
修職佐郎侍書正九品初授將仕郎陞授登仕郎待詔
從九品初授將仕佐郎陞授登仕佐郎凡給授之時本
院行吏部該司開報奏聞毎僉押奏啓止書職名以品
級為次序惟纂修及進呈書籍試錄等始書散官勲階
凡書必繫于職名之下者以所職乃宸翰國史示有尊
也若以他職兼本院官則否
　　　職掌
學士之職凡賛闡皇猷敷敡人文論思獻納修纂制誥
書翰等事無所不掌侍讀學士之職凡遇上習讀經史
則侍左右以備顧問帥其屬以從侍講學士之職凡遇
鶴禁講究經史亦如之侍讀侍講視侍讀學士侍講學
士凡遇左右侍其職亦如之五經博士之職掌易者一
人掌書者一人掌詩者一人掌春秋者一人掌禮記者
一人人各專門明經同異得失究其指歸以備講讀典
簿之職掌四庫書籍守扄鑰以伺明命侍書之職明習
六書之法凡遇上書則侍左右以備考訂㸃畫音聲待
詔之職凡遇上宣問文議以備呼召編摩謄冩等事亦
如之史官之職修撰掌撰述編修掌纂輯檢討掌檢閲
凡史事俾專掌焉孔目以首領為職掌言語趍走㑹計
籍書之事粤自吴元年置本院以來官不必備惟侍從
儒學之臣最重必如所謂明仁義禮樂通今古亂治文
章議論可以决疑定䇿論道經邦者始可以處之故洪
武永樂宣徳間雖待詔孔目不輕授人凡居是職者咸
知自重若遽謂官雖有異名其實無異職諰諰焉而有
出位之圖殊失所以肇建官之意也若乃國史不别置
院者嘗考周官掌王之八柄之法以詔王治凡命諸侯
及孤卿大夫則䇿命之丘濬曰八柄詔於冢宰内史復
掌以詔王盖史官公論之所出爵祿廢置殺生予奪之
柄有所不公直以筆之吴徴謂内史為翰林之職盖以
其命諸侯公卿大夫則䇿命之猶命學士之草制詔也
然謂之史乃掌文書賛治之名今制併史舘於翰林其
亦此意歟然則聖祖命官之意正與成周嫓隆非徒逺
過唐宋而已
　　　詹事
洪武初建大本堂延名儒以教儲極與藩王此東宫輔
導之始也後乃設輔導官屬有同知詹事院事副詹事
左右詹事詹事丞左右率府使副使同知左右率府事
諭徳賛善文學中舍正字侍正洗馬庶子等官皆以勲
舊大臣兼之不别設府僚又改賛善為賛善大夫設賛
讀洪武三年十二月禮部尚書陶凱請選人專任儲宫
官屬罷兼領之職庶於輔導有所責成於是諭以父子
一體君臣一心之意遂止十年置通事司設司令司丞
十四年三月丁未設左右司直郎十五年設左右二春
坊又設司經局二十三年置詹事院以統屬之二十四
年七月丁未改院為府定設詹事一人正三品少詹事
二人正四品丞二人正六品首領官主簿一人從七品
錄事二人正九品二十九年十一月壬戌増設屬官通
事舍人二人從九品改錄事亦為從九品其堂上官與
本院官互兼職事而凡講讀纂修考試等官皆與本院
同坊局雖各有印然事則詹事府統之南京詹事府今
不設官止設主簿一貟盖詹之為義省也給也省給太
子之家詹事之職於内外衆務無所不掌少詹事則貳
之丞則掌文書以賛之通事舍人掌通謁賔賛禁令之
事主簿掌勾稽錄事傳遞云
　　　春坊
洪武初置春坊以為儲宫輔導侍從之臣官無定貟至
十五年四月丙申更定春坊為左右春坊置左春坊大
學士一人正五品左庶子一人正五品左諭徳一人從
五品左中允二人正六品左賛善二人左司直郎二人
俱從六品右春坊同二十九年十一月壬戌増設左春
坊清紀郎一人從八品左司諌二人從九品右春坊同
亦與本院互兼職事盖二坊之設猶舘閣也大學士綜
勸學輔徳文翰記註之事庶子掌宫中并諸藩之適子
及支庶版籍行則負璽護駕拜則左右扶掖之諭徳掌
侍從賛諭中允掌侍從禮儀較正啓奏并監藥理刑賛
善掌侍從翊養司直掌彈劾繩紏皆漢唐以來舊制清
紀掌伺察司諫掌諫諍過失其設也自我洪武朝始
　　　司經
洪武十五年四月丙申置司經局設洗馬二人校書二
人正字二人二十三年六月命定司經局官制禮部考
唐制言太子司經局洗馬從五品校書正九品正字從
九品其餘職官祿各有差洪武祿増多於唐宜從裁减
詔正字洗馬而下官秩依唐制其俸祿則從時制二十
四年七月丁未定司經局官品秩俱仍其舊按典置經
局自南梁其後隋改司經局唐為桂坊洗馬之洗言先
也遇東駕出則前驅導威儀也掌圖籍經史之事校書
掌讐校經籍正字掌刋正文字與本院互兼職事正字
或中書科兼之
　　　制誥
國初百官除授各有誥勑循宋制也吴元年授翰林侍
講學士宋濂制有曰備顧問於内廷叅宻命於翰苑又
曰議禮作樂郊廟所資修已及人國家所尚擢登玉署
侍講彤闈鳳池兼掌于絲綸麟史仍叅于筆削地天交
泰有資翊賛之功雲漢昭回共致文明之治洪武元年
正月庚子授翰林學士陶安誥有曰國家之立必有一
心之臣尊戴匡輔用能張其紀綱植其表儀正其名位
善其辭命基圖以大國家以安又曰開翰苑以崇文治
立學士以冠儒英重道尊賢莫先於爾是用擢居宥宻
俾職論思兹特賜以寵章用昭國典尚其勤於獻納賛
我皇猷綜理人文以臻至治其眷注隆重如此嘗攷翰
林之名昉於揚雄所為賦學士出禮凡學世子及學士
必時唐人始以命官所謂待詔供奉北門學士與學士
院亦惟以言語文字為職未見其為國家輕重也宋元
因之至我朝倚任益重凡議禮制度考文大柄一以付
之論道經邦碩輔由此其選而政之樞要史之權衡皆
所綜焉觀諸誥命詞有足徴矣又按永樂末仁宗即位
大學士楊士竒等進陞少保本院以士竒等所受誥進
呈乃親取筆重増二語曰勿謂崇髙而難入勿以有所
從違而或怠顧士竒等曰此實朕心卿其勉之士竒對
曰聖徳能容臣等敢不勉昔富弼有言願不以同異為
喜怒不以喜怒為用舍成湯改過不吝所以為聖人願
今常以古人為法吾皇上下之交真若元首股肱相須
而成是又萬世聖子神孫所當鑒也
　　　御箴
宣宗章皇帝宣徳七年六月親製翰林院箴其文曰廷
有司言自周則然後世襲用愈宻而重䇿命所出講學
所資機務之嚴于度于咨代有賢哲博聞明識克勵翼
之用光厥職咨爾儒臣朝夕左右必端乃志必慎乃守
啓沃之言惟義與仁堯舜之道鄒孟以陳詞尚典實浮
薄是戒謀議所屬出毖于外心存大公罔役于私昔人
四禁汝惟勵之獻納論思以匡以益以匹前休欽哉無
斁大哉綸言表彰萬世守官者所敬遵也今揭于院之
後堂朱髹漆榜字用金塗之
　　　公署
公署為聴事而設吴元年建官以本院為近侍衙門故
公署雖在外而寮屬相聚恒在舘閣洪武初建翰林院
於皇城内學士而下晚朝退即宿其中扁曰詞林其後
兼考唐宋制度詔改建于皇城東南宗人府之後詹事
府居其次洪武二十六年十月興工至二十七年十月
辛巳告成䛇皆賜宴落之今為南京翰林院永樂中行
在本院官仍在禁内供奉不别立公署正統七年八月
有詔復建於京師長安左門外玉河西岸鑾駕庫之右
而東岸則為詹事府焉命中官陳姓者督工踰年落成
正堂三間中設大學士學士侍讀學士侍講學士公座
左為史官堂右為講讀堂首領官房在儀門之外之右
學士楊溥輩為詩記其事然同寮相與毎朝畢本院官
立東閣前竢大學士至入閣中講讀史官皆序立圜揖
而退五經博士而下揖于閣外出復序立于史舘前亦
圜揖揖畢各書公㑹乃入舘修書待詔諸寮日昃而出
公署惟履任齋宿始一至若掌印官查理公移收放俸
糧則蒞院視事按唐制翰林院在銀臺之北後復建東
翰林院於金鑾殿之西因曰鑾坡盖随乗輿所在而遷
取其便耳正㕔曰玉堂中設視草臺毎草制則具衣冠
據臺而坐後以車駕經幸不復如此但存空臺而已玉
堂云者漢有玉堂殿待詔金馬門近之李肇翰林院志
言居翰苑者皆謂凌玉清遡紫霄豈止於登瀛洲哉亦
曰登玉堂焉然未有榜至宋太宗乃御翰書飛白玉堂
之署四字賜之今制雖不盡然私記往往猶曰玉堂視
草用故事也嘉靖戊子始建御製五箴碑于敬一亭亭
樹于堂之南左則劉文定井井之外為蓮池右則柯竹
岩亭亭之前為土山
　　　朝房
本院朝房在午門右第六區每候朝則殿閣大學士本
院學士講讀官史官皆在焉詹事府朝房在午門左第
十八區每候朝則詹事少詹事府丞左右春坊官司經
局官皆在焉皷初鳴嚴各詣棕蓬下序坐候皷終嚴而
入其後本院學士候朝亦在詹事府朝房成化中學士
王獻掌院始奏聞復取内侍之署又有外朝房在長安
左右門外以待漏云
　　　史館
聖祖初建國爰重史事設起居注甲辰年十月以宋濂
魏觀為之日侍左右記言動及正位後劉季道由明經
任郭傳由翰林應奉任范常由直學士任蔣學閻鈍蔣
子杰由舉人任熊鼎由考功博士任陳敬由編修任未
幾革之洪武十四年九月己丑詔復置起居注秩從七
品以儒士單仲祐任焉二十四年詹同猶為起居注其
後竟廢令本院史官兼之每朝則立班記事入舘則載
筆以從書動以為日厯書言以為寳訓永樂中王直在
翰林猶從事於記注宣徳後寖以廢矣今史舘凡十所
在東閣之右中藏列聖實錄古今書史每被命修書則
本院官日聚集焉成化𢎞治中臣僚累建言欲復起居
注之舊或欲即命史官記時政於其中如宋朝政房之
制皆未舉行夫世之門生故吏於其所尊事者猶編有
語錄談記矧聖神盛徳大業焜燿如日星胡可無述乎
在洪武時日厯寳訓常勤刪述其舊跡猶有可尋者祖
宗舊制所當復也
　　　視篆
本院印信係銅鑄方二寸四分厚四分五釐九疊篆文
其在南京者則加南京二字詹事府亦銅印方二寸七
分厚六分左右春坊司經局銅印制度俱與本院同文
淵閣别有印其印銀鑄方一寸七分厚六分其文玉筋
篆文也各衙門印皆用於行移中獨内閣印惟機宻文
字鈐封進至黻座開拆始用之近世訛傳此印為司禮
監所奪甚或形諸章奏歸咎三楊盖不考之過云
　　　文移
本院公文凡行六部用呈三品衙門用平關應有行移
俱由該部轉行其呈關俱有定式見大明㑹典其他常
務則用手本如官吏職役銓注給授散官勲階則行吏
部俸糧則行户部領朝叅牙牌行禮部關皂𨽻柴薪則
行兵部俱用本院印若左右二春坊司經局每事或呈
行詹事府或徑行不相關白云
　　　序秩
本院官與詹事府坊局官多互兼職事以品秩尊卑為
序若非兼職而品秩同者先書本院官然後及詹事府
坊局官如學士則序于春坊大學士及庶子之上侍讀
學士侍講學士則序于諭徳之上侍讀侍講則序於府
丞中允之上修撰則序于賛善司直之上典籍先清紀
待詔先司諫錄事通事舍人盖亦然也此為修書考試
等事書職名而言若平居相與則惟序齒
　　　㑹坐
公朝凡侍坐公讌序坐本院官及詹事府坊局官皆以
品級論若候朝入舘則學士自為一𩔖講讀史官自為
一類宫坊官僚亦以其類相叅天順以前為然厥後座
主門生頗妨起居乃以一科為一類序坐惟以齒不以
官李東陽田今之諸曹百執事各有長屬以法相視事
有禀白唯唯而退候事竣輙俛首去不敢漫及他其勢
分懸絶固殊也惟舘閣以道徳文字為事雖師保耆宿
位尊望重亦與後進相賔主誾誾侃侃各中其度喜有
慶行有餞倡和聮屬亹亹不厭此詞林盛事也
　
　
　
　
　
　
　
　
　殿閣詞林記巻十一
欽定四庫全書
　殿閣詞林記卷十二　　　明　黄　佐
　　　　　　　　　　　　　　廖道南　撰
　　　朝㕘
洪武中常朝御殿命本院官序立居文武第一班之後
近上便於觀聽凡遇上御奉天門則立御榻之左皆常
服朝朔望上御奉天殿具公服隨班行禮畢詣文華殿
朝東宫永樂初令内閣儒臣侍立金臺東御三殿皆陞
殿賜燕宅憂則御西角門如常朝制正統初内閣官始
移下貼御道之東序立本院官則序立丹墀之東第一
班御西角門亦如之永樂中午朝御左順門既陞御坐
内官設案内閣及本院侍班官俱於案西序立晚朝或
御右順門儀節亦如之宣徳以後上御門早朝退御便
殿景泰中復御午門而晚朝遂廢大學士王鏊論視朝
曰在易泰之象曰上下交而其志同否之象曰上下不
交而天下無邦下之情達於上上之情達於下所以為
泰交則泰不交則否如近世止於視朝數刻遥相唯諾
君或不識其臣臣或不得交一言於君上下之間不過
章奏批答相闗接刑名法度相把持而已非獨沿襲故
常亦其地使然也本朝視朝於奉天門未嘗一日廢可
謂勤矣然堂陛懸絶威嚴赫奕將軍持鈲臺史糾儀鴻
臚舉不如法通政司引奏上特是之命所司知之而已
謝恩見辭惴惴而退未嘗問一事進一言此無他地勢
懸絶雖欲言無由言也今欲上下之交莫若復古内朝
之法葢周之時有三朝庫門之外為外朝詢大事在焉
路門之外為治朝日視朝在焉路門之内曰内朝亦曰
燕朝玉藻云君日出視朝退適路寢聽政説者以為視
朝而見羣臣所以通上下之情聽政而適路寢所以通
逺近之情漢制大司馬左右前後將軍侍中散騎常侍
諸吏為中朝丞相以下至六百石為外朝葢外朝為尊
中朝為親也唐皇城之北南三門曰承天正旦冬至受
萬國之朝貢則御焉葢古之朝也其北曰太極門其内
曰太極殿朔望視朝在焉葢古之中朝也又北曰兩儀
門其内曰兩儀殿常日聽朝視事葢古之内朝也宋時
常朝則文徳殿五日一起居則垂拱殿正旦冬至聖節
稱賀則大慶殿賜宴則紫宸殿或集英殿試進士則崇
政殿侍從以下五日一員上殿謂輪對則必入時政利
害殿引見葢亦三朝之遺意焉夫天有三垣天子象之
中朝太微也外朝象天市也内朝象紫微也國朝朔望
正旦冬至大朝會則奉天殿即古正朝也常朝則奉天
門即古之治朝也而内朝獨缺聖祖時御華葢謹身武
英等殿筵宴奏事則内朝也而今久不御三殿深嚴人
臣鮮或窺焉故上下之交絶而不通天下之弊由是而
積臣愚欲於常朝之外於便殿之側倣古内朝之法或
三日或五日一御焉外朝或可間歇内朝必以時舉六
部諸司以次奏事難決者或從容問之大臣一日次起
居侍從䑓諫五日一員上殿輪對或不時召見凡謝恩
見辭咫尺相對略去威嚴上不難於問下不難於對人
才賢否政事得失風俗美惡閭閻疾苦古今治亂皆畢
陳于前如此則上下之情可通内外之壅蔽可決天下
之事無不可為矣
　　　侍宴
洪武三年七月禮部尚書崔亮奏准凡朝㑹賜宴文官
三品以上武官四品以上上殿者賜坐墩其退朝燕閒
行幸之處勛舊之臣文學之官賜坐者仍加絨罽繡褥
九年定學士承旨於六部尚書之上學士在光禄卿之
上侍講學士在侍郎之上時正官列卿先侍郎故也其
後學士雖五品猶先尚書焉十六年十一月甲寅詔定
朝㕘官員坐次凡奉天門賜坐六部侍郎應天府尹國
子監祭酒翰林院宫諫官僉都御史坐于西角門東向
若華葢殿坐於鹿頂外東西向至永樂以後御三殿或
便殿行幸悉賜坐惟𢎞熙宣徳二朝始以尚書侍郎兼
學士官於是學士非兼三品以上職者乃坐其下正統
以來接見儒臣之日少故侍坐之儀遂廢若郊祀慶成
大宴羣臣學士陞殿侍坐在文職四品之上本院及詹
事府坊經局宴官在六部侍郎之次中左門侍坐修撰
等官在六科給事中之上本院帶俸官在太常寺博士
之上詹事府主簿中書舍人在鴻臚寺署丞之上丹墀
東序坐正統三年特命侍講一人升殿列學士之下成
化四年令修撰等官凡近侍風憲者叧列于丹陛下之
東西稍北而庶士與焉
　　　燕㑹
本院官銓注後吏部題本以到任管事請旨俞允具公
服謝恩擇日諸公署與同寮相見謂之到任本院自内
閣大學士至孔目皆出燕錢置盛筵于後堂用樂大學
士列坐于上新任者坐于前之左講讀坐于前之右史
官皆傍坐公燕之盛葢諸衙門所未有又數日回席比
前加盛若首甲則狀元出燕錢倍第二第三人謂之聚
奎燕其後併在一日同寮先設小席以待新任者序賔
主東西列坐飲數行即徹去就新任者之席勸酬大率
成禮而已然五品官至博士以下不預惟講讀史官在
焉非舊典也聚奎之燕或久乃舉行云庶吉士入館則
内閣大學士而下皆送至外公署備燕席待之諸士亦
回席然不謂之到任者以非職官故也
　　　殿班
國朝謹身華葢奉天三殿百官行叩頭禮畢本院官用
學士侍讀學士侍講學士侍讀侍講修撰編修陞殿侍
班洪武二十四年三月辛未詔文武官除分詣文華殿
啓事外凡遇陞殿合用履鞋照依品級侍班有違越失
儀者從儀禮司糾劾東班則六部掌印官本院官及春
坊學士尚寳司西班則五府等官及給事中中書舍人
正統以後惟聖節冬至正旦大朝賀及頒詔進書冊立
冊封始御奉天殿其侍班惟用修撰編修檢討等官四
員是日早具朝服履鞋同導駕給事中糾儀御史等官
鼓初嚴先入循殿旁至華葢殿前候駕出鴻臚寺奏執
事官行禮禮甫畢即趨出復從殿旁趨入奉天殿内北
向立後雙炬自中前導駕至上陞寳座導駕官分東西
立即趨至寳座之東西向與中書舍人對立候行禮畢
自殿門以次趨出若東宫千秋節及冬至正旦朝賀亦
用修撰等官二員與春坊司經局官對立侍班於文華
殿行禮云
　　　奏事
洪武三年七月己亥禮部尚書崔亮奏凡諸儒官於御
前奏事或進呈文字退立二三步毋輒近御案凡立必
於東西隅不得直前制曰可永樂四年令六部及近侍
官有事當商略者皆於晚朝陳奏景泰二年令午朝翰
林院先奏事學士周叙嘗上疏曰臣職叨班行伏見永
樂洪熙宣徳三朝臨御大班既退即於門上説事各衙
門官輪流向前君臣相與商確政務罄盡所言人懐畏
憚而事幾不泄成宻勿廟堂之美自正統以來王振擅
權獨立在旁於是輔弼大臣及近侍官員不得召對亦
不敢盡言以致醸成今日之禍宜令羣臣依舊制輪流
向前説事止與敷對者令知他人不得預聞庶得吐露
肝膽而不宣泄於外然竟莫能行今按楊士竒所録曰
翰林諸臣奏事退如此之類不一而足今上召問大臣
多於文華進講後或御無逸殿及太髙𤣥殿嘗問輔臣
李時曰道南欲令同鼎臣教庶吉士何如時對曰宋仁
宗欲用蘇軾典制韓琦以為太早今道南才識俊茂須
久養之大用未晚上曰朕御書文劄今道南編纂時曰
然他日輔臣薦余光有才上曰余光未必如道南卿何
以此對後御咸陽宫聖諭曰禮部覆道南廟議何乃堅
執遂唯唯而退
　　　便殿
國初信用儒臣謁見無時毎出御奉諸門有奏事常規
退御便殿有特以事入詣奏者許徑入洪武二十九年
五月戊寅命詹事府翰林院尚寳司中書舍人六科給
事中儀禮司於午門内入者各給牌為驗已而罷之使
近侍官得日至便殿奏事永樂二十二年八月楊士竒
新改華葢殿大學士謝恩畢聞惜薪司奏准北京山東
棗薪八十萬供宫中香炭之用士竒入將奏之時蹇義
夏原吉奏事未退上望見士竒笑謂蹇夏曰新華葢學
士來奏事必有理試共聽之士竒言詔下裁兩日今聞
惜薪司傳旨賦棗八十萬得無過多雖是嵗例然詔書
所減除者皆嵗例上喜曰吾固知學士言有理吾數日
來宫中事叢脞此是急遽中答之不暇致審即命減除
四十萬景泰中侍講劉定之抗疏言凡政事有早朝未
及決者宜日御便殿使近臣侍於側大臣奏於前言官
察其邪正而加糾彈史官書其言動以示懲勸君臣之
間詢謀互相可否以求至當此前代故事祖宗成法也
遵而行之則剖決萬幾日益以熟審察百官日益以明
聖政益新天命益隆矣若乃仍如前日無事但以奏本
進入擬旨批出臣恐偏聽生奸獨任成亂治化無由時
雍也疏上不省今按聖祖時出入禁御以至臨朝侍臣
侍從者有所擬議欲修播告則翰林院官承旨草制中
書舍人當御謄寫謂之副墨尚寳官用寳即時發行若
有憸邪在側或事當㕘駁則六科給事中十三道御史
抗聲於御前執奏謂之對仗彈劾云
　　　入直
洪武永樂洪熙宣徳四朝近侍官輪班入直若本院官
則日在館閣吳況劉三吾胡廣楊士竒胡儼王英王直
輩嘗有内直倡和詩曽棨東華門内新館初成入直有
作云東華樓觀鬱岩嶤髙閣新成抗碧霄秘府圖書金
作匱御溝流水玉為橋草分碧色承殷輅鳥弄歌聲和
舜韶當直幾畨清坐乆隔簾時有御香飄葢當時車駕
嘗臨幸館閣故也不獨宣召燕對與供奉文字而已
　　　宿直
洪武三年剖符封功名命學士宋濂議五等封爵宿大
本堂討論達旦永樂中内閣七人者常召至燕寢論事
或命假寐至達旦始出成祖出狩崩于榆木川仁宗命
尚書蹇義夏原吉學士楊榮楊士竒侍讀王直侍講王
英同定大喪禮議國政宿内閣者凡七日今上御西苑
仁夀宫命内閣大學士入宿延和門内直房
　　　侍逰
聖祖製大誥首以君臣同遊為言故當時儒臣毎侍上
遊觀禁苑凡亭樓臺閣靡不登眺以通上下之情成地
天交也學士宋濂嘗侍遊後苑觀穫上曰農事成矣對
曰國以民為本民以食為天陛下知稼穡之艱難念生
民之疾苦實盛徳也洪武六年正月丙午上御武樓召
御史中丞陳寜太子贊善大夫宋濂賜坐左右談嘉祥
之應勅中使人取所儲膏露於宫中盛以翠甖玉潔珠
圓世所未覩已而舁爨器至用金杓煉水二升火既勻
水勢成濤上起自龍帳中親啓甖以投須臾融化與水
為一上取杓傾瀉二内侍舉幕承之渣滓巳靜重漉以
絳紗囊上飲一爵而分賜寧與濂焉且曰此天地至和
所凝也卿等服之去沈疴享遐齡矣寧等飲畢奠爵於
几頓首而退賦甘露漿詩以侈其榮濂所陳説不為隠
蔽嘗曰君猶父也天日其可欺邪一日上問曰卿昨飲
酒座客為誰饌為何物濂悉以其實對上笑曰卿飲時
朕令人視之果如卿言卿信不欺我久益厚之每燕見
必命坐賜茶每旦令侍膳詢訪舊章講求治道或至夜
分乃退永樂中學士解縉胡廣等七人每令節燕閒陪
駕幸東西二苑登萬嵗侍宴廣寒殿泛太液以為常多
為歌詩以紀之宣宗時宸遊尤多宣徳七年七月上登
萬嵗山坐廣寒殿召翰林儒臣侍命周覽都畿山川形
勢即畢上諭以元興之故曰兹山兹宇順帝所日宴遊
者也豈不可感侍臣叩首曰紂之荒周之監也又嘗召
遊太液池上親射鳬獲之命以羞侍臣英宗復辟始命
諸大臣同遊天順三年十月十日内閣學士李賢彭時
吕原扈駕校獵南海子海子距城南二十里方百六十
里闢四門繚以崇墉中有水泉三處獐鹿雉兎育其中
籍海户千餘家守視每獵海戸合圍縱騎士於中亦所
以訓武也是日扈從官皆䝉頒賜獐鹿雉兎而内閣比
諸人差厚云四年四月六日辰刻上御南薰殿召尚書
王翺李賢馬昻學士彭時吕原五人入侍命内侍三人
鼓琴上曰琴音和平足以養性情曩在南宫自撫一二
曲今不暇矣所傳曲調得於太監李永昌經事先朝精
於琴是三人者皆不及也賢等對曰由此不輟亦可精
矣因頓首曰願皇上歌南風之詩以解民慍幸甚上起
入賜廂鶴頂博帶舉授五人者皆叩頭謝二十日上御
西苑閲武臣騎射召賢五人侍是日所閲皆侯伯都督
都指揮指揮𨽻三營把總管操者總兵官會昌侯孫繼
祖廣寧侯劉安懷寧伯孫鏜都督趙輔具名籍進呈令
逐一馳馬射箭以三箭為率上親按籍記中否比中例
試畢賜鈔有差總兵暨賢五人各賜鈔十二月閲御監
勇士騎射亦如之自是將士咸感徳畏威知所奮勵云
常觀君臣之際上貴致其禮下貴盡其誠若私眤媟䙝
流連光景殆非聖祖所謂同遊之初意也巳嘉靖十二
年四月十三日上御環碧殿試演馬歌曰朱夏纔入四
月中乗閒試馬出深宫惟兹七馬壯且雄登霄未可擬
跳澗或崢嶸爰因演步至環碧命諸左右來輔弼同遊
同遊兮祖訓昭贊襄贊襄兮須竭力朕非商髙宗諸輔
勿我棄旱為霖兮羮作梅啓心務期沃朕心俾令湯孫
繼祖烈庶幾政化維日新
　　　燕和
洪武二年十一月上御外朝召學士宋濂危素詹同等
飲親御翰墨賦冬日詩諸臣皆和焉六年開局禁中修
大明日厯十一月十五日御史中丞誠意伯劉基偕學
士宋濂詹同侍上燕乾清宫之便閣同被酒而還時善
書監生黄昶在館同愛其有俊才賦詩贈之字大如斚
少選奉御傳宣召濂等赴右順門㑹上適乗輦而坐同
餘酲猶未解上謂之曰卿醉猶未醒邪同對曰在史館
中猶能賦詩贈黄秀才謂昶也上曰詩何在同對曰在
史館中上顧濂亟取之既上奏上笑謂濂曰朕即和同
詩卿當為朕書之濂於是受命書焉同詩不過稱昶才
美而御製詩則并及君臣燕飲之故濂歸與昶言之以
為詞垣盛事八月甲午上觀水有上秋水賦者言不契
道乃更為之賦成召學士宋濂等觀之且令各撰賦以
進濂率同列撰成俱于東黄閣次第投獻上皆親覽焉
復加品評於其間已而賜坐勅大官進天厨竒珍内臣
行觴上顧濂曰卿何不盡飲濂出跽奏曰臣荷陛下聖
慈賜以醇醪敢不如詔第臣年衰邁恐志不懾氣或愆
於禮度無以上承寵光爾上曰卿姑試之濂即席而飲
將徹上復顧曰卿宜更釂一觴濂再起固辭上曰一觴
豈解醉人乎卒飲之濂舉觴至口端又復瑟縮者三上
嘆曰男子何不慷慨為對曰天威咫尺間不敢重有所
瀆勉强一吸至盡上大悦顧濂顔面變頳頓覺精神霞
飄若行浮雲中上復嘆曰卿宜自述一詩朕亦為卿賦
醉歌二奉御捧黄綾案進上揮翰如飛須臾成楚辭一
章濂既醉下筆傾欹字不成行甫綴五韻上遽召至前
命編修朱右重書以遺濂遂諭曰卿藏之以示子孫非
惟見朕寵愛卿亦可見一時君臣道合共樂太平之盛
也濂行五拜禮叩頭以謝上更勅給事中宋善等賦醉
學士歌云宣宗尤喜為詩初即位起學士李時勉而任
用之一日幸文淵閣賜諸學士飲呼時勉謂曰卿非朕
安得飲此酒時勉頓首謝他日侍遊東苑上賜時勉酒
酌以御甌時勉頓首辭曰臣可與陛下同飲不敢同器
上悦命易以銀爵既醉上出御製詩俾賡之宣徳六年
上御製詩一章賜尚書胡濙蹇義大學士楊士竒楊榮
且曰朕茂膺天眷惟爾四人贊翼之功賜宴盡歡而罷
明日士竒榮各奉和以獻又嘗召大學士黄淮燕飲萬
嵗山淮獻詩他日陛辭復燕飲于太液池御製長歌以
贈焉語在第五卷嗟乎虞廷喜起巻阿遊歌不聞乆矣
至我朝而續夫燕所以示慈惠也詩所以道性情也燕
飲賡和之際而至情藹然逈出千古祖宗盛時上下之
交有如是哉
　　　召對
祖宗以來凡燕閒執政大臣左右近侍時常召見英宗
嗣位此禮遂廢惟有大事則傳奉召之問對一二語遽
出景泰中大臣専擅英宗復辟始知其由乃親決章奏
日與學士李賢議之凡便殿入奏舊規每朝退獨進不
待呼召徑詣入見以承顧問然同列彭時吕原恆不得
與焉上嘗謂景泰不理政務或用人陞官謝恩不知所
以文武大臣未嘗接言上下之情如何得通賢曰自古
明君常與大臣相接若接賢士大夫之時多親宦官官
妾之時少天下何患不治上曰如此天下豈不治安又
李東陽曰東陽自乙卯承乏内閣時孝廟臨朝淵黙自
朝㕘復命經筵日講之外罕接天顔凡有擬奏陳説答
問之類每用本票揭帖大則具題本雖日積月累往往
不能盡𢎞治十年三月二十二日朝食前忽遣太監韋
泰馳至閣亟呼曰宣四先生叩其故曰不知臣溥臣健
臣東陽臣遷亟具衣冠至文華殿叩頭畢上曰近前於
是直扣御榻司禮監取本皆環跪於案側上曰看文書
諸中官取本付臣溥等各一本上曰與先生輩計較臣
溥等看畢相與議定又分置朱硯朱筆授片紙數幅於
臣東陽臣遷批辭以次陳奏得允乃録於紙上以進上
覽畢親批本面或更定二三字或刪去一二句皆應手
疾書宸翰清逸畧無凝滯上揮餘本謂左右曰此皆常
行事不過該衙門知道耳乃皆叩頭退上顧左右曰喫
茶出文華殿尚膳監捧茶以俟葢時出急召未有宿辦
也自是平臺煖閣稍稍召對并及部院大臣詢其政務
若欲復祖宗之舊者及孝肅太皇太后之喪議禮考文
乆或移晷多或連日藹然若家人父子上既明習國事
天語嚴宻議論層出或累數十句臣下雖承歡造膝欲
盡一二語至無間可入或不竟其辭而退退而尋繹所
受亦不能悉記
　　　召慰
編修楊士竒始入内閣每敷對望見天威猶有懼色成
祖召而慰之曰朕知爾文學親擢于此爾但盡心勿自
疑畏英廟既復位御文華殿召大學士髙榖學士商輅
謂曰朕在南宫知爾二人無偏向心如今正要用爾宜
用心辦事成化四年彗星見言官劾内閣大臣商輅等
輅遂求退憲宗謂曰朕用卿不可欲加人言至詰責言
者曰唐太宗用王魏朕用商輅有何不可欲加譴調輅
奏言臣嘗勸陛下優容言官已荷嘉納如修撰羅倫輩
復請召用今因論臣而交責之如公論何上以為然乃
釋言官不問召輅至御座前慰諭之
　
　
　
　
　
　
　
　殿閣詞林記卷十二
欽定四庫全書
　殿閣詞林記巻十三　　　明　黄　佐
　　　　　　　　　　　　　　廖道南　撰
　　　宸翰
聖祖嘗出御製詩文以示詞臣太子正字桂彦良即大
聲誦之琅然左右驚愕學士承旨詹同私戒之上聞之
謂曰儒者事君正當誠意毋事矯揉也又嘗出御製勑
使彦良指摘彦良受命盡言洪武二十年二月甲辰御
註尚書洪範成先是命儒臣書洪範揭于兩廡座右朝
夕觀覽乃自為註至是成召贊善劉三吾曰朕觀洪範
一篇帝王為治之要道也所以叙彛倫立皇極保萬民
叙四時成百穀本於天道驗於人事箕子為武王陳之
武王猶自謙曰五帝之道我未能焉朕毎為惕然遂疏
其旨朝夕省覽三吾對曰陛下留心是書上明聖道下
福生民為萬世開太平者也宣徳七年七月宣宗燕閒
閲内庫書畫得元趙孟頫所繪豳風圖因賦長詩一章
召翰林詞臣示之曰豳詩周公陳后稷公劉王業之由
與民情早晚之宜以告成王使知稼穡艱難萬世人君
皆當鑑此朕愛斯圖為賦詩欲揭於便殿之壁朝夕在
目有所儆勵爾其書于圖之右九年十二月宣宗退朝
御文華殿召少傅楊士竒等出御書洪範篇及御製序
文示之且諭之曰所論或未當卿等當直言勿隱士竒
等對曰聖諭皆當真得古人精藴上曰朕在宫中雖寒
暑不廢書冊士竒等對曰帝王勤學問則宗社生民有
賴矣惟願陛下始終此心上笑曰卿等亦常須直言朕
不為忤嘉靖十年九月十五日今上命書周公無逸篇
于西苑無逸殿壁叙曰無逸殿之所作者寓戒逸之意
者也夫勞者人之所共惡逸者人之所同好故周公以
是告戒成王者也朕於今年春因命西苑隙地耕耨之
以舉農事卜吉擇皇祖文皇帝舊宫之迎和門内之南
建帝社稷壇以祀帝社帝稷每嵗春告秋報行禮宫門
外之東建殿亭一區殿曰無逸亭名豳風圍以小厦垣
牆迎和門外之南作一亭曰省耕以備朕時省之小憇
於此又於北之空地起倉厫一座曰恒裕前為一亭曰
省斂之所工起於春三月之十六日訖於九月之十五
日殿中壁奉刻我皇考睿製農家忙律附以朕所記于
末左書周公之書無逸篇北書朕之所作題豳風圖詩
告成朕親為此記以示將來夫斯作也非朕所偽飾而
為之也于以思皇考之聖訓俾不至失忘後世以體朕
此意庶知以勞而多興逸而速亡知農事之艱難民命
之所繫國本之所闗上至郊廟粢盛之所供下及於官
禄百需之所賴皆在此務勤勵己勸示於民億載之休
永安磐石之固未必非為政之要務者故記之垂後云
爾又曰殿之作與夫工之始末已載于左朕於是復以
無逸之義而申説之夫逸者人君之大戒也何謂安逸
自適人之常性孰不欲髙枕晏卧於終日遊情於聲樂
之塲放恣於酒色之地以為嬉娯恬快而無所勞困殊
不知昏蕩其性者以此懈墮其志者以此戕身伐命者
以此危家亡國者率以此至於失禮喪義悖親違君傷
倫敗俗皆自逸肆中來故曰晏安如鴆毒朕雖沖弱每
以此為大防故取周公之無逸一書七月一詩揭于殿
亭夫公之意以稼穡之艱難與小人之依告于王意葢
謂譬農家後生不知祖父之勤而以逸失之況人君之
宫生内長者安可不思祖宗創造之艱而耽於逸豫乎
亦以使首先以農桑為重王業之基實在乎此朕罔知
特以務先自勵而風天下以及置蠶室于迎和門内之
北立先蠶壇于此毎嵗命皇后率宫職行祭告採桑禮
于中庶使此心不敢怠忽以寓勉力之意耳若夫思聖
祖創建之艱難保洪圖於永固則在于敬天恤民親賢
講學脩身以端化本正心以貞治原持其敬協乎一以
求不負我皇天與我皇祖之所付託及我皇考之所垂
望者在是矣朕不徳尤望臣鄰之所匡贊凡覩斯者勿
以文害意以答朕之望焉故為説
　　　制誥
翰林職代王言唐以應奉文字待詔北門與中書舍人
分掌制勅諭誥兩制宋始有知制誥之名然初入院者
旋即得遷其後試博學宏辭科者始獲任用然屬之中
書國朝兩制悉歸本院非鴻儒歴顯秩者不得掌而以
中書主謄寫呉元年十二月乙丑上命開讀詔赦前期
翰林院官承制草詔及文武官除授合用誥命勅命皆
即日撰寫故學士陶安宋濂輩皆曰制誥于時封拜無
虚日安等嘗擬撰誥命千餘首以待而猶不足乃使諸
儒士在館者分局代為之其後定一考封贈之制初除
授所領誥勅皆革去於是其務稍省矣永樂初内閣七
人掌内外兩制楊榮金㓜孜諸人自署職銜亦曰知制
誥用洪武時故事也仁宗始命内閣専典内制而擇學
士一人専管文官誥勅正統以後罷之文官誥勅皆屬
内閣如永樂時𢎞治七年復設以學士年深或尚書侍
郎兼者為之亦得以知制誥自署兩制遂稍分矣按宋
兩制曰冊文表本青詞密詞祝文齋文詔書批答口宣
内制也曰皇后皇妃追封先代皇女皇族冊封進封文
武百官遷擢致仕加恩等誥勅外制也若國朝内制則
制勅詔旨誥命冊表寳文郊祀祭文享廟祭文皇太后
受冊寳謁謝文皇后受冊寳謁告文皇妃受冊祭文祭
陵文皇太子親王等冠辭祝辭親征禡祭旗纛露布巡
狩所至祭山川旗纛軷祭文驃騎祭馬神等及五祀祭
文大喪及皇妃贈諡等冊文親王妃公主郡王妃世子
世孫及妃鎮國等將軍喪塟祭文諡冊塘誌諭祭文及
文武大臣諭祭文經筵講章及題奏揭帖之屬外制則
文官誥勅而已凡五府六部等衙門請勅行事備詞奏
請既得旨移文本院依奏草勅内閣即時擬撰文官誥
勅之𩔖亦然進稿畢編𩔖勘合中書舍人領出書寫其
王府諡冊等文禮部抄出施行原稿具繳納云
　　　表箋
洪武六年九月庚戌詔禁四六文辭先是上命翰林儒
臣擇唐宋名儒表箋可為法者遂以韓愈賀雨表柳宗
元代柳公綽謝表進上命中書省臣録二表頒為天下
式諭羣臣曰唐虞三代典謨訓誥之辭質實不華誠可
為千萬世法漢魏之間猶為近古晉宋時文體日衰駢
麗綺靡而古法蕩然矣唐宋名儒輩出雖欲變之而卒
未能近時若詔誥章表之類仍蹈舊習朕嘗厭其雕琢
殊異古體且使事實為浮文所蔽其自今凡誥諭臣下
之辭務從簡古以革弊習爾中書省宜播告中外臣民
凡表箋奏疏毋用四六對偶悉從典雅十二年六月壬
申命翰林院定皇太子與諸王往復書箋之式二十九
年八月上以天下諸司所進表箋多務竒巧豔浮心甚
厭之乃命學士劉三吾右贊善王俊華撰慶賀謝恩表
箋成式頒于天下諸司令如式録進自是詞垣秉筆者
多用散文如宋濂進大明律表是也成祖時有白鵲之
瑞行在禮部行南京慶賀自皇太子監國下及五府六
部例各進表時楊士竒以病在告監國表命庶子贊善
呈稿東宫命尚書蹇義持以示士竒曰甚寂寥且不著
題以賀白龜白鹿皆可因命改之士竒改一聨云望金
門而送喜馴彤陛以有儀後増一聨云與鳳同類蹌蹌
於帝舜之庭如玉其輝翯翯在文王之囿義以進仁宗
喜曰此方是帝王家白鵲適内使陳昻進御饌撤以賜
之且傳旨使勉進藥食早相見也按國初陞除猶具表
陳謝其後惟狀元率諸進士謝恩衍聖公及公侯伯襲
封謝恩始用之車駕幸館閣及太學初開經筵及有非
常之賜亦具謝表朝廷有大喜慶及諸祥瑞具賀表進
呈實録及書籍等皆具進呈表例本院詞臣司之若有
東宫則増一箋云會典凡南京各衙門遇朝廷冊立大
禮及上徽號等項合用慶賀表箋南京禮部行南京翰
林院撰進
　　　應制
本院以供奉文字為職凡被命有所述作則謂之應制
然祖宗時皆出於面命或相與賡和其後惟中官傳諭
旨而已丙午年六月旱上禱雨鍾山獲應賦七言喜雨
詩命待制黄哲等賡和已而諸將告㨗多令翰林諸儒
臣應制賦詩上親加評品洪武元年十一月召大本堂
諸儒試以鍾山蟠龍賦時與文學之臣燕飲賡和語在
賡歌巻大誥三編成命學士劉三吾為序既成上評以
為無疵祖訓成學士宋濂被命序其後精誠録成則命
大學士呉沈序之太子正字桂彦良入見上命製香几
贊司直郎汪仲魯被命製續薫風南來諸曲皆稱旨洪
武八年五月丁丑上御端門召翰林詞臣出示巨桃半
核葢元内庫所藏物其長五寸廣四寸七分有刻西王
母賜漢武桃及宣和殿十字命宋濂撰蟠桃核賦又嘗
命宋濂詠鷹濂七舉足而成有自古戒禽荒之言上稱
賞曰卿可謂善諫矣十年十月造觀心亭上臨觀親幸
其中召濂為記十二月上制十題命典籍呉伯宗賦之
援筆立就詞語峻潔上嘉其才敏賜織金錦衣嘗幸清
流闗賦詩命扈從儒臣和之起居注劉季道有治定不
教生縱逸功成猶遣歴間闗之句上歎賞曰可謂安不
忘危賜以白金文綺又起居注蔣子杰應命即物賦詠
立成上大悦時寵賜和章一日命羣儒撰縱豢鶴文呉
府伴讀王驥操觚立就學士宋濂為之進呈上稱善及
日將南至大祀於圜丘上復命羣臣賦七言律十二韻
冠以三百言序驥與黄昶先成跽讀御榻前上聽畢加
奬勵命進學禁林云十五年學士宋訥撰宣聖廟碑稱
旨改文淵閣大學士先是二年二月乙亥立皇陵碑學
士承旨危素承命撰文尋以多潤飾乃出御製一篇閲
江樓成宋濂被命撰文稱旨初徐達還上御龍江亭命
魏觀賦詩觀云乾坤喜氣溢天顔大將中原奏凱還日
麗九斿來象輅雲連千騎擁龍闗神功烈烈銘周鼎宗
社巍巍峙泰山會見凌煙髙百尺宸光常炳畫圖間又
云白旄黄鉞兩京平甘雨和風四海清師出萬全非用
武將資三傑在推誠蒼龍挾雨迎車騎彩鳳穿雲送斾
旌獻頌偶䝉天一咲行看作樂著功成可謂同游矣永
樂八年成祖北征至野狐嶺召學士胡廣賦平蠻詩楊
榮曰聖主尊居四海安天教仇敵自相殘上甚嘉之未
幾諜知敵帥布尼雅實哩與其下阿嚕台讐殺東西奔遁
乃召榮諭曰此賊果自殘滅汝前日之詩安知不為䜟
乎榮下馬叩首謝上喜命賜羊酒三月乙未次清水源
水皆苦鹻不可飲人馬俱渴明日營西北二三里許忽
有泉湧出清澈可愛命廣與榮往觀遣中宫以銀瓶汲
取上親甞之味甚甘美賜廣等飲訖士馬爭趨之皆給
足命曰神應泉又明日應制撰神應泉詩銘上嘉之各
賜上尊又嘗命諸文學侍從賦天馬海青歌修撰曾棨
最先成為上所褒美宣徳中毎遇令節各令詞臣應制
賦詩是時太平無事上留意詞藝翰林儒臣常常命賦
京師八景以獻曰瓊島春雲曰大液晴波曰西山霽雪
曰玉泉埀虹曰盧溝曉月曰薊門煙樹曰金臺夕照曰
居庸疊翠英宗増其二曰南苑秋風東郊時雨為十景
焉景泰中學士倪謙輩應制賦詩中官嘗立候以進成
化初學士劉定之應制賦元夕詩絶句百首頃刻而成
又嘗以東風解凍春山雪霽等為題命翰林學士等分
詠之𢎞治初上注意講學遣太監戴義傳示聖意命學
士李東陽等各撰詩十首用寓啓沃東陽擬十題各撰
七言律詩一章曰敬天曰法祖曰勤政曰務學曰任賢
曰納諌曰節用曰愛民曰恤刑曰講武葢美不忘規焉
嘉靖八年正月元夕臣道南應制撰燈詞十五首以進
上親製一章云黄道開蓬殿青陽溢泰穹賞心纔令節
養志自慈宫珠佩軒車從霞觴祝頌同千秋還萬嵗物
阜與民豐九年七月敬一亭成上復命儒臣落成錫宴
進詩十年演馬環碧殿御製歌詞賜同游諸臣和之十
三年臣自徽州賜環上親灑鍾粹宫詞命和之賜金綺
有差十五年三月上謁諸陵撰汎舟賦命同游諸臣和
之
　　　視草
凡代言先具藁進呈御覽允而後行諸播告兩制皆然
洪武中有大政令詞臣録聖語不敢増損故凡詔令多
你每好生等字者皆聖祖所面授也其後始令本院官
為之漸至駢麗永樂二年楊士竒等進呈勑邊將藁上
曰武臣邊將不諳文理只用直言俗説使之通曉庶不
誤事他日編入實錄却用文六年冬巡狩北京詔書命
士竒視草上覽之再三喜曰簡當更勿改易其擇日書
之頒下又曰試與諸尚書觀之皆稱善獨兵部劉儁私
於士竒曰請以有字易自字如何士竒曰善即以告於
衆皆曰義無相逺不足易且上既善之矣士竒獨以聞
請易之黄淮於上前執不足易士竒曰於國家大體當
用儁言上顧士竒曰從汝明日諭胡廣曰楊士竒能服
善難得二十二年十月仁宗御西角門視朝罷時風寒
顧謂翰林臣曰朕與卿等居重城中猶覺凜凜如此守
邊將士晝夜嚴警殆不可勝遂命書勑遣使以鈔幣賜
緣邊將士宣徳五年二月上御南濟宫召楊士竒諭曰
吾欲下寛恤之令今獨與爾商之然吾未能悉知爾當
效助益遂命内侍具楮筆上曰免灾傷税糧當是首事
聞民間虧欠畜馬驢驘所司追償甚迫民計無出亦甚
艱難部官坐視不言對曰陛下聖念及此生民之幸然
所當寛恤者殆非此兩事因言百姓積年負欠薪芻及
採辦買辦之物所司責償甚急各處官田起科不一而
租額皆重蘇州尤甚細民至於逃徙部符下郡縣一槩
派徵非出産處百姓數十倍價買納刑獄冤濫者多工
匠之弊四方逺近每戸不聞幾丁悉徵在京多為所管
之人私役南方運糧甚艱而倉廩無闗防姦人盜竊動
輒數萬若此者請有以處之上以為然即令草敇明旦
頒行遂令尚饍賜饌勅諭既下上聞衆心悦戴召士竒
賜鈔三千緡文綺二端及羊酒士竒叩首受賜上笑曰
薄用潤筆耳七年二月上召士竒至文華殿諭曰五年
二月與爾南濟宫論寛恤事今兩閲嵗矣民事不又有
可恤者乎士竒復言戸部沮格官田減租及課程選舉
等數事且曰臣一人見聞不廣願更得一人同論此事
上曰若多令人知即勅諭未下事已徧播於外矣曰大
臣中固有謹厚者上曰胡濙謹厚汝與之密議就錄稿
進來於是退同濙議増十數事通録進呈上悦璽書遂
下凡此類皆君臣同心之故也景泰末易儲大學士陳
循等陰主其事詔既下視草實出循吏部尚書何文淵
謂人曰詔語天佑下民作之君父有天下傳之子吾所
為也獨石闗報㨗詔奬之循視草乃反譙責厥後與文
淵皆被禍天順初承天門災上下詔躬責岳正視草歴
陳弊政詞極切直天下傳之有飛語指為謗訕七月内
批降正為廣東欽州同知繇是言之視草固非易事也
　　　褒荅
洪武十五年二月太子正字桂彦良入朝獻萬世太平
治要策凡十二事上嘉納之永樂七年侍講楊士竒撰
周易直指仁宗在東宫凡決疑必用蓍而以易斷士竒
因進曰易固為卜筮作然文王周公所繫辭凡脩齊治
平之道悉具請編輯以備觀覽遂輯成書仁宗覽之賜
名曰周易大義賜士竒繡衣銀帶先是徐好古作尚書
直指金㓜孜作春秋直指各有發明成化末學士邱濬
纂大學衍義補書成適孝宗登極表上之上批荅有曰
卿所纂書考據精詳論述該博有裨政治朕甚嘉之賜
白銀二十兩紵絲二表裏陞濬禮部尚書乃若進呈歌
頌詩賦在國初學士宋濂進平江漢頌待制王禕進平
江西頌聖祖曰吾固知浙東有二儒者卿與宋濂耳學
問之博卿不如濂才思之雄濂不如卿洪武二年十月
甲戌膏露降於乾清宫後苑松樹宋濂獻膏露頌三年
四月陜西寳雞縣進瑞麥𢎞文館學士劉基進瑞麥頌
五月戊申祀地祇于方丘基復進方丘頌四年八月明
昇平基又進平西蜀頌上為文答焉五年六月句容縣
民張觀園生嘉𤓰雙實同蒂圓如合璧禮部尚書陶凱
奉之以獻宋濂進嘉𤓰頌二十九年天下多嘉禾之瑞
學士劉三吾進嘉禾賦永樂二年八月周王畋于鈞州
獲騶虞九月丁未王獻于闕下侍讀梁潛進騶虞詩侍
講楊榮進頌已而奏甘露屢降嘉禾呈瑞外國獻麒麟
白雉𤣥兎白鹿白象靈犀白兎之屬榮與學士胡廣金
㓜孜梁潛等咸為詩歌以進三年九月朔頒聖祖御書
嘉禾詩于諸王及近臣先是洪武二十八年九月庚戌
北平永清衞之龍門有禾異莖同穂上在潛邸遣使馳
獻聖祖親御宸翰賦長詩一章以賜上念手澤之存摹
勒于石裝治成軸分賜諸王及學士解縉等又適有嘉
禾之瑞縉獻嘉禾頌四年二月視學上服皮弁行四拜
禮御彛倫堂賜祭酒胡儼司業張智坐講文武三品以
上及翰林儒臣皆坐坐以聽賜畢賜答明日儼等率師
生上表謝賜賚有差大燕羣臣於奉天門學士胡廣進
視學詩一時詞林諸臣咸和之八年五月己卯上北征
布尼雅實哩於𤣥溟河七月壬午駕還士竒獻平邊頌及
鐃歌鼓吹詞十二年六月親征衞喇特薩里奇爾又北之
于圖喇河八月駕還庶子鄒緝獻清邊頌十七年十一
月甘露降于孝陵松栢學士王直獻瑞應甘露詩十八
年正月禮部郎中周訥請封禪大臣有陰主之者於是
學士胡廣獻却封禪頌上遂止宣德二年三月騶虞復
見大學士楊榮獻頌上褒賞之三年九月榮扈從北征
凱還進平邊詩凡十篇各立題命意上覽之喜屢沐白
金鈔幣之賜自是毎同遊榮與楊士竒等多以詩進遇
令節被召宴遊亦多以詩謝恩自正統後此事䆮不聞
矣嘉靖十三年十一月肇祀皇天于圜丘今上親製大
報曰朕肅懐大報作此數字以見意耳不顧是否乃與
卿等及言鼎臣道南又并三分獻二禮官或一看卿等
各盡所以贊佐戒進文辭以和來御製大報歌云嵗次
甲午兮陽月之八日新冬肅羣臣而朝趨泰壇兮欽大
報之叩蒼穹朕以微薄菲質兮荷洪眷下及而主兆庶
愧緜才愚資兮懼無以上副恩隆思欲康此民以圖報
稱兮慚無學以出其治源爰肇復泰禋兮兹當四舉愚
衷匪直慎始兮思惟厥終諮右左丞弼兮其盡啓沃以
匡佐期世道躋于煕皥兮庶或仰承乎眷崇臣道南恭
和四章上褒答曰爾所衍和歌奏進留覽嗣是甘露降
于顯陵松林山賜臣道南一罌進瑞應膏露頌泰神殿
祈雪有應臣進瑞應靈雪賦及黄河清于陜州之靈寳
臣進瑞應河清賦河南鄭府進白鵲臣進白鵲頌四川
撫臣宋滄進白兎臣進白兎賦暨福建撫臣汪鋐進白
鹿臣進白鹿賦聖駕幸大學賜學士列坐聽講臣進聖
主臨廱頌圜丘成臣進大祀圜丘賦上諭内閣輔臣李
時曰此是道南所上圜丘賦卿可詳著來聞方澤成臣
進大祭方澤頌及帝王廟成臣進景徳崇聖頌九廟初
建臣進列聖禋頌上咸褒答云覽奏具見忠意賦頌著
史館纂入己亥三月大狩龍飛臣進聖主南巡江漢賦
及景雲頌四篇上命行在禮部送史館聖駕旋京汎舟
金海御詩云紫殿四頭勝槩舒晨輝朝彩映芙渠波光
㶑灔千尺翠鏡色飛浮十里餘蓮紅的的明素鷺荷緑
陰陰覆錦魚觸目傷心佳景處莫伸昔日奉慈娯
　
　殿閣詞林記卷十三
欽定四庫全書
　殿閣詞林記卷十四　　　明　黄　佐
　　　　　　　　　　　　　　廖道南　撰
　　　殿䇿
聖祖策進士多親制策問洪武四年十八年皆然其後
或命本院儒臣擬撰以進取自聖裁而用之永樂初成
祖思求博聞多識之士命學士解縉採天文律厯禮樂
制度擬撰為題上意士子必為所窘及得曾棨卷記誦
詳盡歎異以為第一人御筆批曰貫通經史識達天人
有講習之學有忠愛之誠擢魁天下昭我文明尚資啓
沃惟良顯哉其第二人周述第三人周孟簡亦皆批評
前此所未有也今上臨軒策士其第一甲三人皆親賜
裁定批數語于巻首彬彬然有永樂之風焉
　　　殿試
㑹典云凡殿試讀卷官内閣於大學士學士等官内具
名從該部奏請至日與各衙門該讀巻官詳定試卷次
日同赴文華殿内閣官將第一甲三巻以次進讀俟御
筆批定出將二甲三甲姓名填寫黄榜又次日早同赴
華葢殿内閣官進至御座前以次拆卷將姓名籍貫面
奏司禮監官授制勅房官填榜畢開寫𫝊臚帖子内閣
官一員捧榜出至奉天殿授禮部尚書制勅房官將帖
子授鴻臚寺官𫝊臚其受卷彌封掌卷官從内閣於本
院及春坊等官并制勅房官内推選與各衙門官相兼
職事本院坊局始不過五人後增至七人遂為例按讀
巻官國初用祭酒修撰等官正綂中猶預其後非執政
大臣不得與而其去取之柄則在内閣殿試之明日大
學士擇其中優者三卷圏㸃以硃明早持詣文華殿讀
之御筆親標其名第又明日即𫝊臚矣葢讀卷止在一
日咸病其太亟不能徧觀故本院坊局之執事者始得
試巻時預鑒别其髙下為差等以付讀卷官内閣乃易
於裁定葉盛曰景泰二年盛為殿試彌封官最知讀卷
事第一甲葢閣老預屬意於受卷官已得之餘皆分送
讀卷諸大臣且率以三分上一等次二等各置一所少
頃閣老收上一等則判二甲次二等則判三甲也將午
三人者持一甲卷詣文華進讀午後填黄榜明早榜出
矣葢辰巳二時榜中人次已定若曰須一一品量髙下
次第固有所不能也嘉靖壬辰今上御文華殿輔臣以
次讀巻其第二卷孔天𦙍對農桑策云帝王敦本以厚
天下之生達權以通天下之變則臣道南所拔也至乙
未殿試策問其第二卷孫陞對云人君有仁以聨天下
之心有禮以一天下之軌又出臣道南所拔上皆親賜
批巻君相造命豈亦有數乎
　　　會試
凡㑹試考試官禮部奏行内閣於大學士學士等官及
詹事府春坊司經局官内具名奏請欽命其同考試官
於本院侍讀等官及春坊司經局官與各衙門官相兼
推選收掌試卷官用制勅房官一員按國初科舉第一
塲問四書疑一道五經義各一道第二塲論一道詔誥
章表内科一道第三塲策一道猶循元制也洪武四年
會試陜西河南山東山西江西湖廣廣之東西福建為
行中書者十一俊髦皆集而髙句麗之士與焉以禮部
尚書陶凱與前侍講學士潘庭堅為主司侍讀學士詹
同國子司業宋濂吏部員外郎原本前貢士鮑恂為同
考取中試者俞友仁等一百二十人其後罷之十八年
復以科舉取士始定今制以待詔朱善前典籍聶鉉為
考試官取中試者黄子澄等四百七十二人二十一年
取施顯等九十五人二十四年取黄觀等三十二人二
十七年取彭徳等一百人三十年取宋琮等三十八人
北士皆黜學士劉三吾為考試官竟以是獲罪上乃命
本院官考擇下第北士六十一人廷試之語見覆試𩔖
革除庚辰科禮部左侍郎兼學士董倫侍講學士兼太
常寺髙巽志為考試官取呉博等一百一十人永樂二
年侍讀學士解縉侍讀黄淮為考試官取楊相等四百
七十二人遵洪武乙丑例也葢自是取士多寡臨期請
自上裁云四年取朱縉等二百二十人七年取陳璲等
一百人十年左諭徳兼侍讀楊士竒右諭徳兼侍講金
㓜孜為考試官取林誌等一百人十三年修撰兼右贊
善梁潛為考試官取王英等三百五十人十六年侍講
曾棨為考試官取董璘等二百五十人十九年左春坊
大學士楊士竒為考試官取陳中等二百人二十二年
侍讀學士曾棨為考試官取葉恩等一百五十人宣徳
二年右春坊大學士曾棨為考試官取趙鼎等一百人
開科以來兼取南北士而南士往往數倍於北宣宗即
位始詔禮部嵗取百人南士十六北士十四著為令既
而更定中科文各退五為中數焉五年侍讀學士李時
勉侍讀錢習禮為考試官取陳詔等一百人八年少保
兼大學士致仕黄淮為考試官取劉哲等一百人正綂
元年詹事兼侍讀學士王直侍講學士陳循為考試官
取劉定之等一百人四年禮部左侍郎兼侍講學士王
直學士藺從善為考試官取楊鼎等一百人七年禮部
侍郎兼學士王英侍讀學士苗衷為考試官取姚夔等
一百五十人十年學士錢習禮侍講學士馬愉為考試
官取商輅等一百五十人十三年工部右侍郎兼侍講
學士髙穀侍講杜寧為考試官取岳正等一百五十人
景泰二年戸部右侍郎兼學士江淵修撰林文為考試
官取呉匯等二百一人同考試官有侍講劉儼秩視修
撰為髙葢科第後於文故也五年兵部左侍郎翰林院
學士兼左春坊大學士商輅司經局洗馬兼修撰李紹
為考試官取彭華等三百五十人天順元年學士薛瑄
通政司右㕘議兼侍講吕原為考試官取夏積等三百
人四年學士吕原尚寳司少卿兼修撰柯潛為考試官
取陳選等一百五十人是科會試舉子不中者奏考官
校文顛倒宜正其罪上疑之召問李賢賢對曰此乃私
忿考官實無此弊如臣弟讓亦不中可見其公上意方
囘乃命禮部會翰林院考此舉子驗其學多不能答題
意且奏其狂妄遂枷于部前以示衆衆議方息七年學
士陳文尚寳司少卿兼修撰柯潛為考試官塲屋災詔
八月補試以太常少卿兼學士彭時侍讀學士錢溥為
考試官而同考試官先後兩入簾不改命者修撰王獻
也取呉釴等二百五十人成化二年太常少卿兼侍讀
學士劉定之學士萬安為考試官取章𢡟等三百五十
人五年太常寺卿兼侍讀學士劉珝侍讀學士劉吉為
考試官取費誾等二百五人八年禮部左侍郎兼學士
萬安司經局洗馬江朝宗為考試官取呉寛等二百五
十人十一年少詹事兼侍講學士徐溥侍講學士丘濬
為考試官取王鏊等三百人十四年禮部尚書兼學士
劉吉學士彭華為考試官取梁儲等三百五十人十七
年太常寺卿兼學士徐溥少詹事兼學士王獻為考試
官取趙寛等三百人二十年詹事兼學士彭華左庶子
劉健為考試官取儲巏等三百人時有勢家子在選朱
墨巻不合華黜之失志者欲甘心焉卒亦無所害二十
三年守臣有言中士日衆而額如故者事下禮部集議
南北仍各退二以益之太子少保兵部尚書兼學士尹
直諭徳吳寛為考試官取程楷等三百五十人𢎞治三
年禮部尚書兼文淵閣大學士徐溥少詹事兼侍讀學
士汪諧為考試官取錢福等三百人六年太常少卿兼
侍講學士李東陽少詹事兼侍講學士陸簡為考試官
取汪俊等三百人九年詹事兼侍講學士謝遷侍讀學
士王鏊為考試官取陳瀾等三百人十二年太子少保
禮部尚書兼文淵閣大學士李東陽掌詹事府事禮部
右侍郎兼學士程敏政為考試官取倫文叙等三百人
時敏政有異議同考試官給事中林廷玉發其事禮科
給事中華㫤劾之敏政遂得罪十五年吏部左侍郎兼
學士呉寛侍讀學士劉機為考試官取魯鐸等三百人
十八年詹事府掌詹事太常寺卿兼學士張元禎左春
坊大學士兼侍讀學士楊廷和為考試官取董玘等三
百人正徳三年少傅兼太子太傅戸部尚書武英殿大
學士王鏊掌詹事府事吏部尚書兼學士梁儲為考試
官取邵鋭等三百五十人六年少傅兼太子太傅吏部
尚書武英殿大學士劉忠掌詹事府事吏部侍郎兼學
士靳貴為考試官取鄒守益等三百五十人九年少傅
兼太子太傅吏部尚書謹身殿大學士梁儲學士毛澄
為考試官取霍韜等四百人十二年太子太保戸部尚
書兼武英殿大學士靳貴少詹事兼學士顧清為考試
官取倫以訓等三百五十人十五年禮部左侍郎兼學
士石珤侍講學士李廷相為考試官取張浩等三百五
十人葢會試去取在各房同考試官而㕘定髙下則考
試官柄之歴科典制雖同而凡取士多寡則臨期裁定
故備記如此若同考試官正綂以前猶㕘用外官教職
景泰後始純用京職本院外則六科部屬行人司𢎞治
以來定本院官九人其餘六科部屬得與共十四人正
徳辛未以易書詩房巻浩繁各增其一本院官十一人
與六科部屬共十七人云按國朝以文取士大槩以詞
達為本天順間晚宋文字盛行於時如論範論學繩尺
之類士子翕然宗之文遂一變侍講學士丘濬每考試
凡恠詞險語皆痛斥之衆不䘏也及為祭酒尤諄諄為
學者言之文體乃復渾厚成化己未會試學以至乎聖
人之道論舉子桑悦巻有我去而夫子來也等句濬黜
之他日會試悦策有曰腹中有長劒一日幾回磨檢討
呉汝賢復黜之前輩取士不苟如此
　　　復試
洪武三十年丁丑六月辛巳朔上御奉天殿策試下第
舉人先是禮部會試天下士中試者少被黜落者咸以
為言上命翰林儒臣考下第甲中擇文理優長者得六
十一人至是復廷試之擢韓克忠為第一仍賜克忠等
進士及第出身有差乙酉以克忠為修撰第二人王恕
第三人焦勝為編修七月命太常寺丞張顯宗署國子
祭酒事因命克忠署司業事其見寵擢如此永樂二年
成祖臨軒策士𫝊臚明日進會試所選副榜士於廷親
試之上御右順門命侍講楊士竒金㓜孜諭旨令就試
者從容盡所藴毋茍且取具命光禄給食中官夕給燭
遂親拔三人命進學翰林餘第為二等付吏部除學官
其第一人則周翰也預修永樂大典七年除典籍云按
宣徳間副榜舉人得冠帶讀書太學葢循此制也自是
至正統後副榜始不復廷試矣楊士竒云宣徳丁未以
前有十五科前此南北士合試未有北士占首選者有
之實自丁未始王直云自洪武辛亥至正綂丙辰為二
十科葢皆并韓克忠一榜數之也
　　　鄉試
凡順天府應天府鄉試本府以考試官請與會試同葢
重畿甸以為天下先也按洪武庚戌京闈主考為前御
史中丞劉基治書御史秦裕伯同考為侍講學士詹同
𢎞文館學士眭稼起居注樂韶鳳尚寳丞魏潛國史宋
濂辛亥京闈主考則兵部尚書呉琳國子司業宋濂也
永樂癸未命侍講胡廣編修王達為應天府考試官賜
宴于本府自是遂為例正綂戊午侍講學士曽鶴齡主
考順天府鄉試初試之夕塲屋火試卷有殘缺者有司
懼罪不敢以更試為言惟欲請葺塲屋以終後兩試鶴
齡曰必更試然後百弊滌至公著不然雖無所私亦招
外謗朝廷何惜一日之費以成此盛舉哉有司具二説
以進命下悉如鶴齡所言後皆懾服得士云景泰丙子
洗馬柯潛奉命主考應天府鄉試舟維淮上有舉子鬻
私者暮夜投潛潛叱之彼固以請以所賂遺署前潛怒
命執付有司懲以法成化甲午左庶子黎淳主考順天
府鄉試有試巻竒甚後塲不𩔖疑有弊勾稽墨巻果得
謄録生截卷狀移外簾按其事而取是巻為解首則名
士馬中錫也此三事皆可為應變之法景泰庚午侍講
學士劉鉉主考順天府及揭曉第一人劉宣乃盧龍軍
士也同事者欲更之鉉爭曰朝廷立賢無方不可乃止
時論韙鉉丙子順天主考為春坊大學士劉儼侍講學
士吕原少保兼大學士陳循王文用事循子英文子倫
入試俱不中二人論奏儼原不公有旨令翰林并科道
覆考英倫文字遂以為合格得特賜舉人儼等問罪還
職禮科給事中張寧劾奏循等罪狀乞黜罷不報英宗
復辟文被誅循謫戍英倫皆除名嘉靖十五年八月順
天請考官内閣以學士張壁主考臣道南初自徽郡召
還是月初六日陪祀西苑上命著學士道南去考時吏
部尚書汪鋐屬其二子雲程雲卿三鼓造門餽金三千
兩臣即令呼隔隣錦衣陸堂遣校尉偵之遲明乃去復
囑提調府丞張漢致意臣與侍讀張袞及同考等官焚
香出題稍遲進呈嚴密闗節不通權臣具奏進題太慢
張孚敬遂擬旨云考試以進題為重廖道南等受命主
考縁何不行慎重以致遲慢禮部從重㕘来及臣道南
辭宴上曰道南召用未久准預鹿鳴宴於是汪鋐上疏
舉劉三吾不取韓克忠被誅事臣以劉儼事對之乃已
　　　試錄
凡鄉試錄舊制例進呈祖宗時令翰林院儒臣評駁之
後其制漸弛成化十四年天下鄉試録多舛謬或犯國
諱少詹事兼侍讀黎淳摘奏數十條下禮部翰林院議
治考試提調官罪且申定格例行之至今按是年山東
刻文論語義不曰堅乎磨而不磷不曰白乎涅而不緇
最為紕繆遂逮舉人張天瑞治之以墨卷不同乃止
　　　程試
國朝鄉試諸錄㑹試進士登科録具有成式葢科舉自
兩京外鄉試付之藩臬以為未信也會試則以名籍付
禮部考試付翰林暨于親試則有殿最而無黜陟葢以
為可信矣其所刻程文自鄉試以至于殿試皆宜刻士
子所作庶為傳信流弊之極至于制策亦多代筆豈所
以教之忠歟按洪武甲子鄉試乙丑會試初為小録以
傳然惟列董事之官試士之題及中選者之等第籍貫
經籍而已其録前後雖有序然猶未録士子之文以為
程式也次科戊辰加刻程文自後永為定式但此後五
科其間命官列銜或多隨時不一永樂以後其制始一
定而不更易矣然永樂中各省鄉試猶有儒士主考品
官同考者其序文亦不拘篇數景泰中序文禁稱公考
官正用實授教官序為前後二篇以兩京為法也然兩
京序文稱臣獨與會試同云按初塲例出四書義三道
正統元年會試出大學論語中庸而不及孟子成化元
年順天府鄉試出論語二道孟子一道而不及大學中
庸其後定大學中庸内量出一道論語孟子各出一道
遂為例二塲洪武四年以射禮論為題其後止用經書
聖製書中成語三塲策問先是惟以經史疑難及國家
之大者言之其後始有出於經史之外併及瑣屑隱僻
若序文則𢎞治五年順天鄉試猶具嵗月後皆不然也
葉盛曰文衡之任亦難矣言語文學不足以變士習服
士心亦漫浪為之耳正徳己未會試王抑庵主考試第
二名張穆兵馬策其原卷起語云兵本以衞民非兵無
以安夫民之生馬所以資兵非馬無以足夫兵之用會
試録云兵以衞民非兵無以安生馬以資兵非馬無以
足兵用兩句減去八字抑庵筆也自是舉子以造語簡
嚴典重為尚然抑庵又稱永樂辛丑楊文貞公同會試
文衡務先典實之作以洗浮腐之弊喜曽鶴齡諸作多
梓行之至今評程文者以是科為最葢洪武永樂間程
文體皆渾厚不特是科而已誠宜録出以正文體而變
士習至若登科録永樂甲申二甲刻所對策十餘篇其
後革正徳三年二甲第一人三甲第一人俱刻策事出
焦芳輩非制也燕對録曰正徳六年四月十三日講畢
復召至煖閣叩頭畢上手取會試録一本付司禮監太
監張永授臣東陽等内有白紙票粘於紙上者三皆指
摘所刻文字錯誤處上曰今欲别有施行但念衙門體
面恐不好看與先生輩知之臣東陽出至煖閣留寘案
上永令内臣送至内閣是年大學士劉忠累疏辭疾聞
此事而去葢已有先入之説矣
　　　武舉
凡武舉第三塲考試官兵部請命如兩京鄉試之制正
徳三年始刻錄前後有序賜會武宴一如文試九年十
二年亦如之惟十五年兵部尚書王瓊變其制止用第
一道刻文三篇本院官二員併兵部公侯伯皆為考驗
官今照舊規出策二道論一道嘉靖十一年臣道南暨
王用賔䝉上命主考得周乾等六十員其末則今都督
陸錦衣炳也是科衆號得人
　　　評文
洪武中聖祖召詞臣評論詩法太子正字桂彦良每應
制先衆而就嘗進曰治道具在六經典謨訓誥願留聖
意詩非所急也上深然之自是恩遇隆洽稱曰老桂不
名永樂七年仁宗東宫贊善王汝玉每日於文華後殿
道説賦詩之法一日顧楊士竒又曰古人善為詩者其
髙下優劣何如士竒對曰詩以言志明良喜起之歌南
薰之詩唐虞之君之志最為尚矣如漢髙祖大風歌唐
太宗雪耻除兇之作所尚者霸力皆非王道若武帝秋
風辭志氣已衰如隋煬帝陳後主所為萬世之鑑戒也
仁宗曰太祖髙皇帝有詩集甚多何謂詩不足為士竒
對曰帝王之學所重者不在詩太祖皇帝聖學之大者
在尚書及諸書註作詩特其餘事今當致力於重且大
者其餘事可姑緩仁宗曰世之儒者亦作詩否士竒對
曰儒者鮮不作詩然有道徳之儒若記誦詞章謂之俗
儒人主尤當致辨於此時仁宗監國視朝之暇専意文
事因覽文章正宗一日諭士竒曰真徳秀學識甚正選
輯此書有益學者對曰徳秀是道學之儒所以志識端
正所著大學衍義一書有益學者為君不可不知為臣
不可不知君臣不觀衍義為治皆茍而已嘉靖五年五
月日食臣道南進洪範疏今上命顧鼎臣講洪範大學
士楊一清請講大學衍義每月三八日輪日講官二員
進講臣道南預焉初講許敬宗姦邪章次講李林甫勸
帝西幸章張孚敬聞之怒又復講林甫賀野無遺賢章
孚敬怒不可解語桂萼曰行當黜之毋使預講僚也賴
聖明簡注每啓沃文華時必顧左右曰道南來否後復
進講楊國忠姦邪二章及元載結宦者李輔國以自固
盧把忌張鎰出之鳳翔忌楊炎貶之崖州至李逢吉則
又結宦者王守澄孚敬大怒十二年七月初三日彗星
見顧鼎臣輪講不到遂誣道南暨蔡昂不行代講謫知
徽湖聖明洞鑒召復原秩其譖始不行云
　　　正體
國初文體承元末之陋皆務竒博聖祖思有以變之凡
擢用詞臣務令渾厚醇正洪武二年三月戊申上謂侍
讀學士詹同曰古人為文章或以明道徳或以通當世
之務如典謨之言明白易知無深恠險僻之語至如諸
葛孔明出師表亦何嘗雕刻為文而誠意溢出至今使
人誦之自然忠義感激近世文士不究道徳之本不達
當世之務立辭雖艱深而意實淺近即使過於相如揚
雄何禆實用自今翰林為文但取通道理明世務者毋
事浮藻於戲大哉皇言乎萬世之通訓也然近日文體
或務追秦漢而失之險或駕言韓歐而失之弱本院儒
臣宜知所守然風靡者多矣舉聖謨以戒敇之最急務
也
　　　奏啟
洪武十四年十二月丁巳命翰林院編修檢討典籍左
春坊左司直郎正字贊讀考駁諸司奏啓以聞如平允
則署其御曰翰林院兼平駁諸司文章某官某例名書
之永樂以後四方章疏經御覽者内有難詞難字始令
本院考究不復先期評駁
　　　記録
學士宋濂嘗輯洪武政紀此日錄之始也自後學士解
縉有大明帝典洪武中事大學士楊士竒有三朝聖諭
録紀永樂宣徳時際遇召對諸事天順日録大學士李
賢所著雖紀時政然旁及論建與所傳聞彭時有可齋
雜記専紀當時見用之事而本院故事多書厥後尹直
有謇齋瑣綴李東陽有燕對録按宋有時政房每遇上
召對即貼黄具寫付之雖勝國亦然若録以傳信亦聖
政聿新之一助也
　　　屏衺
先王之制一道徳以同俗其有造言非聖者必刑無赦
聖祖崇重儒術以濂洛闗閩為宗罔敢有悖焉者也永
樂中饒州士人朱季支獻所著書斥濂洛闗閩之説上
覽之怒曰此儒之賊也時禮部尚書李至剛學士解縉
侍讀胡廣侍講楊士竒侍側上示以其書縉曰惑世誣
民莫甚於此至剛曰不罪之無以示儆宜杖之屏諸四
裔士竒曰當盡燬所著書庶幾不誤後人廣曰聞其人
年已七十燬書示儆足矣上曰謗先賢毁正道治之可
拘常例耶遣行人押季支還饒州會布政司及府州縣
官與其鄉士人明諭其罪而笞以示罰悉索其所著書
　
　
　
　
　殿閣詞林記卷十四
欽定四庫全書
　殿閣詞林記巻十五　　　明　黄　佐
　　　　　　　　　　　　　　廖道南　撰
　　　經筵
英宗嗣位年九齡大學士楊士竒等始奏請開經筵疏
略曰去年十月宣宗皇帝御左順門召臣士竒諭之曰
明年春煖東宫出文華殿讀書凡内外侍從俱用慎擇
賢良廉謹之臣臣士竒對曰此國家第一事正惟其時
伏望陛下留心不幸先帝上賔臣未敢遽言此事至重
不敢久黙兹遇山陵畢早開經筵以進聖學因具合行
事宜今當預擇講官必得問學貫通言行端正老成重
厚識達大體者數人以供其職乞預命吏部禮部翰林
院公同推舉具名陳奏取自上裁又曰天子就學其事
體與皇太子親王不同乞先命禮部翰林詳定講筵禮
儀陳奏又曰凡起居出入一應隨侍及使用之人皆宜
選揀行動端莊立心行己正當者使在左右如或其人
動舉輕佻語言䙝慢立心行己不正者皆宜早去之若
不早去隨侍既乆情意相洽不覺其非言聽計從後來
欲去其勢難矣正統元年二月勑曰朕祗奉天命嗣承
祖宗大寳統御天下用主神人弗遑夙夜永惟厥道必
學乃明今以初九日十九日御經筵爾翰林春坊儒臣
分直侍講夫道原出於天堯舜禹湯文武以隆政教而
周公孔子闡明之我祖宗世所師法以安天下卿等宜
安心竭誠相與討論務歸至當毋隠而勿彰毋曲以偏
好庶明於行以興治化以福蒼生罔忝天與祖宗之命
欽哉以太師英國公張輔知經筵事少傅兵部尚書兼
華蓋殿大學士楊士竒少傅工部尚書兼謹身殿大學
士楊榮禮部尚書兼學士楊溥同知經筵事詹事府少
詹事兼侍讀學士王直少詹事兼侍講學士王英侍讀
學士李時勉錢習禮侍講學士陳循侍讀苗𠂻侍講高
榖修撰馬愉曹鼐兼經筵官遂為定制其後各部侍郎
出自本院者得與焉然是時吏部郎中李茂𢎞已竊有
謂君臣之情不通經筵徒為文具之嘆矣會典所載經
筵初開儀注開用勲臣一人知經筵事内閣大學士或
知同知經筵事六部尚書左右都御史通政司大理寺
卿及學士等官侍班翰林院春坊等官及國子祭酒二
員進講翰林春坊等官二員展書給事中御史各二員
侍儀鴻臚寺錦衣衛堂上官各一員供事又鳴賛一員
賛禮序班四員舉案侯伯一人領將軍先期直殿内官
於文華殿設御座及御案於殿内御座之東稍南設講
案於御案之南稍東是日早司禮監官先陳所講四書
經史各一册置御案又各一册置講案先四書東經西
史先期輪講官撰四書經或史講章各一篇預置於冊
内是日早上御奉天門早朝畢退御文華殿陞御座將
軍侍衞如儀鴻臚寺官引知經筵及侍班講讀執事侍
儀等官於丹陛上行五拜三叩禮禮畢以次上殿依品
級東西序立知經筵官序于侍班官上侍儀御史給事
中各二員於殿内之南分東西北向立序班二員舉御
案置御座前二員舉講案置御講之南正中鴻臚寺官
賛進講講官一員從東班出一員從西班出詣講案前
稍南北向並立鴻臚寺官賛鞠躬拜叩頭興平身畢展
書官一員從東班出進詣御案前跪展四書畢起退立
於御案之東稍南講官一員進講詣案前立奏講某書
講畢稍退展書官復詣御案前跪掩四書畢退就東班
又展書官一員從西班出進詣御案前跪展經畢起退
立於御案之西稍南講官一員進至講案前立奏講某
經或某史畢少退仍並展書官復詣御案前跪掩書畢
退就西班鴻臚寺賛講官鞠躬拜叩頭興平身禮畢各
退就東西班序班二員舉講案退置原所鴻臚寺官賛
禮畢命賜宴鴻臚寺等官及講官皆跪承㫖光禄寺官
設宴於左順門宴畢叩頭出
　　　月講
㑹典載月講常儀云毎月初二十二二十二日㑹講先
期司禮監官陳設書籍御案如前儀至期俟上御文華
殿侍衞侍儀執事進講賜宴禮同但各官止行叩頭禮
孝宗時經筵雖隆冬盛暑不廢𢎞治十年四月二日當
㑹講以享太廟有㫖改是月之三日至期遇雨又改四
日盖聖學之勤不以事而廢如此嘉靖十年八月癸夘
西苑豳風亭落成上御無逸殿命輔臣李時翟鑾坐講
暨日講官顧鼎臣謝丕張潮臣道南分撰書無逸詩豳
風講章進呈畢設宴列坐於亭之兩旁天顔澄霽玉音
宣暢盖君臣同游之盛如此次日臣道南進講文華殿
首揭君子所其無逸章嗣後進講書經康誥惟民康乂
章召誥顧畏民碞章及孟子踐形章理義悦心章被袗
衣皷琴章君子反經章毎横經竭忱上臨黼座俯躬咨詢
虚心聽納一日講官劉龍進孟子至誠章上批曰龍於
至誠能動乃云邇者黄河清是至誠之騐也未免近䛕
但其末云謙以履盈約以保㤗此二句却好又倫以訓
進論語陽膚為士師章講章上批云以訓講哀矜勿喜
云是慈悲憐憫夫慈悲二字是釋氏之教也朕所傳者
二帝三王之道所習者孔孟之學也非釋氏之教也及
魏校進書經講罪疑惟輕章上批云桂萼薦校善觧經
義朕昨觀其講章並未有過人者且其前後率多腴詞
難居近侍着吏部調南京用上之聖明知人如此直與
堯舜同一道矣
　　　日講
㑹典載日講官儀云凡日講止用講讀官内閣大學士
侍班不用侍衞侍儀執事等官待班講讀等官入見行
叩頭禮東西分立先讀四書次讀經或讀史每本讀十
數遍直講官先講四書次講經或講史務在直説大義
明白易曉講讀後侍書官侍上習書畢各官叩頭退每
三日一温講將前所講書通講一遍若講官中有事故
同列代講其直解則講畢補進嘉靖十二年五月内臣
道南輪講論語髙宗諒隂以下三章時汪鋐拜冢宰懇
祈張孚敬改題以其有君薨聽於冢宰句也臣道南執
不之改孚敬即上掲帖上批云覽卿等奏朕悉已舊日
講官徐縉講孟敬子撤去二節人之將死不講夫死生
人道之常何諱之有如卿等言則忠讜之論何由得聞
還着道南照舊進講次日臣道南講畢進説云臣按説
命夢帝賚予良弼其代予言又云其惟不言言乃雍即
是以觀古之人君心純乎孝故宅憂而不暇於有言古
之人臣心純乎忠故攝政而不嫌於代言然必有髙宗
之聖而後可以用傅説之言必有傅説之賢而後可以
輔髙宗之德不然則莽操懿温之流又將以冢宰藉口
於千萬世矣時孚敬聞之大怒出謂鋐曰講官欲中之
傷又明日進講大學衍義許敬宗立武昭儀章及李林
甫嫉李邕章楊國忠比李輔國章元載陷顔真卿章盧
把嫉張鎰章李逢吉結王守澄章江充害戾太子章孚
敬積憾至十三年七月初三日彗星見輪顧鼎臣席春
進講鼎臣未到孚敬遂叅臣道南及蔡昂不行代講乃
謫道南於徽正欲鋐反噬也聖明軫念旋即賜環而姦
黨無所容其欺矣
　　　咨講
國初己亥年正月聖祖克婺州置分中書省詔諸名儒
㑹食省中日令二人進講經史敷陳治道此論道講學
之始也吳元年初創設博士㕔令博士許存仁等日講
尚書等書及有天下令文學侍從之臣毎於御前講説
經史無定日亦無定所尋設華盖文華武英等殿説書
以儒士沈德輩為之其後惟本院及殿閣大學士專其
事罷諸殿説書官然聖學緝熈甚力毎進講必反覆討
論以求義理之極致講畢必議及政事以為常洪武三
年二月上御東閣學士宋濂待制王禕等進講太學傳
之十章至有土有人濂等反覆言之上曰人者國之本
徳者身之本德厚則人懐人安則國固故人主有仁厚
之德則人歸之如父母人心既歸則有土有財自然之
理也若德不足以懐衆雖有財亦何用哉十六年八月
上御謹身殿東閣大學士吴沈等進講周書罔有立政
用憸人上曰有小人必敗君子故唐虞任禹稷必去四
㓙魯用仲尼必去少正夘沈曰書云去邪勿疑所以深
致其戒上曰國家不幸有小人如蓄毒藥不急去之必
為身患有小人巧於悦上忍於賊下人君若但喜其順
適己意任其所為而不問譬如犬馬傷人人不怨畜犬
馬者乎十八年九月上御華盖殿命文淵閣大學士朱
善講周易至家人上曰齊家治國其理無二使一家之
間長幼内外各盡其分事事循理則一家治矣一家既
治達之一國以至天下亦舉而措之耳朕觀其要只在
誠實而有威嚴誠則篤親愛之恩嚴則無閨門之失善
對曰誠如聖諭大學士李賢天順日錄有曰髙廟看書
議論英發毎儒臣進講必有辨説因講夷狄之有君不
如諸夏之亡也辨曰夷狄僻逺不知仁義禮智之道孔
子之意盖謂中國雖無君長人亦知禮義勝似夷狄之
有君長者宋儒乃謂中國之人不如夷狄豈不謬哉又
講攻乎異端斯害也已辨曰攻是攻城之攻已止也孔
子之意盖謂攻去異端則邪説之害止而正道可行也
宋儒乃以攻為專治而欲精之為害已甚豈不謬哉如
此辨者甚多漢唐以來人君能事詩書如此留意者亦
不多見由聖資髙邁所以不襲故常而發前賢所未發
也宣德二年三月己酉上御文華殿翰林儒臣進講孟
子離婁章上曰伯夷太公皆處海濵而歸文王及武王
伐紂太公佐之伯夷叩馬而諌所見何以不同講臣對
曰太公以救民為心伯夷以君臣為重上曰太公之心
在當時伯夷之心在萬世無非為天下生民也三年二
月癸酉進講舜典上曰觀二典三謨則知萬世君臣為
治之道不出乎此厯象日月星辰以閠月定四時天道
以明治水土奠髙山大川分别九州任土作貢地道以
成克明峻德以至恊和萬邦人道以建九官十二牧所
掌禮樂刑政及養民之道後世建官繁簡雖不同大要
不出乎此當時君臣都俞吁咈更相告戒用圖治功氣
象藹然何後世之不能及也講官對曰明良相逢故治
化之盛如此上曰天生聖人為後世法孔子刪書斷自
唐虞使人知有堯舜所謂萬世帝王之師也十月庚寅
儒臣進講春秋上曰聖人匡世之功憂世之心備見此
書當時先王禮樂法度日以隳廢亂臣賊子接跡而起
有此書而後天下知尊周又曰孔子作此書以尊周為
本孟子乃以王天下勸齊梁之君何也對曰孔子之時
天下猶知宗周孟子之時不復知有周矣上曰聖賢之
心實為天下生民計孟子時不有王者興何以解生民
之塗炭遂賜講官命左右送菓茗四年四月甲申上御
便殿與儒臣論史問漢唐諸君在位孰久對曰武帝𤣥
宗上曰漢武好大喜功海内虛耗晚年能懲前過𤣥宗
初政有貞觀之風久而恣慾疎忠任邪遂致禍亂竄身
失國武帝猶為彼善於此又曰善心生則明慾心生則
暗武帝以田千秋為賢𤣥宗以李林甫為賢此治亂所
由異也今上初命顧鼎臣講洪範及臣道南講無逸章
御製詩賜講官曰自昔聖哲務民義其所重者惟曰農
文武興周繼二代功有攸自慶有鍾后稷實始肇王業
公劉稼穡追遺蹤男親耕耨謹東作婦勤蠶織以禦冬
對時舉事罔敢忽率以儉約守以恭百年積累膺眷命
天人允恊雲風從周公拳拳輔王室成王踐阼何雍容
沃心申告端化本細大必舉不厭重乃知為君貴法祖
敬以逢吉怠必㐫書垂無逸詩七月王者當服之心胸
聖賢之言豈欺我躬行庶見臻時雍
　　　呈講
凡講官侍讀者日在左右或進讀必諦聴髙皇帝嘗御
華盖殿文淵閣學士朱善進讀心箴畢上曰人心道心
有倚伏之幾盖仁愛之心生則忮害之心息正直之心
存則邪詖之心消羞惡之心形則貪鄙之心絶忠慤之
心萌則巧偽之心伏故人常持此心不為情慾所蔽至
公無私自無物我之累耳永樂二年八月學士解縉等
進呈大學正心章講義上覽之至再諭縉等曰人君誠
不可有此好樂一有好樂泥而不返則慾必勝理若心
能靜虗事來則應事去如明鏡止水自然純是天理朕
毎退朝黙坐未嘗不思管束此心為切要也楊士竒等
先於六月亦進呈文華殿大學講義上覽畢稱善因曰
先儒謂堯典克明峻德一章一部大學皆具士竒對曰
誠如聖諭堯舜禹湯文武數聖人凡修諸躬施於家國
天下者皆大學之理上曰孟子道性善必舉堯舜爾等
於講説道理處必舉前古為證庶幾明白易入又曰帝
王之學貴切已實用講説之際一切浮泛無益之語勿
用盖留神融㑹必妙悟至理而後已成化初洗馬楊守
陳進講武成篇曰魯論稱舜無為而治周書稱武王垂
拱而天下治然後世人主有深居禁中委政内侍者召
閻樂之禍有髙拱無為惟寵嬖豔者啓禄山之亂何也
堯舜之所以無為者由其封山濬川以至舉相去㐫無
一不盡其道武王之所以垂拱者由其列爵分土崇德
報功無一不究其心皆嘗憂勞以有為乃能佚樂而無
為也後世人主則孟子所謂安其危利其菑樂其所以
亡者耳惟陛下留意時左右聽者悚然守陳真善於啓
迪者矣孝宗時嘗召大學士劉健李東陽謝遷議事因
謂曰昨日令李榮來説日講時劉機講陳善閉邪陳字
解做陳説不是止云敷陳其説乃可耳皆應曰諾徤進
曰昨李榮又説以善道啓沃他他字不是上㣲笑曰他
字也不妨大抵講書湏要明白透徹直言無諱道理皆
是書上原有的不是纂出若不説盡也無進益且先生
輩與翰林院是輔導之職皆所當言徤對曰臣等若不
敢言則其餘百官無敢言者矣上曰然遷曰聖明如此
講官愈好盡心今上御講筵虛心聽納一日問顧鼎臣
曰堯典舜典是何人撰述對曰史臣所撰曰當時唐虞
兩朝只數百言説盡何其簡要後世若宋史何其浩繁
也即命史臣刪述
　　　入直
洪武中令儒臣更番入禁中毎日用一員進講侍直誤
者論罪大學士吳沉嘗坐進講遲誤被劾永樂以後多
渥典自設經筵後講官不復入直惟令本院及坊局官
相輪侍班乆之選為展書官又自展書乃得充月講官
若日講則用年資深而品秩尊者正統中修撰商輅侍
班上廉知其名諭學士曹鼐等曰商輅着展書宜選一
人與輅為對初選修撰王玉弗稱㫖再選編修陳文乃
俞允未逾月復諭鼐曰商輅陳文着講書盖自後鮮出
新擢云
　　　趨召
聖祖時凡觀經史中有句讀字義未明者必召翰林儒
臣質之雖有知書内侍能文宫人不得近盖不特紬繹
義理而已洪武末侍講方希直有詩云風暖彤庭尚薄
寒御爐香繞玉欄干黄門忽報文淵閣天子看書召講
官即其事也成祖寳訓云上親朝之暇輙御便殿閲書
史或召翰林儒臣講論永樂以後盖莫不然今上召臣
道南於徽州至都城通惠河厰中已奏聞御劄曰聖母
近違和今臻安吉詣皇伯母宫謝視疾擬明日吉慈躬
出宫朕惟親安其子之懽慶當何如擬奉壽安宴以稱
壽承歡鼎臣道南各撰致語二篇来用遂召至平臺賞
以金綺
　　　陳説
祖宗時講官於講書後得言時政闕失及陳論所見洪
武中大學士吳沈進講畢進去邪勿疑之説因曰小人
懐奸甚似忠信不可不察上曰然憲宗在東駕覽學士
劉珝周官無逸篇文王懐保惠鮮章遂及時事數十天
顔豫悦深有契於心未幾嗣大位即却貢獻减財賦罷
諸道鎮守官皆昔所論也𢎞治侍講學士李東陽大旱
應詔言事摘經筵所講孟子中要論切於治道者析為
數條極論其理而時政得失以𩔖附焉上嘉納之雖非
面陳然均之為啓沃之義
　　　恩賚
正統初經筵始開賜宴於禮部知經筵官賞白金八十
兩寳鈔四千貫文綺四表裏同知經筵及講官賞白金
五十兩寳鈔二千貫文綺四表裏侍班官賞白金三十
兩寳鈔三千貫文綺二表裏餘皆賞寳鈔有差具本稱
謝有曰萬幾有暇恒親御於經筵多聞是求肆詳延於
儒雅臣等荷絲綸之飭勵繼宴賜之便蕃於緝熙殫厥
心允洽周成之德念始終典于學敬陳商説之篇已而
講官各賜廂金玳瑁香帶大紅織金紗羅襲衣冠履皆
具天順八年八月憲宗御經筵講官學士柯潜等賜白
金三十兩寳鈔三千貫文綺二表裏而庶子兼侍讀徐
溥侍讀倪岳編修彭華等與焉成化四年十二月賜經
筵儒臣七人襲衣冠履時柯潜已聞父䘮上命即其家
賜之十二年大學士商輅等題奏言太常寺卿兼侍讀
劉珝日講經筵進講經史其勞與少詹事兼侍讀學士
柯潜李㤗同十四年四月十二日皇太子御左春坊進
講大學首章退宴文華門十二日上御經筵進講中庸
二十章退宴左順門寵錫稠疊前此所未有也孝宗時
尤重經筵學士程敏政記其事云𢎞治元年三月十二
日初開經筵賜宴及白金寳鏹十三日文華後殿早進
讀尚書孟子及午進讀大學衍義以為常講畢賜茶上
皆呼先生而不名四月二十八日以後屢賜桃杏郁李
蓮房鮮筍青梅枇杷楊梅雪梨鮮藕五月二十九日以
後屢賜敏政等具表稱謝且記之以詩有曰黄封盡帯
乾清字朱實平分上苑香七月二十日文華殿後講上
顧中官賜講臣冠帯鞾袍敏政預賜織金雲鴈緋袍一
副金帯一及烏紗帽皂韈面謝訖上顧謂曰先生辛苦
咸對曰此皆職分當為頓首而退有詩記之云日映罘
罳曉殿清湛恩稠疊駕親臨褒衣紅濯天機錦束帯黄
分内帑金久幸清班容官履漸慙華髮㸃朝簮經生職
分尋常事消得君王念苦辛時上最重儒臣學士張元
禎短小毎進講上俯几聽之嘉靖五年正月上召大學
士楊一清費鋐石珤及編修孫承恩臣道南暨張治王
用賔等至文華殿諭曰大典未備特命卿等纂修以埀
後世各賚白金文綺有差嗣是毎遇經筵日講召講官
顧鼎臣謝丕及臣道南蔡昂賜賚無筭臣道南悉記以
詩賜枇杷菓詩云炎日殊珍出尚方賜來猶染御園香
珠丸雲篚承優渥玉液霞􁂭敢自甞賦擬上林風韻别
貢縁南國露華芳翠籠函賜同袍士蕙圃蘭臯倍寵光
賜鰣魚詩云暑雨經旬濕不開雪鱗氷艦自南來御庖
珍饌傳中使講幄金盤出上裁薦鮪未湏歌寢廟釣鼇
何必羡蓬萊素餐忝竊慙無補魚藻空懐絶代才賜鮮
筍詩云端居玉署槐隂細拜賜金門竹筍新仙苑青霄
分鳯族御題彤管浹龍鱗娟娟秀色猶含雨嫋嫋柔芳
尚帯春却憶瀟湘千畆地野人持贈未為珍賜鮮藕詩
云承明供奉羅珍饌中使仍傳賜藕鮮捧出禁垣三錫
寵薦來家廟寸𠂻䖍潤含天上金莖露清挹峰頭玉井
蓮自是龍池有仙種江南風物敢爭先賜講官大帯詩
云南郊禋薦勞明主上界仙班重講臣寳帯頒從三接
晝玉堂先領一陽春光逾照乗連城價寵倍通天絶域
珍揣分敢云稽古力立朝端委報君身
　殿閣詞林記卷十五
欽定四庫全書
　殿閣詞林記巻十六　　　明　黄　佐
　　　　　　　　　　　　　　廖道南　撰
　　　顧問
侍從文學之臣論思獻納自漢已然至唐始設翰林以
言語文字備顧問因有天子私人與内相之目而待制
輪對有非諸司所敢望者國初儒臣雖布衣皆得備顧
問及置本院凡上御奉天華盖謹身文華武英諸殿文
淵閣東閣東西黄閣文樓武樓奉天左順右順中右思
善等門并出入禁籞無不從游又定為入直即唐之待
制也奏事即宋之輪對也宣宗嘗謂侍臣曰君臣一體
猶元首之有股肱故於儒臣毎燕見必從容咨訪使盡
其意此所以上下交而德業成也正統以後入直奏事
之制既廢凡有宣召獲承顧問咸歆艷以為榮嘗觀洪
武中太祖嘗祀方丘患心不寧以問學士宋濂濂對曰
孟軻有言養心莫善於寡欲審能行之心清而身㤗矣
上深然之夫以逆耳之言能格心如濂真以道事君者
也然濂毎有陳對絶不以語人署温樹二字於居室之
壁有問及内事者指以示之禔身慎幾事之密若濂者
誠可為備顧問之法永樂時内閣七人惟楊榮金幼孜
黄淮楊士竒當顧問時從容詳慎亦濂之亞云
　　　責難
聖祖立國使人人得以盡言倚毗近侍尤切洪武二十
九年十一月以修撰張信為侍讀編修戴德彛為侍講
諭之曰官翰林者雖以論思為職然既列近侍旦夕在
朕左右凡國家政治得失生民利病當知無不言昔唐
陸贄崔羣李絳之徒在翰林皆能正言讜論補益當時
顯聞後世爾等當以自期毋負朕擢用之意永樂三年
四月成祖御奉天門視朝罷召六科給事中諭曰朕日
臨百官可否庶政或有失中者爾等宜直言無隠又顧
翰林學士解縉等曰敢為之臣易求敢言之臣難得敢
為者强於已敢言者强於君所以王魏之風世不多見
若使進言者無所畏聽言者無所忤天下何患不治朕
與爾等皆勉之又嘗謂諸近臣曰早來在宫中偶忘一
事問左右皆不能記憶盖沈思久而後得之朕以一人
之智處萬幾之繁豈能一一記憶不忘一一處置不誤
拾遺補過近侍之職自今事之叢脞者爾等但悉記之
以備顧問所行有未合理亦當直諌朕自起兵以來未
嘗違忤直諌爾等慎勿有所顧避
　　　將順
聖祖欲省刑學士詹同承顧問頓首賀曰陛下之言及
此天下之慶也因言古者刑不上大夫上深然之又嘗
當春月欲行刑以為疑問於左司直郎汪仲魯頓首涕
泣曰此天地之仁也請即免行刑上允所奏郕戾王之
葬也左右請以汪妃殉英廟不忍以問大學士徐有貞
李賢賢言景㤗初汪后即不得志况二女皆幼可憫臣
愚以為宜厚遇之上憮然以為是又思建庶人幽大内
久欲赦之左右多以為不可召問賢賢曰陛下此一念
太祖在天之靈實臨之堯舜存心不過如此上意遂决
遣中官衞送之居鳯陽聽出入自便上厭左右招權納
賄與賢言之賢謂人君之權不可下移惟自攬取則彼
之勢自消上曰然無此相礙何事不順吾五更二㸃起
拜祖宗畢即出視朝循此舊規不敢有悞退朝至文華
殿或有政事訪問大臣商確復省章奏賢曰自古賢君
修德勤政莫不皆然願陛下持此不衰堅如金石可以
為堯舜之君矣上一日又曰中官蔣冕嘗効勞其實䜛
亂朕初復位即於太后前言曰皇后無子當换朕即斥
之及東宫既立冕復曰其母如何朕曰當為皇貴妃乃
止以此逺絶之賢曰䜛説殄行自古帝王所深惡者絶
之最是賢之善於將順此類也故當時奏對無不當上
心者成化十一年十一月詔復郕戾王位號初下羣臣
議又遣太監懐恩等至内閣問大學士商輅萬安等輅
力陳所以當復之故言甚剴切左右皆泣輅亦泣上聞
之感動疏入即允輅舉手加額曰皇上此舉堯舜之盛
德也遂上景皇帝尊諡云
　　　調停
成祖廵狩漢庶人髙煦窺伺儲貳上不能無疑永樂九
年三月翰林諸臣奏事右順門特召楊士竒問曰汝輔
監國久東宫所行果如何對曰孝敬上曰試言其事對
曰凡事宗廟籩豆之𩔖皆親閲自車駕北征恒切懐憂
不遑寧居日中昃始食及勅使至始釋然寛慰上曰聞
輔臣中獨爾能持直道不見忤否對曰臣性愚戅但見
容納且殿下天資甚高非衆人所能及或有過未嘗不
知知之未嘗不悔而速改之且用心以愛人為本將來
不負陛下付託上甚喜命尚膳賜酒饌十四年上在北
京聞髙煦有異志及還以問士竒曰汝與蹇義在此漢
府事皆當悉知昨問義不肯言汝盍言之如朕未知汝
輩慮有離間之罪朕既知矣汝何慮對曰漢王始受册
封國雲南不肯行改青州又堅不行今朝廷將徙都彼
欲留守南京天下皆疑其心惟陛下善處之乃詔削其
兩䕶衞處之樂安州曰此去北京甚邇即其作禍可朝
發而夕擒也宣德元年髙煦果反車駕親征罪人既得
師還六部惟尚書陳山迎駕山見上言宜乗勝移師向
彰德襲執趙王上召楊榮蹇義夏原吉楊士竒謀之有
以為可者上令士竒草勅士竒執不從遂還京一日問
士竒曰言者論趙王日益多奈何士竒請遣駙馬廣平
侯袁容齎璽書徃開諭之上從其請王喜即獻䕶衞且
上表謝而言者頓息自是上待趙王日益親厚而薄陳
山踰數月召士竒至南齋宫諭之曰吾趙叔不失親親
之禮爾有力焉自今毋以見忤為嫌遂賜白金寳楮文
綺若士竒者可謂善調䕶朝廷骨肉之間者矣景㤗中
易儲一事當國者有靦顔焉
　　　論薦
聖祖嘗問及廷臣臧否宋濓惟舉薦名士稱其善者不
置問否者為誰對曰善者與臣為友故知之否者縱有
臣不知也自是毎用人多命本院官舉而用之宣德三
年六月召楊榮楊士竒謂曰祖宗時朝臣無貪者宣宗
因問其甚者榮以都御史劉觀對士竒曰風憲所以警
肅百僚憲長如此則諸侯皆效之上撫掌歎曰除惡務
本又問廷臣中誰可使掌憲士竒對曰通政使顧佐廉
公有威榮曰佐亦嘗為京兆尹政清弊革上喜曰顧佐
乃能如此命賜茶而退數日擢佐右都御史乃治觀罪
及士竒寢疾英宗遣内官詢人才舉檢討李紹等五人
以對皆至大用天順中李賢在内閣奬進㢘士首舉耿
九疇為都御史軒輗為刑部尚書年富為户部尚書九
疇為權臣所排輗不得志去賢屢言于上還之禮部缺
侍郎有求近習薦陞者上問賢賢曰不知其人臣所知
者學士李紹可任因言士風不振多夤縁求進如用紹
請於黼座召吏部面命之庶幾士類知警上從之命下
之日傾朝􁑔然初石亨以文臣總軍務于邊使武臣不
得逞因請罷之居無何邊徼騷然上悟其非命賢舉可
任廵撫者賢以都御史李秉芮釗白圭王宇陳翌薦後
松潘冦發薦都督許貴徃平靖之成化中編修陳音抗
疏言異端日熾宜召還尚書李秉修撰羅倫編修張元
禎評事章懋給事中王徽舉人陳獻章置之䑓諌革去
法王佛子真人位號禁創寺觀則正人用妖妄息矣不
報景㤗末學士商輅薦司直郎林聰詔復職後聰忤宰
執欲加重辟輅力辨之憲宗朝聰遂拜南京禮部右侍
郎姚夔考滿至京輅又薦留後夔荐歴吏禮二部尚書
亦輅汲引之故也
　　　申救
洪武初朝臣有上疏萬餘言者太祖厭其迂衍欲罪之
宋濂對曰彼應詔上疏其心為朝廷耳奚可深罪乎上
乃覽疏有足采者召阿意者罵曰若向非濂言幾不悞
罪言者耶洪熈初大理少卿弋謙數言事有言其賣直
沽名者楊士竒對曰主聖則臣直惟陛下容之不然進
言者將懼矣仁宗免其朝叅令專坐司視事自是一月
餘言事者少仁宗諭士竒曰自免弋謙朝言者不至豈
果無事可言遂令士竒書勅引過命謙如舊朝叅令百
官言事毋以謙為戒景㤗五年十月給事中有忤執政
者大學士髙穀請從輕典卒得左遷七年順天府郷試
太常卿劉儼為考官時大學士陳循之子英王文之子
倫入試不中二人交章奏儼欲寘于法穀時病强起預
考考畢入言曰大臣子與寒士並進已不可况又不安
於命欲搆考官可乎由是儼得釋㫖中下以英倫為特
賜舉人穀由此與二人不合屢求退然天順中彭時在
内閣上方倚任李賢日與面議賢退乃諮訪於時有不
可者時毎執不肯初或相忤久之相恊後錦衣衞指揮
使門達用事忌賢隂中傷之上怒曰賢且得罪但當專
用彭時中貴以語時時矍然曰何遽至此因為力辨其
誣得釋一日欽天監湯序言變異上以問修撰岳正正
曰奸臣未有聞於朝著者若求之人人自危耳序術疏
淺不足信事遂寢𢎞治中武崗知州劉遜為岷府奏訐
被逮科道奏乞寛貸上怒俱下之獄大學士劉徤等言
遜情輕譴重言官為國盡忠槩以為罪後有大利害誰
可言者上乃釋之正德二年尚寳卿崔璿御史姚祥張
彧主事張偉給事中安奎咸被繫時劉瑾用事欲俱令
枷號大學士李東陽俱申捄寛釋一日早朝有文書一
巻投於丹墀録瑾過惡上命瑾等詰問無肯承者遂執
朝官三百餘人詔送獄東陽奏此事必隂謀所為同朝
諸臣倉卒拜起豈能知之乃盡得釋
　　　匡弼
凡被顧問必關於國家大體而後言之永樂五年冬廣
東布政徐竒入覲載嶺南藤簟將以餽廷臣上閲視無
楊士竒名乃獨召之問故士竒曰竒自都給事中受命
赴廣時衆皆作詩文贈之故有此餽臣不預者以當時
命未有所作不然亦不免今衆名雖具然受否未可知
且物㣲甚當無他上意解即付中官單目令燬之一無
所問洪熈元年四月有㫖故東宫官鄒濟徐善述王汝
玉皆贈官賜諡令建祠於墓四時賜祭士竒進曰禮貴
得中朝廷惟宗廟以四時享雖社稷孔子亦皆春秋二
祀濟等雖有勞祀之乃與宗廟等可乎上曰吾過矣遽
召禮部改春秋祭景㤗元年八月英廟車駕自北狩還
方議奉迎禮衆疑未定千户龔遂榮寓書於大學士髙
穀言奉迎當從厚穀即袖其書以進且曰武夫尚知此
禮况儒臣乎已而朝廷以遂榮非分下錦衣獄㑹車駕
至百官郊迎穀復上章以伸前議聞者韙之而遂榮亦
釋後英廟居南宫指揮盧忠妄言南内事景帝欲窮治
之學士商輅請止罪忠一人以全大體上從之天順初
錦衣衛邏得一僧妖言惑衆獄具當坐反及太監牛玉
援近例請官邏者内閣修撰岳正言事縱得實不過合
妖言律活其從十數人邏者准應捕律而已時忠國公
石亨與太監曹吉祥怙寵擅權有投匿名書指斥朝政
者獨不及亨緝捕甚急舉朝惶駭亨勸上出榜募能捕
告賞以三品職上令内閣撰榜格岳正與吕原見上曰
為政自有體盗賊責兵部姦宄責法司豈有天子自出
榜購募之理且堯建進善之旌舜立誹謗之木秦始皇
杜諫乃下誹謗妖言之令由此過失不聞卒至亡國陛
下新復寳祚正當以堯舜為法秦為戒縱欲窮治其事
緩則人情怠忽事自覺露急則人情危懼愈求韜晦不
如勿究吉祥從旁請究甚力上曰正言是也成化初太
監劉永成死有軍功欲封為伯大學士彭時力争之或
曰自古有封侯王者時曰此盛世事耶祖宗成憲具在
誰敢違之事遂寢十二年七月建玉皇閣於宫北别創
禮儀樂章將有事焉學士商輅論毁之十三年四月太
監汪直創西厰立威内外官卧不貼席輅與同寅疏其
十罪以聞上即命革罷
　　　納言
成祖嘗與學士解縉論羣臣御書蹇義等十人名命各
疏於下縉具以實對於義曰其資厚重而中無定見於
夏原吉曰有德有量不逺小人於劉儁曰雖有才幹不
知顧義於鄭賜曰可為君子頗短於才於李至剛曰誕
而附勢雖才不端於黄福曰秉心易直確有執守於陳
瑛曰刻於用法好惡頗端於宋禮曰戅直而苛人怨不
恤於陳洽曰疏通警敏亦不失正於方賔曰簿書之才
駔儈之心既奏上以授東宫曰李至剛朕洞燭之矣餘
徐驗之問尹昌隆王汝玉對曰昌隆君子而量不𢎞汝
玉文翰不易得所惜者市心耳後十餘年仁宗出其所
奏示楊士竒曰人率謂縉狂士縉非狂士向所論定見
也宣宗為皇太孫時官僚左庶子陳山邪侫得寵同列
戴綸林長懋以直諌為山所䜛害上即位始知之宣德
四年十月一日朝罷楊士竒侍上於左順門遥望見山
上曰汝試言山為人對曰君父有問不敢不盡誠以對
山雖侍從日久其人寡學多欲而昧於大體非君子也
上曰然趙王事幾為所誤朕已甚薄之近聞渠於諸司
日有干求不厭當不令溷内閣也盖上初臨御以山及
張瑛東宫舊臣俱陞内閣視事至是事寖聞於内有㫖
調瑛南京禮部山專教内豎俱罷内閣之任天順初内
閣修撰間為上極言曹石勢太甚慮有變宜早為節制
上曰汝可以朕意告之正徑造亨諷令稍自斂戢二人
怨之正遂被斥竄及二人誅上召李賢謂曰向者岳正
固言之他日又思正曰岳正到好只是大膽因召還焉
武宗時逆瑾用事兇燄熾甚大學士劉徤等率諸臣伏
闕請誅之焦芳隂為瑾地言者遂沮而徤與謝遷輩皆
引去於此見君子勝小人之難也當其事者必先事預
防而後可
　　　計慮
成祖一日晚出右順門召内閣諸臣楊榮一人在出江
西三司奏章示之言吉安鄉民嘯聚者遣行人許子謨
齎勅撫諭又遣都督韓觀率兵隨之如撫諭不下即加
兵及是奏至上曰非觀至不下其降勅褒觀榮讀訖奏
曰計發表之日觀尚在中道未足褒也從之後詢之果
然榮自是益見重畨長阿嚕台既納欵欲收女直土蕃
諸部聴其約束請朝廷刻制詞于金錠集諸部長磨酒
飲之以盟上以問翰林諸臣黄淮對曰畨人莫測其心
使各自為心則力易制若併為一則力大難制矣此舉
實其奸謀也上顧左右曰黄淮如立髙崗無逺不見爾
等如立平地所見惟目前耳天順初石亨從子彪鎮大
同遣使獻㨗内閣詢其狀其人盛陳戰伐且稱斬首無
筭岳正取地圗指示曰某地至某地四面皆沙漠梟于
何所其人驚伏成化四年平凉圖克坦布斯反官軍連失
利遣都御史項忠徃撫捕之大學士彭時商輅料其必
成功而朝議洶洶咸欲再遣將出師時等執不可或以
危語動之時等不為動未幾獻俘至上喜甚各賜俘奴
一人
　　　籌邊
洪武十七年侍講李翀論武事重在任將上曰任將固
重必用之專信之篤而後成功齊用穰苴魏用樂羊可
謂專且篤矣故皆有功若唐用魚朝恩吐宇承璀為監
軍使諸將掣肘故敗事也永樂五年諭德楊榮奉命徃
甘肅察視守備還奏稱㫖七年春甘肅總兵何福奏降
將托克托布哈等率部來歸命榮徃同福議處遂奉命持
節徃額齊訥之地事平封福為寧逺侯十年冬甘肅守
帥西寧侯宋琥奏邉人婁達衮迯居齊勤䝉古衞將為
邊患時豐城侯李彬鎮陜西遂勅彬率師勦之且命榮
徃與計度十二月還奏餉道險阻沍寒人疲馬瘠不可
行且小國不足煩王師遂敕彬旋師二十一年秋榮復
扈從西征駐驆萬全一切軍務悉付榮掌之寧陽侯陳
懋奏邊主額森托噶來歸命榮徃議二十二年復從北
征中道軍餉不繼上聞之命榮與金幼孜總計其數遂
如所言遣使諭衆釋其不臣之罪宣德二年十月交趾
黎利遣人進前安南陳王三世嫡孫暠表乞立為陳氏
後上密以示英國公張輔請發兵討之輔退乃召尚書
蹇義夏原吉謂曰何以處之二人對曰舉以與之無名
徒示弱耳二人退召楊榮楊士竒出表示之且諭以三
人所對曰今日與爾兩人決之榮曰永樂中費數萬人
命得此至今勞者未息困者未甦發兵之説必不可從
不若因其請與之可旋禍為福上顧問士竒云何對曰
榮言當從求立陳氏後者永樂初訪求之不得乃郡縣
其地數十年來兵民困於交趾之役極矣體祖宗之初
心以保其赤子此正陛下之盛德何謂無名且漢棄朱
厓前史為榮何謂示弱臣侍仁宗皇帝久聖心數追憾
此事臣願今日明决上曰汝兩人言正合吾意皇考言
吾亦聞之屢矣今吾三人可謂同心同德遂令尚膳賜
酒饌明旦罷朝出暠表示文武羣臣皆曰從之便遂赦
交趾命羣臣舉奉使者明旦蹇義欲易以伏安衆莫敢
異之士竒私謂夏原吉曰此無籍小人用之必辱朝廷
公當榻前力爭已而有㫖召衆皆入蹇遂奏用伏安上
顧問夏原吉對曰不可用遣之必辱國遂不用英宗北
狩景帝即大位有倡議南遷者中外洶洶大學士陳循
髙穀侍商輅等上言聖駕一移大勢去矣乃出榜曉諭
人心稍安無何敵大舉逼京城衆論戰守不一循等皆
言兵敗之餘宜固守且敵乗勝逺來勢必難久可伏兵
歸路擊之時京師戒嚴内閣諸臣運謀設䇿迄昏乃出
至忘寢食外諭諸將奬其忠義之心日令操練軍馬整
飭器械以備戰守遣官分頭安戢畿内降夷以防不虞
嚴督邊關固守要害然敵攻益急總兵官石亨折弓厲
聲曰宰臣不出計䇿莫能支矣循等上疏請勅宣府遼
東令總兵官楊洪曹義各選勁騎以進與京軍夾擊又
為張榜敵營有能擒斬額森者高爵厚賞復寫書作喜
寧與司禮太監興安云約誘額森入冦宜乗其孤軍合
兵勦殺盖喜寧以畨人為内侍與敵通謀者勅下偶為
敵人邏卒所獲未幾宣府遼東兵至我軍大振敵聞之
一夕遁去京師遂奠天順中兩廣用兵編修邱濬條用
兵事宜内閣具本繳進行之𢎞治十七年六月北邊小
王子遣使求貢甚急大同守臣以聞或報敵有異謀内
閣具揭帖乞㑹官詳審上朝退召劉徤李東陽至煖閣
上曰各邊糧草湏與劉大夏説用心整理徤奏曰京營
官軍亦湏整㸃聴征上曰然東陽對曰聖諭將官當用
謀略與經戰陣者但京軍有名無實初設團營時有十
二萬今消耗過半古人云足食足兵今食不足兵亦不
足臣等毎思及此寢食不安上曰軍士湏管軍官撫䘏
不可剥削東陽對曰誠如聖諭七月初四日復召至煖
閣上袖出大同鎮廵官奏言敵之勢重近又掘墩殺軍
上曰邊軍皆我赤子彼被殺者若何可言朕當與作主
涼軍巳選聴征二萬湏再選一萬整理齊備定委領軍
名目即啓行徤等對曰皇上重念赤子一言誠宗社之
福京軍未宜輕動遷曰邊事固急京師尤重居重馭輕
亦湏内顧家當上猶未釋東陽曰近日北邊與朶顔交
通潮河川古北口甚為可慮徤因備言大同險逺本鎮
尚可支持潮河川去京師不過一日最為切近誠宜先
慮上曰今亦未便出軍但湏預備停當待報乃行免致
臨期失措皆對曰聖慮甚當退擬通選京軍三萬令兵
部推委領軍官臨期酌量地方事勢具奏定奪後三日
召劉大夏面議出師之意大夏力言京軍不可輕出大
意與内閣同師乃不出已而沿邊將帥殺陣次第擬報
而敵謀亦沮
　　　條疏
永樂二十年三殿災金幼孜楊榮等陳便宜十數事皆
見施行他官建言如蕭儀輩多獲罪死侍讀李時勉自
刑曹入院即慨然論天下事被繫兩嵗洪熙初復抗言
極諌被撲不死改交趾道御史又三上章下詔獄不死
盖未始有申拯之者修撰羅汝敬亦言時政十五事降
雲南道御史蕭時中言致災八事侍講謝璉上治安十
五事皆留中正統八年四月雷震奉天殿鴟吻詔求直
言王振專恣侍講劉球上疏謂權不可下移振怒適修
撰董璘求為太常卿下獄而球所言有謂太常卿必得
儒者馬順迎合振意誣球與璘朋奸亦下獄死焉學士
劉定之因京師大水上十事皆不行景泰初英廟至自
沙漠檢討邢讓言事坐是不通顯時方春久旱災異迭
見學士周叙進言大臣之罪固不可辭臺諌之臣緘黙
無補各處鎮守中官病民尤重皆致災之由也㑹叙考
績至京師仍命留院辦事周洪謨始授官遂條陳十二
事凡有所見即封章具聞憲宗初即位編修張元禎勸
行三年䘮又上䟽言治道大本大原曰講學定治曰用
人曰厚風化與時宰議不合乞歸家居二十餘年修撰
羅倫編修章懋黄孔昭檢討莊㫤相繼言事皆逺貶慈
懿皇太后之䘮修撰羅璟上疏言宜合葬裕陵又與諸
學士合章以請其後亦左遷南京員外郎
　　　出使
宣宗初元大學士金㓜孜奉命持節冊封安化真定二
王妃歴河南北闗東西之境所過兵民休戚既還具疏
奏聞景泰五年南京災上念祖宗陵寢所在命大學士
髙穀徃祭事竣録被災者千餘家悉發廪賑之奏聞稱
㫖𢎞治十七年閏四月闕里災重建孔廟落成遣大學
士李東陽祭告五月事竣還朝以所經過天災民瘼上
奏詔查議行之
　　　効諍
洪武二十一年四月上謂庶吉士解縉曰朕之與爾義
則君臣恩猶父子當知無不言縉於是上封事萬言皆
人所難者上嘉奬之景泰初敵入境庶吉士劉清上封
事多見採録清由是知名累擢兵部侍郎成化二十三
年十月庶吉士鄒智因災異上疏略曰星變見於朝廷
葢陽不能制隂之象也宜進君子退小人其原當先於
内閣萬安恃權怙寵殊不厭足劉吉附上罔下漫無可
否尹直挾詐懐奸恬無㢘恥世之所謂小人也王恕素
志忠貞可任大事王竑秉節剛勁可寢大奸彭韶學識
醇正可決大疑世之所謂君子也然君子之所以不進
小人之所以不退者豈無自哉大抵中貴有以隂主之
也自古君子小人進退之機未嘗不决於此曹之盛衰
也願陛下以太祖為法則君子可進小人可退而天下
之治成矣疏上謫石城吏目卒成化四年六月慈懿皇
太后錢氏崩憲廟嫡母也詔大臣議葬衆相視莫敢先
發大學士彭時謂同朝曰梓宫當合葬裕陵主祔廟此
一定體無可議者即與禮部尚書姚夔定議具疏引漢
文帝合葬吕后宋文宗合𦵏劉后故事上猶重違母后
之意未允時率羣臣伏文華殿以請號哭不起上聞之
使中官宣請中官退翰林中有呵中官使還者衆官皆
曰死不敢奉詔且不得命不敢退時學士商輅劉定之
進曰人心如此實天理所在望朝廷俯從於是中官入
奏上感動母后亦悟即傳諭羣臣卿等昨者㑹議大行
慈懿皇太后合祔陵廟固朕素志但聖母疑事有相妨
未即俞允朕心終不自安再三㨿禮所幸聖慈開諭特
賜允諾卿等其如前議施行衆聞命咸呼萬嵗而退正
德中伏闕請誅逆瑾及跪門號泣諌止南廵尚書王恕
等俱各上疏載在國史
　　　旌直
大學士楊士竒輩仕三朝言聴諌行每被旌賞初永樂
中御史李祥舒仲成奉勅理木植稅課之弊王汝玉預
焉汝玉上監國時所愛者嘗有㫖命祥等削其人勿奏
二人力言不可萬一聖上有聞得罪反重既忤意遂已
犯者後皆茍免上嗣位尚書蹇義因奏仲成他事上曰
是嘗為御史臺得南京木植税課乎對曰然曰李祥安
在對曰丁母憂去矣時仲成已陞湖廣憲副即命都察
院捕治仲成士竒聞之進疏曰向來小人得罪者多陛
下即位以來皆已宥之今又追理前事即詔書不信漢
景帝為太子待詔衛綰稱有病不赴即位進用綰前史
韙之上覽之喜即有㫖罷治仲成而降勅奬諭士竒賜
米及鈔幣又面諭之曰有卿盡心如此朕復何憂宣德
六年七月時上好㣲行一夕漏下二十刻以四騎出過
士竒家前報者言范太監來士竒倉皇出迎上已入門
立月中士竒俯伏悚懼言陛下奈何以宗廟社稷之身
而自輕擾擾塵埃昏暗中誰識至尊萬一或有識者變
起倉猝何以備之上笑曰思見卿一言故來耳遂屏左
右語竟顧謂士竒曰此居且敝當為汝葺理士竒叩頭
懇辭曰陛下宫殿未建臣必不敢當車駕今夕俯臨外
間明日必有知者自此慎出事出不測當慮也駕還宫
明日遣太監范𢎞密問士竒車駕幸臨曷不謝對曰至
尊夜出愚臣迨今中心惴慄未已豈敢言謝又數日遣
𢎞問士竒今天下平靖上時一微行何足過慮堯不微
行乎士竒對曰陛下尊居九重恩澤未洽幽隠萬一有
寃夫怨卒窺伺竊發誠不可無慮後旬餘錦衣衞獲至
二盜盖盜嘗殺人官捕之急遂私結約候車駕之玉泉
寺挾弓矢伏道邊林莽中作亂時有捕盜挍尉亦變服
如盜入盜羣以其謀告之遂為所獲上既誅二盜嘆曰
士竒言不虚即日遣太監范𢎞賜白金文綺士竒明旦
入對上曰自今如汝言不復㣲行他如楊溥密疏獲賞
之𩔖不可具舉自是以來蹇諤之風漸少而言之亦未
必不干怒也惟𢎞治五年四月大學士邱濬奏疏萬餘
言大槩謂上改元之初嵗在戊申與太祖洪武初元同
符今天災迭見宜釐革庶政盡復太祖舊規以應天意
因擬為二十二條歴指竒衺之逢迎者開諭而力辨之
使不至售其奸上覽奏甚悦批答以為切中時弊行之
自此聖心嚮用恒加賞賚然濬時年已髦矣其後上日
英明頗逺近習而信聽内閣亦濬有以啓之也武宗時
逆瑾柄國雖大臣言出禍從大學士劉徤等極言時弊
以為即位之初詔書一下天下延頸想望太平而朝令
夕改訖無寧日百官庶府倣傚成風非徒廢格不行抑
且變易殆盡建言者以為多言能幹者以為生事累章
執奏則謂之奏擾查革舊弊則謂之紛更憂在於民生
國計則若罔聞知事渉於近倖貴戚則牢不可破以一
二人之私恩壊百年之定制而不顧以一二人之邪説
違滿朝之公論而不恤臣等叨居重地徒擁虛衘或㫖
從中出略不預聞或有所擬議徑行改易尋又奏言政
令十失言甚剴切瑾怒遂皆謝去嘉靖六年五月朔日
食臣道南上九事上褒答曰這所言朕已省覽七年十
二月望長庚氣如匹布起坤指乾臣復上四事上褒答
曰覽奏事闗朕躬的知道了其餘該門㸔了來説八年
八月望臣復上六事是嵗十月朔日食臣復上五事俱
荷明㫖允行
　
　
　
　
　
　
　
　
　
　
　
　殿閣詞林記巻十六
欽定四庫全書
　殿閣詞林記巻十七　　　明　黄　佐
　　　　　　　　　　　　　　廖道南　撰
　　　秘書
按周禮太史掌建邦之六典外史掌四方之志三皇五
帝之書漢圖籍所在有石渠石室延閣廣内藏之於外
府又有御史居殿中掌蘭臺秘書及麒麟天禄二閣藏
之於内禁後漢圖書在東觀置秘書監又有鴻都等處
唐有秘書監集賢書院宋建昭文史館集賢院置大學
士直學士修撰等官以掌之又有秘書省崇文館其重
如此聖祖初定天下即遣使求遺書國初四庫之書多
藏文華堂堂在禁中抵奉天門不百武車駕嘗幸臨之
洪武三年三月庚子置秘書監秩正六品先除監丞一
員直長二員十三年七月癸巳以内府書籍已有本院
典籍掌之於是罷秘書監典籍張敏行者掌書籍中使
傳宣索書即啓鑰以上嵗時得燕見聖祖籍古右文其
勤如此葢罷掌書之官併其任於翰林實自我朝始今
内閣史館凡御製宸翰列聖寶訓實録及玉牒副本經
史子集𩔖書之屬皆在焉永樂四年四月成祖視朝之
暇輒御便殿閲書或召翰林儒臣講論嘗問文淵閣經
史子籍皆備否學士解縉對曰經史粗備子籍尚多闕
上曰士人家稍有餘貲皆欲積書况於朝廷可闕乎遂
召禮部尚書鄭賜令擇通知典籍者四出捜求遺書且
曰書籍不可較價直惟其所欲與之庶竒書可得又顧
縉等曰置書不難須常覽閲乃有益凡人積金玉亦欲
遺子孫金玉之利有限書籍之利豈有窮也十六年遣
修撰陳循往南京起取本閣所貯古今一切書籍自一
部至百部以上各取一部北上餘悉封識收貯葢兩京
皆有儲書也十九年四月庚子夜奉天華葢謹身三殿
災火勢猛烈而奉天門東廡切近秘閣學士楊榮奮身
直入麾武士三百人將御書圖籍并積嵗制勑文章舁
致東華門金水橋次明日上召諭之曰昨夜火發在目
前者幾人卿能收拾圖籍不避艱危可謂難矣因褒賞
之于時書籍淆亂無紀典籍周翰理淆葺亂逾二載而
後復舊今館閣書目葢永樂間所定也自正綂以前凡
官本院者每朝退即入閣中檢所未見書葢館閣無政
事以討論考校為業故得縱觀中秘而受命進學者亦
與焉景泰時編修周洪謨輩猶然其後始為内閣所扄
鑰𢎞治五年五月大學士丘濬請訪求遺書焉上疏有
云今内閣儲書有匱書目有簿皆可查考乞勑内閣量
委學士并講讀以下官督同典籍與吏典班匠人等將
書目較讐有無全欠分為經史子集四𩔖及雜書𩔖書
二𩔖開具奏報仍刻考較年月委官名銜識於巻末立
案存照又勑兩京内外大臣會同南京禮部本院官查
盤永樂中原留南京内府書籍有無全欠具數奏知於
凡兩京書籍令南京國子監謄寫各令兩監藏之以備
遺失夫國家採補佛道書以為藏經雕以文梓飾以文
綾徧賜天下寺觀儲以髹紅函匱載以金碧輪藏況此
書籍乃自古帝王傳心之要道經世之大典禮樂刑政
制度文為之所具烏可吝惜小費而不為經久之計哉
請勑内閣將書目付禮部抄謄分送直隸十三布政司
提督學校憲臣用心設法訪求抄謄送京以補所未備
仍於内閣近便去處别建重樓一所專用磚石累砌如
民間所謂土庫者令内閣書辦中書等官遇其閒暇抄
謄累朝實録各一部盛以銅匱庋于樓之上層凡内府
衙門收藏國家大事文書如玉牒之類皆附焉其制勑
房一應文書如詔冊誥勑書等項草檢行禮儀註應制
詩文等項底本前朝遺文舊事等項雜録亦各抄一部
盛以鐵匱貯於樓之下層凡内府衙門所藏文書可備
異日纂修一代全史之用者如永樂以前文武官貼黄
之𩔖皆附焉茍無禦災備急之具一或散失後之秉史
筆者無所憑據往往求之於草澤訪之於傳聞簡牘無
稽真贋莫辨非但大功異政不得紀載而明君良臣為
人所誣揑者亦有之矣至若列聖實録及聖祖御製等
書請依洪武六年纂集日厯以為寶訓事例勒成一書
頒行天下如此則祖宗之功德在萬世永傳信而無疑
國家之典章埀百王逓沿襲而有本所謂金匱石室豈
虚文哉奉聖㫖太祖御製書籍著翰林院打㸃見數收
貯南京書籍查照目録開寫缺少的去著守備同南京
禮部翰林院㸃檢送來天下遺書禮部行移南北直隸
十三布政司訪求至正德中權奸柄國典籍散逸嘉靖
十三年七月今上勑館閣重書列聖寶訓實録命大學
士李時等為經理官臣道南為管録官肇建皇史宬于
重華殿之西藏以金匱置之石室又於欽天閣樹碑以
紀欽天記頌追先閣樹碑以紀祖德詩仍錫燕儒臣于
謹身殿臣嘗誦吕祖謙表云帝暉下燭光榮河温洛之
藏天藻昭埀邁過沛横汾之韻湛露示醇醲之惠承雲
宣純繹之音若豫頌矣
　　　開局
國初召儒臣載筆以定有天下之制分三局總之一曰
律局以定律令凡舊官之練憲章者居焉二曰禮局以
究禮儀凡宿儒之通古制者居焉三曰誥局以撰誥命
凡俊才之優文辭者居焉此開局之始也汪克寛曰洪
武元年命中書省翰林太常寺率諸儒定擬三禮明年
再命集議禮樂又明年徧徵在野道德文章之士分局
相與訂正之其後纂修國史每分為十館以均六局之
多寡六局一曰吏以究人材之進退二曰户以蔽地利
之盈縮三曰禮以考禮儀之沿革四曰兵以載軍政之
臧否五曰刑以書刑罰之祥濫六曰工以審力役之寛
緩皆本六官職掌為之十館所修不能綂一則擇人總
勘如修他書則有不盡然者葢自罷起居注之後本院
職掌專文史遇有纂修旋設館席給筆札惟官長凡例
是遵逐事呈稿筆削惟命其中雖有所見亦不敢盡用
己意葢官局修書從古然也
　　　監修
洪武二年二月丙寅朔勑修元史以中書左丞相宣國
公李善長為監修不預史事三十五年十月己未重修
太祖髙皇帝實録勑太子太師曹國公李景隆為監修
都總裁官太子少保兵部尚書忠勤伯茹瑺為副監修
官永樂九年十月又重修之勑户部尚書夏原吉太子
少師姚廣孝監修未及成而廣孝死原吉獨專其事洪
熈元年五月庚午朔勑修太宗皇帝實録閏七月甲辰勑
修仁宗皇帝實録俱以太師英國公張輔少師兼吏部
尚書蹇義少保兼太子少傅户部尚書夏原吉監修自
永樂以來皆預秉筆與國初不同宣德十年九月庚午
勑修宣宗皇帝實録止用張輔為監修始復不預秉筆
矣監修英宗皇帝實録者㑹昌侯孫繼宗監修憲宗皇
帝實録英國公張懋監修孝宗皇帝實録者亦懋也若
修他書則罕設惟永樂元年七月修永樂大典以太子
少師榮國公姚廣孝禮部尚書鄭賜為監修刑部左侍
郎劉季箎副之餘不可盡書
　　　總裁
國初修元史以前起居注宋濂漳州府通判王褘為總
裁濂尋進學士褘拜待制三年二月乙丑續修元史仍
為總裁太祖皇帝實録總裁者始為禮部左侍郎兼學
士董倫與侍講方希直重修為李景隆與侍講解縉再
重修則文淵閣大學士兼左春坊大學士胡廣學士兼
右庶子楊榮祭酒兼侍講胡儼也成祖仁宗兩朝實録
總裁為少傅兵部尚書兼華葢殿大學士楊士竒太子
少𫝊工部尚書兼謹身殿大學士楊榮太子少保禮部
尚書兼武英殿大學士金幼孜户部尚書兼謹身殿大
學士陳山禮部尚書兼華葢殿大學士張瑛太常寺卿
兼學士楊溥自是其柄始盡歸館閣矣宣宗皇帝實録
總裁為少傅工部尚書兼謹身殿大學士楊榮行在禮
部尚書兼學士楊溥總裁兼纂修為詹事兼侍讀學士
王直少詹事兼侍講學士王英總裁兼纂修前此未有
也英宗皇帝實錄總裁為少保吏部尚書兼華葢殿大
學士李賢禮部尚書兼學士陳文兵部尚書兼學士彭
時副總裁為禮部右侍郎李紹太常寺少卿兼侍讀學
士劉定之呉節副總裁葢自此始紹雖為侍郎然發身
則自翰林故與焉憲宗皇帝實錄總裁為少傅兼太子
太師吏部尚書謹身殿大學士劉吉禮部尚書兼文淵
閣大學士徐溥禮部右侍郎兼學士劉徤副總裁為禮
部尚書丘濬詹事府少詹事兼侍講學士汪諧孝宗皇
帝實錄總裁為少師兼太子太師吏部尚書華葢殿大
學士李東陽少傅兼太子太傅吏部尚書謹身殿大學
士焦芳户部尚書兼文淵閣大學士楊廷和副總裁為
吏部左侍郎兼學士梁儲若纂修日厯惟洪武時有之
總裁為學士承㫖兼吏部尚書詹同侍講學士宋濂聖
祖所修諸書多不可考獨太宗時永樂大典分局皆有
總裁學士解縉修撰呉溥檢討王洪禮部郎中鄒濟布
衣陳濟等皆得為之無慮十餘人葢門彚多而事實繁
故也大明一綂志總裁為吏部尚書兼學士李賢太常
寺少卿兼學士彭時學士吕原副總裁為學士林文劉
定之侍讀學士錢溥大明㑹典總裁為大學士李東陽
焦芳楊廷和副總裁為學士梁儲若四書五經性理大
全宋元資治通鑑綱目等書多不設總裁止用纂修官
　　　纂修
國初纂修皆用山林隠逸之士洪武日厯纂修者皆儒
士職官獨貟外郎呉伯宗一人戊寅年勑修太祖皇帝
實録纂修可考者為侍讀學士兼太常寺少卿髙遜志
太常寺少卿廖昇都察院左僉都御史程本立禮部郎
中夏止善修撰李貫編修呉溥楊子榮劉觀檢討陳性
善侍讀劉彥銘史官髙讓呉勤趙友士端孝思張秉彞
唐耕國子博士王縉僉事胡子昭知縣葉惠仲儒士楊
士竒等永樂初重修太祖實録纂修為學士王景禮部
尚書李至剛侍讀胡靖曾日章王灌胡儼侍講鄒緝楊
榮金幼孜楊士竒修撰李貫呉溥編修呉節鄭好義檢
討王洪博士張伯穎王汝玉典籍沈度潘畿待詔王延
齡給事中朱紘吏部郎中徐旭禮部郎中胡逺太常寺
博士錢仲益國子助教王達博士金玉鉉行人蔣驥晉
府伴讀蘇伯厚僉事李煜葉砥知府劉辰靖江府教授
張顯楚府教授呉勤知府鄒濟知縣楊覯梁潛王褒沈
瑜趙季通唐雲教諭解榮劉宗平訓導富貴清羅師程
儒士端禮王孟易朱逢吉莫士安凡外官生儒之預此
者皆由本院官舉薦及再重修其纂修者學士兼諭德
金幼孜楊士竒侍講學士曾棨侍讀兼賛善梁潛侍講
王英修撰羅汝敬刑部主事李時勉陳敬宗也成祖仁
宗兩朝實録纂修官為左春坊大學士兼侍讀學
士曾棨右春坊大學士兼侍講學士王英右春坊
庶子兼侍讀學士王直左春坊左諭徳兼侍讀周述
侍講李時勉錢習禮侍講余學夔陳循藺從善蔣驥修
撰苖衷曾鶴齡張洪劉永清編修周叙孫曰恭楊敬檢
討周翰王雄楊翥五經博士陳繼户部主事陳中四川
道御史陳叔剛福建右㕘議潘文奎知縣萬節教授丘
錫教諭梁萼葢自是不復用儒士矣宣宗皇帝實録纂
修官為侍讀學士李時勉錢習禮侍讀學士陳循洗馬
藺從善侍讀苗衷曾鶴齡馬愉侍講髙穀胡穜邢寛修
撰周叙尹鳳岐孫曰恭習嘉言陳叔剛陳詢曹鼎儀銘
王一寧杜寧儲懋編修楊翥董璘楊壽夫林文鍾復主
事劉□劉鉉洪與評事張益御史邵宏譽英宗皇帝實
録纂修官為學士柯潛萬安侍講學士李泰太常寺少
卿兼侍讀孫賢劉珝左諭德黎淳右諭德童縁劉宣侍
講江朝宗楊守陳修撰王一夔彭教編修尹直徐瓊陳
秉中李永通鄭環劉徤汪諧張元禎呉鉞羅璟檢討耿
裕周經纂修兼校正官為侍讀劉吉陳鑑侍講丘濬編
修彭華葢始自專用本院及詹事府官而纂修兼校正
始見於此憲宗皇帝實録纂修官為太常寺少卿兼侍
讀傅瀚少詹事兼侍讀費誾左庶子兼侍讀謝遷右庶
子兼侍讀陸簡侍讀曾彥楊守阯侍講劉戩王鏊楊傑
梁儲左賛善張元禎修撰劉璣武衛張芮編修劉忠鄧
掖黃珣張天瑞劉春涂瑞檢討楊時暢纂修兼校正官
為南京國子監祭酒李傑左庶子兼侍講學士李東陽
左庶子兼侍讀呉寛右庶子兼侍講董鉞纂修兼㕘對
官為修撰楊廷和編修江瀾纂修兼㕘對亦始見於此
孝宗皇帝實録纂修官為侍讀毛紀傅珪朱希同侍講
豐熈沈濤呉一鵬修撰顧鼎臣編修汪俊李廷相温仁
和李時滕霄何瑭董玘檢討汪偉王九思潘辰至於修
他書者不能盡記大率成化以後纂修皆純用本院官
而永樂大典四書五經性理大全寰宇通志庶吉士亦
得與焉
　　　催纂
洪武日厯設催纂官以侍講學士樂韶鳳為之永樂初
重修太祖實録催纂兼謄冩為禮部主事陸顒宣德初
兩朝實録因之以禮部主事張習為催纂宣宗實録編
修蕭鎡賴世隆呉節徐珵檢討李紹王玉姜洪何宣主
事潘勤正字沈寅俱為稽考㕘對并催纂官英宗實録
以編修李東陽倪岳謝鐸焦芳陳音程敏政檢討呉希
賢吏部員外郎韓定中書舍人馬麟焦㻞李溥俱為催
纂官憲宗實録以禮部員外郎李通中書舍人胡清為
催纂官自此始專用制勑誥勑官云
　　　稽考
稽考㕘對始自永樂洪熈兩朝實録以修撰邢寛蔣禮
胡穜編修陳詢劉矩裴綸梁禋孔目沈寅為之葢纂修
之次也然寛乃永樂甲辰進士第一禋次之孫曰恭又
次之寛禋同為稽考㕘對宣宗實録稽考㕘對與催纂
併為一事英宗實録因之止以催纂為名憲宗實録以
纂修者兼校正或兼㕘對孝宗實録稽考參對者修撰
吕柟編修崔銑湛若水翟鑾徐縉景𤾉檢討段炅易舒
誥穆孔暉張邦竒及胡纘宗至是始復專設其賞格與
催纂同
　　　謄寫
洪武中修日厯謄寫用舉人監生永樂初重修太祖實
録以催纂者監謄寫官其謄寫用監生生貟儒士凡二
十五人暨纂兩朝實録改謄寫為謄録用檢討許彬連
智馬信周貴等四人中書舍人蕭湘等十八人郎中貟
外郎主事寺副等官程南雲等九人儒士生貟各一人
凡三十三人收掌文籍則為檢討胡讓典籍李錫牛麟
張禮宣廟實録有謄録正副官凡二十九人又有謄藁
官修撰黄裳編修許彬周貴中允蔣禮郎中何賢夏衡
寺副石慶姚本温良收掌則修撰胡讓寺副陳紀中書
舍人靳通英廟實録謄寫有太僕寺卿余濂山東㕘議
林章禮部郎中呉謙中書舍人凌暉鴻臚主簿王佑白
真序班毛顯譯字胡清徐德王臣凌逺共三十五人官
雖不同大率皆制勑誥勑二房辦事者也
　
　
　
　
　殿閣詞林記巻十七
欽定四庫全書
　殿閣詞林記巻十八　　　明　黄　佐
　　　　　　　　　　　　　　廖道南　撰
　　　奏績
本院官凡厯俸連閠計三年例給由考滿六年九年皆
然先具脚色事蹟及過名有無呈掌印官以憑考覈乃
往吏部相見六品以下循廊至堂上送迎待以殊禮五
品以上冢宰迎至後堂賔主坐送出移咨都察院掌院
皆迎至後堂坐送出不計崇卑洪武十四年十月壬申
定考覈之法翰林院等衙門為近侍不係常選官員任
滿黜陟取自上裁葢未嘗往吏部也十六年六月己夘
吏部奏定考覈在京翰林院等衙門屬官俱從正官考
覈各以功過稱職與否開具送部覆考從之永樂元年
吏部奏准本院五品以上堂上官照例不考五年奏准
詹事府六品以上官亦不考俟九年奏請黜陟而凡左
右春坊司經局中書舍人俱不咨都察院惟吏部考覈
而本院官猶咨都察院劄付河南道覆考稍與洪武時
異矣近凡考滿皆本部引奏復職六年亦然九年則考
功司例差官送題作文不知起自何時大率皆非祖宗
禮待文學侍從之舊也九年考滿該陞品級具奏請自
上裁尚循舊典焉若考察之法或間一舉行成化四年
令翰林院屬官并帶俸官譯字等官本院學士會同内
閣考察𢎞治元年令翰林院官亦從吏部考察十年令
兩京官照例考察惟翰林院學士不在五品之例百餘
年來儒臣未嘗玷清議自考察之典行修撰錢福編修
孫清葢由兹退者夫惟祖宗之世日勤晉接照臨雖逺
不遺而何邇臣之能掩然既著為令甲耳目有攸寄矣
嘉靖初學士以上自陳不入考察張孚敬桂萼自外入
始專其柄矣
　　　遷轉
聖祖定本院官為近侍清職凡遷轉皆出自上裁未嘗
付諸銓衡百餘年來遵之不易然洪武中自本院官遷
轉者多大拜二年十月以應奉睢稼為中書省參政十
九年二月以待詔朱善為文淵閣大學士三月以檢討
茹太素為户部尚書二十七年九月以少詹事任亨泰
為禮部尚書二十八年四月以編修齊麟為禮部右侍
郎盧原質為太常少卿六月命編修馬京署通政使司
事已而拜禮部左侍郎二十九年正月以詹事府丞杜
澤為吏部尚書左賛善門克新為禮部尚書又有依資
格者三年十二月以侍讀學士魏觀為國子祭酒太史
令劉基為𢎞文館學士十二年十一月以修撰迮原霖
為通政司右㕘議十五年四月以正字魏德壽為春坊
司直郎八月祭酒呉顒有罪以文淵閣大學士宋訥代
之二十九年二月以修撰黃觀為尚寶司卿編修張顯
宗為太常寺丞皆出親擢又有止在本院者如侍讀學
士朱升為學士之𩔖永樂遷轉亦止在本院獨永樂元
年十一月舉人王偁以薦為檢討既命下成祖顧問左
右曰檢討之下何官時曰博士典籍侍書待詔問曰除
人否復以巳除對上嘆曰古所謂用人如積薪此𩔖是
巳用人以賢以勞偁之賢既未可知勞亦未有而令賢
有勞者居在下何以服其心遂命吏部凡翰林自博士
以下皆陞職與偁同遂陞博士張伯穎王汝玉典籍沈
度潘畿侍書蘇伯厚待詔王延齡劉宗平解榮皆檢討
其後内閣陞擢漸至三孤洪熈宣德二朝任益隆矣自
是本院遷轉非九年考滿則纂修書籍名雖親擢實則
循資格也惟正綂末侍講楊鼎徐珵擢副都御史檢討
王詢擢大理寺丞各巡撫河南山東貴州等地方成化
初修撰張頥擢僉都御史巡撫為殊典餘惟始遷詹事
府左右春坊司經局轉吏部尚書侍郎以至内閣不及
他途天順二年學士李紹陞禮部右侍郎實出上命及
履任公卿往賀吏部尚書王翺舉酒酹曰天選侍郎也
前此倖進者入奏事多南音上曰大臣以德選何以聲
音為㑹祭酒缺吏部請以紹兼領之上謂王翺曰禮部
不可無此人其别選代之翺退語同列曰我不知李侍
郎見重如此孝宗登極推恩宫僚擢少詹事兼侍講學
士楊守陳為吏部侍郎初當筆者猶擬南京上覽疏改
留列聖禮重儒臣若此
　　　貤恩
凡貤恩受封贈三年考滿及特恩始有之本院正官頒
給誥命取自上裁吏部奏聞具手本開寫合授散官并
年籍脚色送中書舍人候書寫完備吏部仍具手本於
御前用寶訖具奏御前頒給講讀以下官亦如之第用
同寮勘結送吏部驗封司為不同耳其最異者洪武九
年十一月學士承㫖宋濂致仕詔贈其父原贈禮部侍
郎諡文昭為嘉議大夫禮部尚書母德人陳氏為淑人
祖德政贈亞中大夫太常寺少卿祖妣金氏贈淑人妻
賈氏封亦如之誥辭皆親製稱濂有曰德量之𢎞如千
頃陂澄之不清撓之不濁天下榮之成化十五年少詹
事兼學士王獻滿三載乞恩貤封父母詔如其官嘉靖
六年臣道南考滿吏部考語云多見多聞抱出羣之志
有學有行負經世之才都察院考語云名髙湖海學博
古而識達天人器重台階文華國而力追秦漢蒙恩錫
父母本身妻勅命十三年考滿復荷特㫖廖道南日侍
講讀効有勤勞伊父母應得誥命准給與他
　　　改調
呉二年修撰朱夢炎轉山西行省員外郎此改調外擢
之始也洪武三年學士陶安出為江西行省參政八年
編修朱右以稽古不能詳上譴之出為晉府長史九年
編修張鳳擢廣西行省參政十六年八月以侍講學士
李翀為浙江右布政使左春坊正字魏德壽為江西右
布政使二十五年八月左春坊大學士董倫出為河南
左參議自是近侍文學之臣或遂以為例永樂初淇國
公丘福以儲位未建請立漢王髙煦上詔學士解縉定
議然秘未發明年立皇太子又明年福等所議泄於外
高煦言於上曰藩府之舊泄者其維縉乎遂出縉為廣
西右㕘議又有出自薦舉者正綂元年正月大學士楊
士竒舉侍講劉永清才堪繁劇出為廣東右布政使十
三年十月侍講學士陳文亦以大學士髙穀薦出為雲
南右布政使成化二十三年司經局洗馬羅璟服闋至
京為鄉人隂中調南京禮部貟外郎𢎞治十一年庶子
王臣以事出為廣西左㕘政若洪武初起居注王褘出
為南康府同知特賜金帶寵勞之復詔自漳州判為待
制特厯試以難劇且出於寵勞非左遷也正德時學士
張芮或咎其無文名逆瑾用事遂出為鎮江府同知修
撰何瑭以抗直不詭逆瑾出為開封府同知大率本院
官外擢皆陞髙位無有對品調者若王褘則出自聖祖
親擢云
　　　謫譴
洪武中本院官降為屬官或國子及風憲等職元年十
月以直學士詹同侍讀學士秦裕伯為待制此謫調之
始也三年十一月學士宋濂待制王褘坐失朝降為編
修八年七月降修撰達魯與權為典籍九年十月降編
修朱孟辯為中書舍人十二年十二月降待制呉沈為
編修十三年六月復官尋改典籍拜東閣大學士十六
年八月降東閣大學士呉沈為侍書以進講後期考功
監劾之尋改為國子博士十五年華盖殿大學士邵質
降監察御史二十二年十二月降學士劉三吾為國子
博士侍講學士葛鈞為助教三吾等受命授晉王世子
經吏部侍郎侯庸劾奏三吾等在職怠惰宜黜降别用
上曰儒者不任劇事令教國子未幾復職二十四年鈞
以稽古不稱㫖仍降助教三十年編修景清改御史其
後侍講戴德彞編修尹昌隆亦然洪熈初侍講李時勉
以言事降交趾道御史修撰羅汝敬亦以言事降雲南
道御史此皆内任者洪武四年八月侍讀學士魏觀坐
考禮不以時謫龍南知縣編修宋濂坐祭孔子遲慢謫
安逺知縣五年二月召致仕學士詹同等至京師賜宴
奉天門復觀與濂為禮部主事十二月擢觀國子祭酒
兼太子賛善大夫此謫外復任之始也九年六月修撰
朱善以家屬不完謫教遼東未至賜還鄉十五年三月
謫編修呉沈為臨洮府渭源縣學教諭未行復以為典
籍十六年典籍呉伯宗降太常寺丞不拜又除國子司
業又辭忤㫖貶金縣教諭正統中編修頼世隆坐事降浙
江台州府經厯後召還已卒天順中修撰丘玉謫廣東
欽州同知未行復令編戍曹石譛之故也成化元年學
士黃諫坐罪降廣州府通判二年侍讀學士錢溥坐罪
降順德縣知縣三年修撰羅倫以言大學士李賢奪情
起復事忤㫖降福建泉州市舶提舉五年編修章懋黄
仲昭檢討莊㫤同疏諫上元燈火上怒杖之調懋及仲
昭為知縣㫤為判官未行用給事中毛𢎞言改懋及仲
昭南京大理評事㫤南京行人司副未幾召倫還復秩
時謂翰林四諫十二年學士江朝宗坐事降廣東市舶
提舉正統初逆瑾用事凡修孝廟實録者擠黜大半修
㑹典者亦褫其秩於是侍讀徐穆編修汪俊等俱謫南
京部屬等官亦有降知縣者皆以擴充政務為名迨武
宗南巡修撰舒芬編修王思江暉馬汝驥上疏諫語多
直戅武宗乃謫芬為廣東提舉思為三河驛丞暉汝驥
為知州嘉靖初修撰吕柟編修鄒守益以言禮柟謫判
解州守益判廣德張孚敬又以擴充政事謫侍讀崔桐
修撰楊維聰等十二年七月詹事顧鼎臣輪講衍義不
到席春讒譛乃謫臣道南判徽州蔡昻判湖州十三年
三月今上祀帝社稷壇問日講官五員如何少兩員司
禮監查名張孚敬即擬伊甥祭酒王激等補充講官上
曰見今侍從人少廖道南蔡昻著取回復職照舊供事
　　　起用
洪武元年起故元學士承㫖危素學士張以寧王時等
至京師以素及時為侍講學士以寧為侍讀學士又起
前起居注王褘為待制兼國史院編修官十六年驛召
金縣教諭呉伯宗除檢討尋拜武英殿大學士以薦舉
失人出知三河縣復召為檢討十七年上思用老成驛
召前修撰朱善于家授待詔尋拜文淵閣大學士三十
一年前河南左㕘議董倫至自雲南拜禮部左侍郎兼
學士又起漢中府學教授方孝孺為侍講前御史解縉
為待詔永樂二十八年八月仁宗起左春坊大學士黃
淮于獄命為通政使兼武英殿大學士又起前司經局
洗馬兼編修楊溥復其官尋陞學士正統四年查本院
剰員檢討李紹等放歸田里期年驛召復任天順八年
前修撰岳正自戍所召還未及用憲宗即位詔復正原
職吏部言當調南京有㫖勿調命充經筵官成化二年
閏三月復順德知縣錢溥為侍讀學士致仕尋起為南
京禮部侍郎三年三月起用前學士商輅于内閣五年
七月起前學士倪謙復職尋進禮部右侍郎六年復市
舶提舉羅倫為修撰𢎞治初侍講謝鐸編修張元貞自
養疾起編修王敕自外謫起為四川提學僉事南京禮
部貟外郎羅璟為福建提學副使十年五月侍讀學士
致仕程敏政前左庶子張昇皆復官正德五年逆瑾誅
起南京兵部貟外郎徐穆等為侍讀等官處州府同知
張芮亦起為南京尚寶司卿尋擢南京太常寺卿檢討
劉瑞起自外謫為浙江提學副使十六年前修撰何塘
亦起自外謫為副使提學山西云
　　　起復
國初隆重儒臣惟以孝德學士宋濂待制王褘皆奪情
起復其前後扣筭年月以詔臣子移孝為忠也惟永樂
六年學士楊榮居父喪給𫝊歸既𦵏遂命起復是年冬
復居母喪奏歸守制時已下詔巡北京不許九年春奉
命始𦵏奔喪遣中使䕶送榮還時洗馬楊溥丁父憂詔
奪情起為侍讀二十二年大學士黃淮丁母憂乞守制
不許特命乗𫝊奔喪起復内閣視事洪熈元年大學士
金幼孜亦丁母憂宣宗召修兩朝實録起為總裁官正
統十四年八月修撰彭時居母憂遣校尉至門宣喚入
朝與商輅及陳循每辦事時具啓辭不允奪情辦事景
泰七年少詹事劉鉉丁母憂欲奪情起之力求終制成
化初大學士李賢遭喪去官詔留之修撰羅倫詣其私
第告以不可賢始以其言為然既數日倫上疏陳古今
起復之非且曰如其不然必凖富弼故事終喪劉珙故
事言事卒口誦兩句云爾來閣下考三考我去家中眠
一眠語雖戲而對亦切葢當時考吏必集閣下於此可
見
　　　清黄
會典云凡兵部清理武官貼黃奏請命學士等官一員
同該部及法司堂上官於闕右門清理本院官專管撰
述
　　　閲武
㑹典云凡該繼軍丁告願科舉者兵部奏送本院出題
考試批定中否送本院施行按景泰元年盧龍軍士劉
宣𢎞治五年府軍前衛軍姚學禮皆發解第一然則
軍士中不可謂無人要在甄鑒之爾
　　　稽課
㑹典云凡國子監生課簿按月送内閣稽考凡精㣲文
簿所自置殆不可考按永樂元年司禮監請如舊制鑄
出入精㣲印從之則是廢而復置也㑹典云凡五府六
部都察院等衙門闗給内府精㣲文簿開寫日行事務
註銷前件按月奏送本院稽考年終類送司禮監交收
　　　譯課
洪武十五年命侍講火原潔等編華夷譯語以言無文
字但借髙昌之書製䝉古字以通天下之言至是乃命
原潔以華語譯其語天文地理人事物類服食器用靡
不具載復取元秘史參考紐切諧音既成刋行之譯字
官𨽻本院蓋始於此永樂中上選太學生年少者習四
夷諸畨字諸生多不欲輒生謗議上怒將罪之學士楊
榮力救得免遂命榮掌之榮訓勵得宜自是帖服率皆
有成有官至五品六品者宣徳元年兼選官民子弟委
官為教師本院學士稽考課程後内閣委官提督𢎞治
元年奏准科目出身四品以上官二員提督三年奏准
子弟不許别圖出身三年後考中食糧月給米一石又
三年考中冠帶為譯字官三年考中授序班職事監生
初入館照坐監例食糧三年考中食糧一石又三年考
中授從八品職事其曽習業者非精通譯字不准應試
八年奏准子弟有願習舉業者考送順天府應試按自
後提督官例用太常寺卿及少卿而景泰天順間譯字
官多有取進士者甲申庶吉士劉淳自譯字官𤼵身後
為中書舎人陞吏部員外郎云
　　　給假
在京官凡省親展墓歸娶及送子還鄉改塟先墓具有
定制獨本院儒臣多出特恩宋濂在國初壬寅年八月
告歸省親有白金文綺之賜編修張藻仲歸娶給驛舟
并賜寶鈔七年十一月皇太子臨大本堂召東宫贊讀
凡二十五人立庭下親面諭之有云兹聞爾諸臣離父
母去墳墓者三年矣今冬氣向深草木摇落寧不動懷
土之情乎吾已為爾請于上宜各旋歸毋久淹為也因
出内府錢分賜以為道塗費永樂元年七月侍講楊榮
請告歸省給驛十月榮以妻喪復詔乗𫝊歸塟仁宗即
位詔百官有違親三年以上者聽給告歸省於是大學
士金幼孜首奏省母左春坊大學士王英亦乞歸省皆
俾馳驛往還賜賚甚厚宣宗初特詔翰林諸詞臣還鄉
焚黃宣德元年三月學士楊溥得告歸省其母于時不
得見者十有八年矣十月大學士張英給告省父侍讀
曾鶴齡告歸省亦俞允正統初大學士楊士竒還鄉展
墓甫數旬而還二年十二月右諭德黎恬在任甫五年
謁告歸展先墓賜道里費給驛舟五年二月少師楊士
竒展墓上錫之金綺前此未有也宣德六年二月編修
謝璉初考貤封二親給告歸省十二年四月學士馬愉
以父病乞歸省允之賜以驛騎并藥餌費天順初洗馬
柯潛拜尚寶少卿兼職如故即告歸省修撰王獻入仕
僅五年亦得賜歸省皆給驛往還成化元年南京禮部
尚書倪謙致仕其子編修岳予告省親及謙疾乞歸省
得終制二年大學士彭時乞歸省給驛往還命太監許
安致道里費長隨張敬䕶送抵家未踰月促還朝明年
二月至上慰勞之𢎞治中侍讀學士傅瀚在任二十四
年乞歸省許之學士張芮諭德蔣冕乞歸省給驛編修
謝丕省親亦從其請正德中編修孫紹祖修撰唐臯乞
歸改塟俱給驛嘉靖中左庶子童承叙乞歸展墓亦如
之
　　　休告
洪武中宋濂歸聖祖問之曰爾往傳命俾歸養金華山
中父子祖孫懽然同聚疾必易愈愈且速造朝國家文
翰庶有賴哉及宣上㫖濂力疾起拜命越翼日陛辭上
勅黃門内使出大府金鎰以束帛賜之自是候問之使
相屬于道時方嚴肩輿之禁雖相國亦不之許特命造
安車給徤丁六人以載此尤異數也又數日皇太子以
舊學故復遣内臣存問賚以金幣又二日啓行夏四月
十七日始抵金華故居十八日具謝表一通進上東朝
上謂太子曰此書汝當日誦一過復親御翰墨賜書褒
答其文則上所自製字乃侍臣代書其外封九字内年
月六字及花押則御筆也復出官局文綺白金各一命
皇太子署名緘封遣使者即其家以賜六月七日也濂
之自叙如此聖祖禮遇文儒可謂隆矣宣德初大學士
黃淮乞骸骨不許固請始令歸田養疾賜楮鏹萬貫陛
辭加賜萬貫既歸遂乞致仕丁外艱賜祭塟以一品禮
淮入謝賜遊西苑召淮之子采從行且特命乗肩輿登
萬嵗山賜宴于山之麓淮獻詩以謝上悦比辭宴餞于
太液池親灑宸翰製詩送給路費賜金綺五年召修㑹
典遷學士充日講官兼侍東宫講讀數月以母憂去
　　　侍養
洪武中太子贊善大夫和希文言于東朝曰小臣有母
春秋髙八十有四矣無他兄弟以為養臣行年亦且六
十雖有子僅四嵗耳烏鳥私情其能已乎言訖澘然出
涕皇太子以其言聞詔許歸養此後侍親者多允𢎞治
四年南京侍講學士張元禎以母老乞謝病歸六年編
修劉存業乞歸亦如之
　　　迎養
國初嘗令在京官員有親者許迎養永樂中修撰羅汝
敬之父以明就養京師朝見畢謁皇太子于文華殿特
加問勞命大官賜膳人皆榮之黃淮之父性累封至右
春坊大學士仁宗監國屢問安否嘗賜瓊玉膏一器天
順中李賢之父昇封少保吏部尚書兼大學士以貤恩
詣闕謝就養者數月及陛辭上特賜寶鏹三千貫因顧
謂賢曰先生已盡天倫之樂乎賢頓首曰臣父子所以
有今日者皆陛下之賜也迎養父母者尚多有之而其
特蒙優賜惟三數公為然
　　　養疾
國初乙巳年春起居注宋濂三月卧京師之邸舍不入
侍者六日上顧近臣曰老宋起居何久不見耶因言其
致疾之詳上憂形於色曰宋起居純實之士不參以分
毫人偽侍予五年猶一日也不知何以有斯疾乎越一
日又問病勢稍損否對曰如初賜紗衣一襲且諭之曰
明年朕生日卿其復來如期至上留之數月乃還正綂
元年編修楊珙養疾詔許之天順末禮部侍郎兼學士
李紹為修實録副總裁書埀成感㣲疾即上章求解任
不允成化二年八月上察其誠許暫歸候疾愈復來七
年用國初例劉崧署司業復起為祭酒降勅召之未及
門而紹卒矣三年編修張元禎謝病得允家居者二十
二年孝宗即位乃起為左贊善二十三年太子少保禮
部尚書兼學士彭華始得風疾上命醫往視遣中官賜
羊酒蔬米越三月辭禄不許又三月進今官賜麒麟服
再辭辭益懇乃獲允俾歸就醫藥疾已即來瀕行又賜
金綺襲衣輿疾出都城過闕門葡匐稽顙因淚下沾臆
而去𢎞治四年少詹事兼侍講學士汪諧疾作在告三
月上疏請停俸給不許每時賜珍味憲廟實録成以副
總裁陞禮部右侍郎明年復懇辭乃許之十六年禮部
右侍郎掌國子監事謝鐸以疾在告累疏乃允歸就醫
命給驛以行有司俟病愈奏聞葢養疾得給驛者惟本
院遂為例焉
　　　辭職
洪武初故元温州路教授江寧陳遇隠居于家以謀臣
秦從龍薦召見上與語大悦即拜學士固辭不受命其
後徵聘之士膺館職不拜者多從其請國子學正蘇伯
衡擢編修官以瞶辭歸已而學士承㫖宋濂致仕將還
上命舉可自代者即以伯衡應詔既復固辭上憫其誠
賜文綺賞之俾老焉天順中呉與弼辭左諭德語在薦
舉類皆髙尚其志者也
　　　優老
吳元年十一月詔以侍講學士宋升年老特免朝謁洪武
二年以危素為侍講學士尋兼𢎞文館學士賜小車免
朝謁七年五月命學士承㫖罷所兼職待以優禮又以
大學士宋濂老而艱於行步特命皇太子選良馬以賜
上御製白馬歌令羣臣賡和示寵輝焉永樂中學士曾棨
年踰六十有痰疾一日侍朝遽引退上見之敇免當日
朝宣德中上念先朝老臣尚書兼詹事蹇義大學士楊
榮等四人皆春秋髙並賜勅褒諭命輟職務朝夕左右
侍論議賜玉帶及御製詩畫以見優寵正統時學士王
直累遷至尚書年近八十上特詔免朝謁學士王英亦
累遷至禮部侍郎上章乞休者屢矣十三年八月上特
陞英為南京禮部尚書謝恩之日内傳㫖曰以卿久任
多効勤勞進秩南京俾得安逸𢎞治十年少傅兼太子
少傅吏部尚書謹身殿大學士徐溥年七十以疾在告
上疏辭不許命醫診視遣中使賜羊酒楮幣仍令風雨
及寒暑免朝葢成周尊禮黃耉俾耆壽俊在服遺意
　　　致仕
洪武七年學士承㫖詹同既復任將以年請老不敢言
上知之八月甲辰詔致仕官其一子魯召同入賜坐從
容慰勞之夜漏十刻始勅内官扶掖而出乙巳新製文
一篇以賜九年十一月學士承㫖宋濂致仕將行上曰
卿去何時復來見朕乎幸相待數日始徐徐行由是留
者數月十年二月遂辭歸瀕行賜紙幣文綺及御製文
集皇太子贈以衣三襲上論曰朕最慎于賞予卿忠誠
可貫金石故以是賜卿今年幾何矣曰六十有八上曰
藏此綺俟三十二年後作百嵗衣也濂叩首謝上復曰
大江漲不可舟宜循内河達家庶幾無虞仍俾其孫中
書舍人慎䕶行濂至家即拜表遣慎詣闕稱謝仍上箋
皇太子申明正心治國之要上賜詔褒答謂忠良之臣
勲業既著文章必傳功成身退惟卿獨全耳濂辭時請
嵗一來朝是年九月朔遂入朝越十有四日陛見上佇
想已久廷問屢矣及見大喜加勞再三皇太子諸王皆
驩顔動色翌日上降勅符遣儀曹賜醪珍膳諸物抵寓
館自是日侍上游盤旋禁籞咨詢備至便殿侍食日晏
始退恩禮之優羣臣莫敢望上嘗喟然嘆曰純臣哉爾
濂純臣哉爾濂方今四夷皆知卿名卿其自愛濂避謝
不敢當凡所陳論皆古格言朝廷百官惟恐濂不見留
守人衛卒見濂亦皆以手加額推排迎拜留凡七旬餘
以嵗暮力辭還復遣中貴人賜上尊至於道所經行皆
上為之指畫既行數日上問其子璲曰爾父道中無恙
否璲以安對未幾復謂璲曰朕疇昔之夜夢見爾父笑
談如曩時爾父雖去其容儀儼然在朕目中也璲叩首
謝曰非陛下埀念臣父之至何以形諸夢寐於是中書
舍人史靖可太子正字桂彦良皆為歌詩以紀之八年正
月修撰李叔允以年老乞致仕從之七月待制王僎致
仕賜以綺帛給舟車還鄉十年八月賜應奉陳傳還御
製詩文賜之十一年四月賜編修張美和致仕製文贈
之有曰千載一遇今古之通言然全於始終者罕矣卿
善始善終不亦美乎八年七月賜待制王僎致仕十四
年九月賜修撰趙新致仕十五年十二月賜文華殿大
學士兼左中允全思誠致仕並加優禮十八年九月文
淵閣大學士朱善遘危疾上命醫治月餘增劇遣其子
逢掖詣闕上訴得告歸十九年二月左思直郎汪仲魯
請老上期秋至乃俞其請三月朏上御奉天門召仲魯
至賜坐顧曰若知所以見召乎起對曰不知曰昨期秋
方許爾歸已乃思之若等光隂有限矧喘𠻳誠未易痊
即今還鄉無庸再來矣所戒者近侍之歸郡邑官或來
見當閉門謝之否則筆之于簡俾僮僕示之若曰仲魯
幸蒙聖恩予告還鄉理宜杜門謝客輸租應役則有恒
制矣其敢以自是速厥戾如是則可考終矣仲魯叩首
謝明日陛辭而還洪熈元年春國子祭酒兼侍講掌本
院事胡儼以疾辭加授太子賔客致仕賜璽書褒美復
其子孫詔給舟車楮幣為道里費未幾侍講余鼎修撰
桂宗儒以疾陳乞致仕許之英宗復辟大學士髙穀懇
乞休上憫其老特允之賜白金楮幣織金襲衣給驛舟
送歸其鄉賜勅褒之學士薛瑄入閣數月見將臣石亨
等竊弄威福嘆曰君子見幾而作豈俟終日乎遂引疾
乞休成化十三年太子少保吏部尚書兼謹身殿大學
士商輅以疾致仕詔陞少保兼職如故賜璽書金幣襲
衣寶鏹給驛以歸孝宗登極少師兼大學士徐溥以目
眚致仕特加優渥焉正德初逆瑾用事少師兼大學士
劉健少保兼大學士謝遷皆致仕而少傅兼大學士李
東陽獨留其和遷登舟見寄詩有曰天外㝠鴻君得志
池邊蹲鳳我何人葢自傷也東陽於是調和其間瑾誅
後累加至少師食正一品俸致仕嵗時賜鮮及頒上尊
珍饌與任事時同郊祀慶成光禄猶致宴皆先是所未
有者
　　　宥過
本院刑名屬刑部山西清吏司及大理寺左寺紏覈過
名則屬河南道御史然祖宗時禮重儒紳多見宥免洪
武初有御史言學士陶安隠過上曰朕素知安安豈有
此且爾何由知之對曰風聞上責之曰道聽塗説以毁
譽人以此為盡職乎不得已而本院官以失議見呵正
字桂彥良奏言當取所長略其短上曰不然吾因其長
而拔其短以造其全耳九年十月壬午上御午門樓學
士承㫖宋濂編修傅藻奏事由左門入監察御史吉昌
等劾之詔皆宥之他日濂又以事惰見責上製其誥詞
有曰使爾檢閲則有餘用之於施行則甚有不足葢惜
之也二十二年八月監察御史蔡新奏覈諸司案牘稽
遲者請速問之詔貸其罪以移文責報惟翰林院勿問
二十五年閏十二月學士劉三吾自陳子壻户部尚書
趙勉夫婦坐賍皆縁失教自當引退以勵廉恥遂免其
官明年九月復職永樂中侍講曾棨起復扈從同邑有
坐奸黨事連棨者人以為危成祖特原之曰朕惜爾才
也所居西長安門外家人不戒火延及禁垣亦以棨故
不問編修楊敬便道過家有司奏其冒支廩給擅役驛
逓人夫上怒曰敬奉朕命奈何辱之詔不問水東日記
云凡大班奏事有常規亦多所司預進事目惟正統戊
辰狀元彭時謝恩以夜坐久誤入朝被劾上赦之國家
之禮重儒臣如此
　　　宥親
永樂六年上北巡命楊士竒輔導明年其同母弟羅京
以事當徙北京為民士竒顧其子尚幼而母墓兼守之
者乃以情白仁宗乞留京不徙且言京兄弟二人兄從
戌逺方京復當徙困苦流離有足矜者辭意甚懇切監
國憫之遂以京給士竒并開羅氏軍籍學士楊溥江陵
産也國初江陵人有南徼之戍什伍連屬楊氏亦隸籍
焉其地在瘴鄉往戌者多不得生還追逮無虚嵗溥母
甚厭苦之溥乗間以聞上優詔復其家
　　　擬諡
國初追尊四代考妣為帝后尊諡皆儒臣擬奏請㫖孝
慈皇后懿文皇太子亦然洪武二十五年詔凡親王及
功臣賜諡令禮部行本院擬奏請㫖𢎞治十五年奏准
文武大臣有請諡者本部照例上請得㫖行吏兵二部
備查實蹟禮部定有上中下三等開送本院擬奏請㫖
本部抄出施行親王例用一字郡王二字其文武大臣
亦用二字若官未髙品而侍從有勞或以死勤事特恩
賜諡者不拘常例本院官有諡始自洪武末時王褘賜
諡文節自是曾入翰林院者俱用文為諡如胡廣諡文
穆之類亦有以名避者惟大學士陳文諡莊靖翰林之
外得諡為文魏驥文靖呉訥文恪姚夔文敏葉盛文莊
何喬新文肅皆異數也
　　　䘏典
成憲凡學士大學士以一品兼者及贈一品者其殁也
賜祭四壇若父母妻則一壇以侍郎兼學士贈尚書者
賜祭二壇他官四品以下無有䘏典惟本院最為崇異
洪武二十四年十月編修唐震卒于四川命禮部遣官
往祭之仍命還其喪于京師二十三年十月編修羅原
質奔父喪詔賜驛舟楮幣遣歸辛巳年九月修撰王艮
卒遣禮部左侍郎黄觀諭祭宣德七年少詹事兼侍講
學士王英丁母憂上命禮部賜祭工部造墳遣中官阮
童䕶之奔喪尋奪情起用成化四年學士柯潛丁父憂
有司請賜祭有㫖并與𦵏六年正月復丁母憂遣官諭
祭五品父母有䘏典自潛始也七年左庶子兼侍講徐
溥丁父憂特遣官賜祭十三年溥以少詹事兼侍講學
士丁母憂賜白金楮幣及𦵏祭二十年侍講學士李東
陽丁父憂賜祭一壇正德初學士張芮以宫恩加從四
品俸丁母憂賜𦵏祭嘉靖十五年七月臣道南奉勅管
校列聖寶訓實録聞母宜人江氏憂禮部以聞今上親
批云廖道南日侍講讀効有勤勞伊母准照例與祭𦵏
還著給驛十一月遣左㕘政陳渙代諭祭仍命工部造
墳十六年六月接丁父主事五洪公憂上命與祭一壇
開壙安𦵏遣右㕘政劉儲秀行禮又該大學士李時題
為進呈事欽奉聖㫖廖道南候服制滿日陞一級用還
賞銀三十兩紵絲一表裏葢前此所未有也
　
　
　
　殿閣詞林記巻十八
欽定四庫全書
　殿閣詞林記卷十九　　　明　黄　佐
　　　　　　　　　　　　　　廖道南　撰
　　　齎詔
國初置承勅監洪武九年以編修吴昇為承勅監令周
孟東為監丞使以齎奉制勅為職尋罷之其後凡朝廷
大禮頒詔天下本院官先撰詔文請㫖裁定付中書舍
人書寫送尚寳司用寳璽畢行禮之日百官出承天門
外肅候鴻臚寺官唱頒詔内閣官一員捧詔自奉天殿
左門入至華葢殿候駕興捧出至奉天殿授於禮部尚
書其他制勅用寳時或不同皆内閣臨事制宜取自上
裁葉盛云嘗見勑内閣楊士竒用勤民之璽皇太后遺
詔用𢎞徳昭順之寳皇后制書用厚載之記詔書制諭
臣誥命皆制誥之寳近年詔書葢皇帝之寳云始於學
士李賢制命勅諭皆勅命之寳又嘗見正統中手摺印
本𠡠諭廣運之寳朝覲𠡠諭亦手摺印本葢敬天勤民
之寳勅則用廣運之寳勅令皆為勅書葢手勅耳惟景
泰初勅諭亦用廣運之寳今上御劄新製政事文學驗
記聖文神武非近世帝王所及也
　　　寳册
凡上尊號尊諡皆本院撰擬寳册文以進洪武初尊徳
懿熈仁為四廟學士陶安朱升等捧册文至御前上親
受之永樂初上太祖高皇帝孝慈高皇后諡議上御覽
畢親舉諡議付本院撰文及上諡册一如洪武時天順
二年二月上聖烈慈夀皇太后尊號内閣捧寳册文進
上復親覧畢乃行禮時詔誥天下詔草已進訖大學士
彭時謂李賢曰此事有恩典及人賢曰先年已兩赦矣
恐數赦非宜時曰非赦也但行優老之政耳意欲令朝
官父母年七十者與誥勅百姓年近百歳者與冠帶是
所謂老吾老以及人之老也恩典如此斯與所上徽號
相稱矣賢曰善遂共擬仁政數條進呈上大悦即命之
頒徽號詔畢上御文華殿召賢等三人者令近前賜銀
兩表裏有差仍親自授與和顔慰勉其鼓舞臣下有如
此今上恭上皇天泰號暨聖祖徽號誕敷大詔錫類貤
封尊尊親親道兼舉矣
　　　扈從
凡車駕所在近侍諸臣皆扈從洪武中官無定員永樂
初定廵狩親征先詔誥天下扈從用本院内閣官三員
侍講修撰典籍等官六員書制勅秀才八人譯寫四夷
文字監生十三人車駕將發燕羣臣賜扈從官軍人等
寳鈔㑹典云凡駕詣郊壇或廵狩行幸親征内閣官扈
從制勅房官隨行書辦遇有勅㫖即時撰寫永樂七年
正月車駕廵北京學士胡廣諭徳楊榮金㓜孜及修撰
王英等扈從賜錦衣狐裘鞍馬榮時有母䘮特留之三
月抵北京賜廣等宴榮辭以憂弗與特命中官以珍饌
送之八年二月上親征北番布尼雅實哩廣等三人仍扈
從賜衣被鞍馬途次命光祿給酒饌七月車駕至臚朐
河遣榮先歸報皇太子至京皇太子賜鈔幣金織麒麟
衣服銀相鏤花香帶及石刻蘭亭記兩賜宴於翰林命
隆平侯張信尚書蹇義欵待且命諸儒臣陪之八月抵
北京賜綵幣鈔米羊酒等物十月榮與廣等扈駕南還
賜鞍馬綿衣褲襪及路費途中屢賜珍饌嘉果抵京賜
廣等鈔幣有差十一年正月復廵北京統師親征廣等
三人偕修撰王直梁潜扈從賜衣幣鈔米等物十二年
三月親征衛喇特時皇長孫侍行上命廣等三人凡行營
有暇即與講解義理經書史鑑十四年復扈從南歸賜
廣等錦衣鞍馬鈔幣十五年三月壬子車駕復廵北京
三人者復扈從上屢問民情榮等悉以實對賜白金鈔
幣金織紗羅紵絲衣服等物二十年二月上北征惟㓜
孜與侍講王英扈從賜鞍馬鈔幣前至庫稜海五月遂
還英嘗奏事上喜謂曰秀才是二十八人讀書者朕需
爾為用正好宣力勿惮勞苦令凡軍中一切動靜或謡
言之類爾有所聞即來奏又諭太監孟驥曰秀才有事
即令入見毋阻二十年二月戊寅大學士楊榮金㓜孜
從征沙漠賜米鈔鞍馬令榮等叅預軍中㡬務時召榮
㓜孜於御幄中同公侯大臣坐飲凡有賜賚或公侯不
與俱或與公侯俱而扈從文臣不與焉九月宴隨征將
士命榮㓜孜坐前列食上殽賜鈔幣拜二品金織襲衣
靴韈二十一年七月榮扈從西征賜羊酒帳房等物八
月庚申駐師萬全一應軍務悉命榮掌之晝夜或三接
五接每以楊學士稱之不名十月次天成畨王額森托
噶納欵命榮徃受之回賜御饌慰勞備至十一月旋師
賜鈔一萬貫米十石紵絲金織衣二襲靴韈二雙二十
二年復北征榮與㓜孜扈從語見受顧命類宣徳元年
漢庶人髙煦反榮勸上親征遂與楊士竒從行討平之
七月駕還賜榮鞍馬白金鈔幣及樂安州男婦五十餘
人三年八月戊申車駕廵邊獨榮扈從九月癸丑給以
内廐良馬命榮先從出塞日賜御厨酒饌乙卯師次寛
河報㨗丁巳駐蹕㑹州甲子班師五年二月乙未上侍
皇太后謁長陵獻陵大學士楊士竒楊榮等扈從庚子
上以皇太后命召見士竒等五人於行殿諭之曰皇帝
數言卿等忠勤今天下清寕民生無事是固祖宗福祐
家國亦惟卿等賛翼之功賜以酒殽及白金紵絲表裏
辛丑進詩謝恩三月己酉扈駕回京賜青紅氁子駝褐
九年九月榮復扈車駕廵邊給以天閑名馬光禄寺日
供酒饌至洗馬林而還比還恩賚甚厚正統十四年七
月邊人額森入侵司禮監太監王振勸親征上親征時
學士曹鼐及張益等扈從八月遇敵於土木鎮鼐及益
皆没宣徳四年正月丁巳大學士楊榮扈駕南郊賜金
銀鮮果等物𢎞治十六年上郊祀大學士李東陽等候
駕畢宿神樂觀特賜者三東陽等為詩記之嘉靖十五
年三月清明節今上躬詣天夀諸陵命日講官顧鼎臣
謝丕張璧暨臣道南蔡昻扈從十八年三月大狩龍飛
扈從則儒臣陸深等臣道南祗謁於鍾祥上命賜光祿
酒飯蓋渥恩也
　　　留守
永樂六年上將廵狩命尚書蹇義金忠大學士黄淮左諭徳
楊士竒留守諭曰朕留汝四人居守猶唐太宗簡輔弼監國
必付房𤣥齡卿等其識朕意又以幾務事繁復命修撰王
直副之凡南京政務惟文武除拜四夷朝獻邊警調𤼵上請
行在若祭祀賞罰一切之務有司具成式啟聞明年春車
駕随行十一年再廵命淮等與洗馬楊溥留守十五年春復
廵北京留義與士竒居守以侍讀梁潜副之㑹謀譛監國
者事連潜十六年九月寘潜及司諫周冕於法皆漢庶人
為之也惟士竒免咎宣宗在東宫受命祀陵因留南京監
國舊臣曽棨軰皆從焉是年五月楊士竒黄淮楊榮佐鄭
襄二王監國宣德元年上親征漢藩淮以病不行留佐監
國正統十四年七月上自將北征命郕王居守毎旦於闕左門西
面受羣臣謁見朝政皆太監令英佐理學士陳循髙榖留守
　　　　迎駕
永樂八年七月車駕還自北征皇太子遣大學士黄淮
徃迎至滁州朝見洪熈元年五月宣廟召自南京大學
士楊榮徃迎於徳州景㤗元年八月十三日英宗自北
狩回鑾遣學士許彬迎於宣府商輅迎於居庸關十四
日駕至上關輅進見英宗命輅草書二封逹於皇太后
入居於南内重華宫正徳十五年十月武宗南征凱旋
駐通州者久之楊廷和等出迓上戎服而入十六年三
月大學士梁儲等迎今上於行宫
　　　充使
皇太子及親王冠禮内閣官充賔賛婚禮充納徴等使
册封諸王及妃内閣官充正使若册封副使以本院官
充者自成化末侍讀江瀾始也永樂洪熈宣徳三朝册
封諸王及妃内閣楊榮金㓜孜各充正使者二自後内
閣不復出使於外惟冠婚大禮則用舊規宣徳三年三
月癸未楊榮奉命持節册中宫禮成賜白金鈔幣若本
院官以事出使者洪武三年五月遣編修蔡𤣥等訪厯
代帝王陵寝以聞永樂中修撰陳循被命徃南京文淵
閣取儲書之類是也
　　　逺使
凡朝鮮安南國頒詔及册封學士等官充正使禮部預
奏請特旨㸃用按洪武初侍讀學士張以寜使安南册
封未至而國王死國人請授其世子以寜不聽遣人請
命於朝且教其世子服三年䘮拜令其國人效中國頓
首稽首禮朝廷嘉之賜以𠡠書比之陸賈馬援御製詩
以奬諭之於是復命編修王亷吏部主事林唐臣充弔
祭使以徃且封其世子陳日熞為王既至其君臣出迎
於郊乃奉御製文於綵輿迎入成禮而還四年二月戊
午以寜等三人還自安南以寜卒於道日熞遣陪臣阮
汝亮偕亷来上表謝恩貢方物上即拜亷為工部員外
郎旌其勞也亷固辭不拜出丞澠池十二年十二月壬
戌遣編修羅復仁兵部主事張福齎詔諭安南占城及
復仁還擢𢎞文舘學士永樂初遣待詔王延齡使朝鮮
行人朱彬副之賜衣一襲及鈔錠錦衣皮裘狐帽自後
使二國者俱賜一品服其禮益隆云安南正統中請封
侍讀學士錢溥充正使其王桀驁不恭授受迎拜不如
禮溥以書累爭之而後定𢎞治初侍講劉戩使安南考
地志由陸南寜坦甚無虞乃乘肩輿從兩僮忽扺其界
夷人傾駭至之日頒詔明日燕畢遂行餽贐一不受追
送諸途不與語獨書其入關詩與之曰歸裝有一南物
者關神其殛後陪臣入謝表有廷臣清白之語當時莫
不多戩正徳初侍讀徐穆充正使頒正朔於朝鮮及譯
吿國王不郊候迎詔不道跪穆援古義稽今制反復辨
析皆如議王屡遣陪臣代質疑義穆剖析不遺凡所餽
遺悉拒弗納人咸稱之六年編修湛若水充安南冊封正
使獨和其王贈詩一章論者謂得體云
　　　廵行
洪武元年八月命儒臣十人分行十道訪求賢哲隠逸
之士於是學士詹同等徃焉
　　　攝憲
洪武初編修王璉等攝行御史璉按河南入對稱㫖上
恱謂近臣曰文華堂諸生如璉等皆異日將相才也九年
三月丙子以璉及編修馬亮任敬王懌陳敏張惟典籍王
偁應奉殷哲侍儀使孫化秘書直長蕭韶賛讀閻裕起居
注嚴銳給事中方徴彭通宋善王惟吉十六人為監察御
史十年正月乙丑復命編修葉慎陳晟署監察御史二十
九年復以編修景清為監察御史尋署僉都御史其重憲
職如此永樂末侍講李時勉修撰羅汝敬皆降監察御史
是又與洪武時異矣
　　　分鎮
正統十四年八月命侍講徐珵等十五人分鎮要地珵得
彰徳珵即有貞也成化中修撰張頥擢僉都御史廵撫居
庸豈援此以為例歟
　　　代祀
凡祈吿代祀多用本院儒臣正統乙丑浙江台寜等府民
遭疫死甚衆上遣禮部侍郎兼侍講學士王英齎香幣徃
祀南鎮以禳民癘時浙間久旱英至紹興大雨水深二尺
灌獻之夕雨止見星明日又大雨田野霑足人皆喜曰此侍
郎雨也布政使孫原貞等陪祀請為御祭感應記刻石於廟
而還景㤗辛未夏不雨特遣侍講學士劉鉉祀濟瀆成化甲
辰陜西旱遣禮部左侍郎兼學士徐溥代祀中鎮河海瀆
諸神雨輙應丁酉朝廷用儒臣議追崇先聖禮樂遣學士
王獻祭告闕里𢎞治己未六月孔廟災學士李傑奉詔祭
告甲子閏四月孔廟重建落成復遣大學士李東陽祭吿
　　　陪祀
凡郊祀五品以上官例得㸔牲次早復命陪祀皆預若分
獻用文武大臣及近侍官太常寺請㫖㸃充故本院官自
檢討以上皆預永樂中修撰馬鐸建言國子監分獻十哲
宜用翰林院官今上肇建圜丘分獻大明夜明周天星辰
雷雨風雲四壇方澤分獻五嶽五鎮四海四瀆四壇俱用
輔臣分獻及帝社稷壇用日講官陪祀
　　　讞獄
洪武十四年十月癸丑命法司論囚擬律奏問從翰林
院給事中及春坊正字司直郎㑹議平允然後覆奏論
决永樂二十二年十月丁巳大理寺奏决重囚仁宗召
大學士楊士竒楊榮金㓜孜諭曰比歳法司濫刑徃徃
出於鍜鍊先帝嘗切戒之故死刑至四五覆奏而後决
自今審錄三法司必㑹三學士同審正統中侍講學士
馬愉嘗奏讞獄終年不决者朝廷從之由是寃抑多伸
理惜其未能復洪武之舊也
　　　主宴
凡筵宴之錫賚臣下者令大臣待之謂之主宴天順四
年天下諸司官吏朝覲至京上召大學士李賢諭曰黜
陟之典亦當舉行其才行超卓政績顯著者布政以下
賈銓等十人賜以衣服禇幣禮部筵宴命大學士李賢
及尚書王翶待宴以勵其衆正徳以來武舉㑹試宴例
用内閣大臣一員主席兵部先期奏請嘉靖壬辰四月
望今上命臣道南臣王用賔典武舉命成國公朱鳳尚
書王憲待宴
　　　齋宿
凡郊祀洪武二年定齋戒日期文武百官先沐浴更衣
本衙門宿歇次日聴誓戒畢致齋三日宗廟社稷亦致
齋三日惟不誓戒或朝廷祈禱亦如之成化丙申十二
月十日禱雪致齋於翰林院之東署侍讀倪岳侍講程敏
政修撰陸釴編修陸簡同宿是夜雪大作遂用歐公禁
體故事相與􁡂韻聮句以志喜鈎竒競勝達旦弗能休
前軰風致可想見也
　　　習儀
翰林舊不習儀以禮所自出故也成化十四年冬至上
命學士而下俱依常㕘官赴朝天宫習儀至今循之
　　　陵祀
洪武八年十月乙卯詔翰林院考定陵寢朔望節序祭
祀禮部學士樂韶鳯等奏今擬每嵗元旦清明七月望
十月朔冬夏二至日用太牢其伏臘社毎嵗朔望日則
用特羊祠祭署官行禮如節與朔望伏臘社同日則用
節禮從之其後清明中元冬至至祭祀列聖陵寢分遣
勲戚大臣行禮本院官例用二員陪祭永樂元年太祖
皇帝忌辰上率諸王詣奉先殿行禮畢仍率百官躬詣
孝陵致祭令近侍官於殿前行禮
　
　
　
　
　
　
　
　
　
　
　
　殿閣詞林記巻十九
欽定四庫全書
　殿閣詞林記巻二十　　　明　黄　佐
　　　　　　　　　　　　　廖道南　撰
　　　授經
國初置大本堂取古今圖書充其中召四方名儒教皇
太子親王用學士宋濓待制兼編修王禕修撰王僎耆
儒陶凱軰分畨夜直選才俊之士充伴讀所授經書必
親督之嘗命禕采故實韻為四言詩以授皇太子上時
賜燕賦詩商確古今評論文字無虚日尋命勛舊之子
執經入侍於是鄭國公常茂曹國公李景隆蘄春侯康
鐸等與焉洪武元年十一月辛丑燕東宫官及儒士各
賜冠服是日上命大本堂諸儒作鍾山蟠龍賦置酒懽
甚乃自作時雪賦故有是賜其後皇太子讀書在文華
殿而親王則出就所居府十二年三月戊辰朔上御華
盖殿皇太子侍上問比日所讀何書對曰昨㸔書至商
周之際上曰㸔書亦知古人為君之道否因諭之曰君
道以事天愛民為重其本在敬身人君一言一行皆上
通於天下繫於民必敬以將之而後所行無不善善天
必鑒之不善天亦鑒之一言而善四海䝉福一行不謹
四海罹殃言行如此可不敬乎汝其敬之聖祖之詒訓
如此真可謂得其大本矣諸儒授經惟奉行上意而已
嚴君在上賢師友輔之睿徳之懋斯可望矣
　　　賔客
太祖始令宋濓為諸王世子師庚子年十月奉命入内
授經遇綱常大義再三言之乙巳年三月濓以起居注
告病詔還家仍賜金帛世子致贈有加焉六月濓上箋
謝恩復奉書東宮勉以孝友恭敬勤敏讀書無怠慢無
驕縱修徳進業以副天下望上覽書喜甚召東宫語以
書意且賜書荅之其畧曰昔先生教吾子以嚴相訓是
為不佞也以聖人文法變俗言教之是為䟽通也所守
者忠貞所用者節儉是為得體也昔聞古人今則見之
復以文綺侑書洪武元年設東宫師傅官令勲臣兼之
十月以耆儒梁貞王儀為太子賔客秦鏞盧徳明張昌
為太子諭徳上以東宫師傅皆勲舊大臣當待以殊禮
朝賀東宫難同庶僚命禮部考古定儀禮部及翰林諸
儒臣議今凡遇大朝賀前期設皇太子座於大本堂設
荅拜褥位於堂中設三師賔客諭徳拜位於堂前賛禮
二人位於三師之北内賛二人位于堂中俱東西相向
至日皇太子常服陞座三師賔客諭德常服入位北向
立皇太子起立南向賛禮唱鞠躬四拜皇太子受前二
拜荅後二拜禮畢而出五年太子賛善大夫宋濓輔導
東宫一言一動皆以禮法諷諭使歸于道毎侍讀書至
切於政教及前世興亡必拱手揚言曰君國子民之道
當如是不當如彼且推人情物理以明其義皇太子毎
歛容嘉納敬禮未嘗少衰言則必曰師父師父云且書
舊學二字以賜二十六年七月戊申選秀才張宗濬等
隨詹事府左春坊官分班入直文華殿侍講畢近前說
民間利害田里稼穡等事間陳古今孝弟忠信文學材
藝諸故事日以為常永樂中楊榮軰在春坊毎進講罷
必從容以正身務德親賢去邪尚儉戒逸之言進或訪
以政務必陳其切要及先後緩急施行之序皆懇切無
少避忌皇太子毎以忠直稱之時賛善徐善述王汝玉
尤見親禮嘗令善述擇選詩二十餘首分類賦比興以
為法又與之書言欲學作表卿可一如詩題立例具詩
題與表題間日封進且問其疾勞慰備至且曰卿今年
邁恐輔余為勞似卿朴直苦口者百無一二面諛順顔
者比比有之卿康徤無憚勞弼余成業惟望藥石之言
日甚一日毋務犯鱗觸諱之慮其所與書必字之曰好
古或曰致書賛善好古先生云其與汝玉書有曰願求
致治之方又曰善政之音至有如暗逐明之喻其望啟
沃之切如此毎遇節序燕勞東朝之臣起居慰問煦嫗
諄切一如家人父子焉然成祖常恐東駕親近匪人毎
北廵必訓戒之又廣求名儒與之講學於是命侍讀學
士王達洗馬楊溥修撰梁潜典籍金寔郎中葉砥等分
直講讀亦有選自教官者惟在得人而已故仁宗之為
皇太子也監國視朝之暇專意文事手不釋巻被服寛
博大類儒者蓄經籍法書富甚云
　　　講儀
東宫講讀儀春坊官與翰林院官日分二貟講書以尚
書春秋通鑑大學衍義貞觀政要等書進講須要纂其
事之始終直述大義輯成篇章進呈御覽畢然後赴文
華殿講說三師三少及詹事府官鴻臚寺并毎科給事
中一貟侍立進講畢衆官齊出及有召問亦須前項一
貟官同進出如有獨進并獨貟留後者許給事中鴻臚
寺官并司直郎清紀郎紏劾凡講讀畢毎遇上位𤼵落
過五府軍政六部𦂳要事務及撫諭四夷恩意其大經
大法詹事府官同春坊官將縁由於衆官未退之時一
一敷陳焉永樂二年七月侍讀學士王達講乾之九四
舉儲貳為說仁宗在東宫問楊士竒曰達含譏否士竒
因舉程子云凡卦中六爻聖賢有聖賢用衆人有衆人
用君有君用臣有臣用無所不通又舉王昭素對宋太
祖之言以對仁宗因命觧縉專閱書胡廣閱詩金㓜孜
閱春秋士竒閱易仁宗問儲貳說有據否士竒對以胡
瑗之說甚喜自是講義有疑必召四人相與辯析暢而
後已遂命春坊司經局臣分録講章以備常閱
　　　出閣
永樂以前儲宫皆年長始出閣英宗未及出閣遂登大
寶故出閣之儀至天順二年始定其講學師友惟用東
宫官及本院官分班講讀内閣提督之不别選他職其
講讀侍班及正字官從内閣具名奏請毎日講書直觧
先送内閣定講畢補進與經筵同以史官修撰編修兼
之校書正字以制𠡠房官兼之㑹典載初出閣議云是
日早侍衛侍儀如常儀執事等官於文華殿行四拜禮
畢鴻臚寺請皇太子陞文華殿執事官導引至殿陞座
師保等官于丹陛上行四拜禮畢各官退出内侍官導
皇太子至後殿陞座以書案進毎日侍班侍讀講官以
次進讀叩頭而退毎日讀講儀云毎日早朝退後皇太
子出閣陞座内侍以書案進不用侍衛侍儀執事等官
惟侍班侍讀講官入行叩頭禮畢分班東西向立内侍
展書先讀四書則東班侍讀官向前伴讀十數遍退復
原班次讀經書或讀史書則西班侍讀官向前伴讀亦
如之務要字音正當句讀分明讀畢各官退每日巳時
侍班侍讀侍講及侍書官候皇太子陞座畢入東西向
立侍班内侍展書先講早所讀四書則東班侍講官進
講一遍退復原班次講早所讀經書史則西班侍讀官
進講亦然務要直言觧說明白易曉講畢内侍収書訖
侍書官向前侍習冩字務要開說筆法㸃畫端楷寫畢
各官叩頭而退午後從容逰息或習騎射晚讀本日所
授書各數遍至熟而止凡讀書三日後一温湏背誦成
熟遇温書日免授新書講官通講湏曉大義凡冩字春
夏秋月毎日冩一百字冬月毎冩五十字凡遇朔望節
假及大風雨雪隆冬盛暑暫停讀講冩字今按此儀稍
變永樂之舊矣成化中孝宗出閣最勤學十九年御製
文華大訓成少詹事彭華進講左中允周經預講是書
東宫毎起立拱聽内閣輔臣請坐講從之𢎞治中武宗
在東宫學士吳寛率同僚上䟽曰竊惟東宫講學自寒
暑風雨朔望令節外一歲之中不過數月一日之内不
過數刻况八歲出就外傅居宿於外誠欲離近習親正
人也庻民且然况有天下者乎
　　　儲典
洪武中定儲宫奏事皇太子御文華殿官貟人等承㫖
召入者方許入凡啟事者稱臣㑹典載東宫朝儀云永
樂二年定文武官貟常朝行叩頭禮畢三師三少詹事
府官左右春坊官翰林院鴻臚寺等官六科給事中錦
衣衛官左右序立於文華殿門之外鴻臚寺序班通政
舍人引文武百官於丹陛上丹墀内東西序立照依衙
門資次啟事御史二貟司直清紀日輪二貟北向侍立
紏儀啟事畢百官齊退及有召問亦湏前項官員一同
進出如獨進并獨貟留後者許監察御史鴻臚寺官司
直清紀紏覈凡合啟事務在京衙門止用奏本其詹事
府主簿録事同春坊司直清紀司諫分為六科將本内
啟過事件同六科給事中逐一奏聞主簿録事司直清
紀司諫仍於司禮監共開掲帖開冩逐日啟過本内事
件畧節縁由六科給事中亦具題帖各另奏進凡遇正
旦冬至節行慶賀禮并進厯進春等事詹事府例該啟
皇太子知必先奏聞候得㫖方具啟本進凡遇皇太子
千秋節行慶賀禮奏啟本同進侍班用坊局官正旦冬
至千秋節禮部官進箋并進厯進春通事二貟舉案又
有監國等儀
　　　嗣輔
皇太孫輔導講讀在洪武時具載集禮成祖時以東宫
官僚兼之永樂六年七月命内閣胡廣等輔導皇長孫
𠡠曰朕惟令德所成本乎天性養性之學實𢎞聖功故
有聦明純一之資必有詩書禮樂之教所以充德性而
廣噐識也朕嫡長孫天章日表玉質龍資孝友英明寛
仁大度年未一紀體志具寧動必中規言必合道好道
之篤日夜孜孜日誦萬言心領要義朕嘗試之以事輙
能裁决得中斯實宗廟之靈上天錫慶篤生異質以福
祜天下而基命於無窮然宏材之建必由匠石之功圭
瓉之成必假琢磨之力卿等皆茂簡德藝職輔東宫東
宫之子必資兼弼宜協同心志輔導于成推廣仁義道
德之源開陳二帝三王之治與太祖髙皇帝之大經大
法凡創業守成之難生民稼穡之事朝夕講論以涵養
本源恢𢎞智量充其盛大之器以為宗社生民之福國
家有無窮之休卿等亦有無窮之聞欽哉九年九月皇
太子命楊榮等侍諸皇孫讀書文華後殿且諭諸皇孫
曰此皇祖近臣汝軰當加禮敬又謂榮等曰他日學成
即汝訓迪力也後皇太子復𫝊上命召翰林院吏部官
令舉老成正大儒者侍皇太孫講讀明日東宫特召尚
書蹇義及楊士竒問得人否義對曰臣兩人共舉禮部
侍郎儀智然衆鮮知之議尚未決東宫曰徃者曽舉李
繼鼎大誤後悔不及智甚端正但覺老矣士竒對曰智
雖老然起家學官道理明執守正精神不衰廷臣老成
未見其比是日午朝上喜曰此得人矣雖年耄識朝廷
大體能直言不阿向之元正日食吕震等皆欲行賀禮
惟此老與楊士竒言宜免賀朕從之智誠可用遂召禮
部翰林諸臣諭曰儀智甚好朕知之矣今侍太孫講讀
令右賛善陳濟等充講官教諭林長懋張英陳山戴倫
等授給事中使侍太孫已而俱授春坊左右中允
　　　制度
聖祖有天下之初凡制度命儒臣稽考古今因革之宜
以聞中書省具奏上為裁定於是宣國公李善長學士
陶安集諸儒論建以適厥中自朝廷以達邦國品式明
備洪武元年二月安等奏定天子冕服之制上曰古禮
太繁今祭天地宗廟則服衮冕社稷等祀則服通天冠
絳紗袍餘不用十一月甲子禮部翰林院等官議乗輿
以下冠服之制三年六月中書省臣與翰林院定文武
官朝服之制四年正月戊子禮部太常司翰林院議奏
上親祀圜丘方丘宗廟及朝日夕月服衮冕祭星辰社
稷太歲風雲雷雨嶽鎮海瀆山川先農皆用皮弁服羣
臣陪祭各服本品梁冠祭服五年五月癸卯親王儀仗
車輅成亦禮官諸儒所定也八月乙亥禮部及翰林院
議省牲宜用常服十六年七月戊午詔更定冕服之制
先是禮部言虞周以来冕服制度不同宜加考定命翰
林諸臣議從之二十年冬十月詔六部都察院通政使
司左右春坊大理寺及本院官著禮儀定式合行事宜
凡一十四欵詔頒行之二十四年六月己未詔六部都
察院同翰林儒臣叅考歴代禮制更定衣冠居室器用
制度於是羣臣斟酌損益以聞二十九年十一月詔翰
林議定制度凡官民房屋墳塋等第及食禄之家禁例
為書名曰稽古定制頒行天下総載集禮及憲綱事類
肇自洪武中載都察院十三道御史所宜行者宣德中
𠡠禮部同翰林院考舊文而申明之凡祖宗所定風憲
事體悉載其中至正統四年十月始頒行云
　　　律令
呉元年十月詔修律令命學士陶安為議律官十二月
甲辰律令成命刋布洪武元年正月大明令成修列吏
戸禮兵刑工六官之條大明律亦如之上曰律令者治
天下之法也令以教之於先律以齊之於後今所定律
令刪繁就簡使之歸一直言其事庻㡬易知而難犯八
月己卯上念律令尚有輕重失宜有乖中典命儒臣四
人同刑部官講唐律日寫二十條取進止擇其可者從
之其或輕重失宜則親為損益務求至當六年十月命
刑部與翰林院更定大明律學士宋濓撰表以進二十
二年八月命翰林院同刑部官將比年律條叅考折衷
以類編附曰名例律附於斷獄下至是特載諸篇首頒
行之
　　　封爵
洪武三年十一月丙申大封功臣其五等封爵皆學士
宋濓所定始制五等公曰國侯伯曰郡子男曰縣至是
罷子男不封惟繫公於國各錫之鐡劵云二十三年九
月乙未加封中山王徐達岐陽王李文忠二代皆王爵
侍講學士葛鈞等奏王及三代惟本朝開平王常遇春
出自特恩上謂二三皆元勲宜如開平王例自今開國
功臣没後俱追封三代其襲爵子孫非建竒功者生死
止依本爵其劵文誥命皆詞臣撰進先是五年三月命
學士宋濓㕘考唐宋誥命皆三省官列衘書名復用吏
部告身等印章本朝誥𠡠既用御寶則省臣不敢署名
考宋紹興間二部言官誥院所有綾紙易以偽冒下文
思院别織花様今議於誥尾添織字號以為闗防及取
工部神帛𠡠誥局造完書冩頒于文武官從之九年四
月癸卯命中書省兵部定給武官誥𠡠大都督府咨中
書省送兵部覆奏貼黄考功監㕘考同奏翰林院撰文
付司文監投勘奏付中書舍人書寫十六年三月命中
書省與翰林院定嫡妾封贈例及文官贈䕃叙之例二
十四年五月辛卯詔定文武官封贈舊制兵部試尚書
茹瑺請上命翰林院考古制學士劉三吾奏宋制母以
子貴詔從舊制瑺又奏庻子襲父職例止封贈嫡母復
命禮部翰林院同考古制三吾奏宋制母以子貴庻母
亦依所生子之秩詔從宋制六月丙寅命禮部翰林院
議軍官姪男替襲伯父職事及弟襲兄職義子女婿承
襲養父妻父封贈禮制八月己巳瑺又奏言武臣封贈
父母妻姓名有以嫡母生母同請有以正妻次妻並書
乃命翰林院稽考古制學士劉三吾言宋制嫡母繼母
亡許封贈所生母正妻有子無子皆得封贈上命只封
嫡母正妻其所生母從宋制永樂元年十一月乙亥廣
平侯袁容嫡母孫生母劉俱亡獨繼母羅氏在而封贈
事例不同學士觧縉等議上若所生母與繼母同在禮
難並封今繼母在當封所生母并嫡母俱亡亦可一體
追封從之仍命後不為例
　　　訂音
聖祖嘗召學士樂韶鳳宋濓待制王僎修撰李叔允編
修朱右趙壎朱濓典簿瞿莊鄒孟達典籍孫蕡達魯與
權諭之曰韻學起於江右殊失正音有獨用當併為通
用者如東冬清青之屬亦有一韻當析為二韻者如虞
模麻遮之屬若斯之類不可枚舉卿等當廣詢通音韻
者刋定韶鳳等奉詔撰成七十六韻共十六巻書奏賜
名曰洪武正韻濓序曰古者之音惟取諧恊故無不通
江右制韻之初但知從有四聲而不知衡有七音故經
常不交而失立韻之原七音者牙舌唇齒喉及舌齒各
半是也分其清濁定角徴宫商羽以至於半商半徴而
天下之音在是矣然則音者其韻書之權輿乎旋宫以
七音為均均言韻也能推十二律以合八十四調旋轉
相交而大樂之和亦在是矣自從奏啟進呈文字㸃畫
音韻並從是書洪武二年四月命翰林院定官民書禮
儀式禁革民間名字有先聖先賢大國君臣并漢晉唐
宋等字者中書省臣具奏行之若正統十年進士登科
録凡天字皆作䒶云出内閣意景㤗中幸太學表内閣
自為之中有管窺霄蠡測海句盖亦避天字也與宋宣
和時禁君天等八字同殆非洪武舊制矣
　　　毖祀
聖祖肇正祀典首詔岳瀆城隍等神皆削去後世所加
封號止從實稱之惟孔子則仍其舊洪武元年遣官釋
奠於先師孔子定以二丁降香遣官祭於國子監毎二
丁𫝊制遣官致祭孔子若登極皆遣官祭告闕里二十
四年十月乙丑南豐縣典史馮堅言九事内一事歴代
忠臣烈士有功德於民者宜𠡠有司訪其事蹟俾禮部
翰林院考䆒明白量加封諡上寵擢之二十六年頒大
成樂於天下府學令州縣如式製造以祀孔子二十八
年用儒臣言黜莽大夫揚雄進董仲舒從祀孔子正統
二年從本院議進胡安國蔡沈真德秀從祀八年追封
元呉澄為臨川郡公從祀後建言者謂當祀劉因及薛
瑄内閣劉定之駁二人皆無著述遂沮然澄實宋進士
仕元失節識者非之學士丘濬嘗著論許衡無益於名
教則澄可知也成化二年用大學士商輅議封仲舒為
廣川伯安國為建寜伯沉為崇安伯徳秀為浦城伯從
之輅又請加孔子以道配天地之號事寢不行𢎞治九
年追封宋楊時為將樂伯從祀言者因謂羅從愿李侗
亦同從祀禮部侍郎傅瀚言二子著述視尹焞游酢謝
良佐未知所先後二子從祀則三人似不可遺乃止先
是元年八月侍讀學士程敏政建議欲將馬融劉向賈
逵王弼何休戴聖王肅杜預禠爵罷祀鄭衆盧植鄭𤣥
服䖍范寗五人各祀于其郷而増后蒼若荀况言性惡
宜依揚雄例黜之時祀王通七十弟子中申棖申黨疑
誤當為一人宜存棖去黨公伯寮秦冉顔何􁐣瑗林放
五人既不載於家語亦宜罷去顔子曽子子思配享於
殿而父在兩廡非所以明倫宜别立一祠中祠啟聖王
以把國公顔無繇莱蕪侯曽㸃泗水侯孔鯉并邾國公
孟孫氏配享其程珦朱松量加封爵祀焉祭酒謝鐸建
議則謂呉澄出䖏不正當黜其祀俱詔廷臣議之學士
呉寛言從祀茍有益於經𫝊則楊雄馬融昔皆不廢尚
書倪岳亦言馬融王弼之徒其立身不無可貶然秦漢
以来六經出於煨燼頼諸子抱遺經専門講授經以復
存自唐之註䟽多祖其言今之經𫝊引用尚多其說何
可盡廢七十子名字馬遷以來相沿已乆今生千百年
後何可臆定於是咸仍其舊云嘉靖九年臣道南寓史
館欽奉上親製正孔子祀典說大㫖謂孔子生于周作
春秋周文武止稱為王春秋繫王于天孔子之道王者
之道也功王者之功也而位則非王者之位焉後世稱
之以王不若尊之以師於是毁其像厝之主曰至聖先
師孔子顔子曰復聖曽子曰宗聖子思曰述聖孟子曰
亞聖則列名先賢七十二子曰先賢從祀諸儒則列名
先儒特建啟聖祠于學宫之後别祀叔梁紇以顔無繇
曽晳孔鯉配尊尊賢賢各盡其道矣
　　　定名
聖祖有天下之初追尊四代考妣為帝后其廟號尊諡
皆學士朱升等所定凡皇子命名受封及公主封號功
臣爵名皆學士宋濓等擬奏取自上裁尋又命正天下
合祀神祗名號洪武九年四月天下驛𫝊多因俗名兵
部且數命翰林院考古正之凡二百三十二自後凡建
置郡縣命名皆以屬焉㑹典云凡皇子名及各王府奏
請子名親王公主及郡王郡主縣主郡君縣君鄉君封
號俱内閣擬奏請㫖㸃用
　　　紀元
國初紀元洪武出自聖祖親裁繼世之後始命翰林儒
臣擬奏擇而用之成祖即位始擬用永清後用永樂自
是毎朝紀年不復再改盖聖祖詒謀之善實前代所未
有也英廟復辟召内閣髙榖商輅至文華殿問曰今年
號宜改否榖對曰周雖舊邦其命維新宜改維新元年
輅曰年號多與前代同者臣等具數年號請㫖上稱善
已而用徐有貞等言用天順改元或請去景㤗故號仍
紀正統上不從改天順今上初登大寶輔臣擬明良善
治上特用嘉靖盖有商髙宗嘉靖殷邦之志云
　　　藩規
洪武中命選儒士授本院博士等職事令於各王府說
書永樂中妙簡宫僚以輔諸王以詹事府丞周孟簡為
襄王府左長史司直郎金實為衞王府左長史俾侍講
讀其後親王出閣止選進士中老成有學者除檢討及
就封即拜長史𢎞治三年進士被是選者恣言怨詈吏
部黜之㑹典云諸王讀書内閣提督檢討等官講讀為
擬定經書起止所習倣學毎日進看其儀天順二年定
擬初入書堂其日早王至右順門之北書堂面東中坐
提督講書并講讀官行四拜禮畢内官捧書展於案上
就案左立講讀官進立於案右伴讀十遍叩頭退毎日
講讀清晨王至書堂講讀官行叩頭禮伴讀十遍出飯
後復詣書堂伴讀看寫字畢講書直說大意畢仍叩頭
退内侍以所寫字送内閣
　　　書翰
書雖六藝之一然事屬天家頒為帝制亦不可以為末
務成祖喜楷書時典籍沈度書法豐潤上深愛之每有
大制作必命度謄寫累遷至學士惟支俸仍事書辦賜
象笏鏤金刻度姓名其上以寵耀之其弟粲亦起自書
辦累官侍讀自此沈字盛行於世宣宗自沖齡習古法
帖宸翰妙絶盖始學趙孟頫而加遒勁出神入天者矣
孝宗亦愛沈字宫中始習焉嘗訪其後得其孫世隆授
中書舍人故制誥猶用沈體云今上宸翰天日昭回星
斗經緯嘗親書四箴字暨皇史宬以示大學士李時衆
皆忻服供奉諸僚各取其長云爾
　　　扈蹕
聖祖御閱江樓及謁陵寢悉命詞臣扈從宣德五年二
月宣宗謁天壽山時楊士竒金幼孜扈從嘉靖十五年
三月今上禋祀諸陵命日講官顧鼎臣謝丕張璧及臣
與蔡昻扈從臣道南恭和御製詩二章云聖皇孝祀惻
中腸陵殿春開爼豆張鳯麓逺蟠知地勝鸞輿端擁自
天康雲連北極千闗壯水接東溟萬里洋仰識駿圖光
宇宙永占佳氣護封疆帝藻初裁錦繡膓昭回雲漢列
星張禮崇天地追隆古道貫皇王邁小康百辟霽瞻容
穆穆萬方春靄頌洋洋即看鬷假登殷廟不獨廵游遍
禹疆
　
　
　
　
　
　
　
　
　殿閣詞林記巻二十
欽定四庫全書
　殿閣詞林記巻二十一　　明　黄　佐
　　　　　　　　　　　　　　廖道南　撰
　　　薦舉
聖祖之靖元亂也干戈未定即大召四方名儒隨所在
館榖之使各以其所知薦戊戌十二月辟儒士范祖幹
葉儀為諮議己亥正月克婺州初置中書省召儒士許
元胡翰十餘人㑹食省中日令二人進講經史敷陳治
道及克處州又薦青田劉基龍泉章溢麗水葉琛金華
宋濓者即遣使以書幣徴之庚子三月至建康入見甚
喜賜坐從容與論經史及咨以時事深見尊寵既而命
有司即所居之西創禮賢館以䖏之始置儒䑓校理以
官儒臣時李文忠守金華復薦王褘王天錫至皆用之
尋建尚賔館以待薦舉至者丙午年置博士㕔設博士
一人典籖十餘人以備顧問博士則許瑗許存仁典籖
則劉秩鮑穎呉毅劉辰黄哲涂穎之屬侍從文學之職
寔權輿於此及置翰林院則擢諸儒之良有文行者任
焉洪武六年復大徴天下儒士浙江叅政徐本首以桂
彦良薦待詔闕下奏對稱㫖擢春坊正字未㡬浙江布
政使安然等以懐逺縣教諭王景等薦既至命日直翰
林隨班朝見賜燕西序七年學士宋濓侍上登武樓賜
坐問及宿學之士濓以㑹稽郭𫝊對上覽其文稱善召
見謹身殿稱㫖擢應奉翰林文字十年復聘金華儒士
呉沉以侍臣有薦之者十月召見稱㫖以為待制十五
年復徴耆儒隐逸侍臣張寧以宛平儒士董倫薦召至
以為太子賛善大夫賜冠帶是年置諌院官十月以耆
儒劉靖為諫院左司諌兼左春坊左庶子關賢為右司
諫兼右春坊右庶子趙肅為諫院左正言兼左春坊左
諭徳何顯周為右正言兼右春坊右諭徳十七年七月
下詔徴賢耆儒汪仲魯至自婺源儀禮司引見有㫖舉
西伯戡黎篇命之講釋稱㫖授左春坊左司直郎又數
日劉三吾至自茶陵入見便殿見其莊重宏博甚禮重
之即拜左春坊左賛善未㡬擢本院學士十八年三月
開進士科始定進士入翰林之制自此薦舉者乃不輕
授云永樂中本院貟少遂簡命侍臣更薦引之於是首
擢審理副楊士竒為編修繼擢儒士曽日章為侍講助
教鄒緝為侍讀改給事中金㓜孜王洪桐城縣知縣胡
儼為檢討又以大平訓導蕭引髙袁州訓導廖敬先為
檢討應天訓導王汝玉蕪湖訓導張伯頴為五經博士
皆異數也自後惟於進士及庶吉士内擢用宣德七年
大學士楊士竒薦交阯南靈州知州黎恬文學操行可
任近侍遂拜右春坊右諭徳恬既至不副輿論江右人
寓詞林者或咻之乃求歸其鄉自是薦舉進者益罕矣
天順二年忠國公石亨大學士李賢交薦撫州處士呉
與弼召以為左春坊左諭徳固辭不拜成化十八年廣
東布政使彭韶廵撫兩廣都御史朱英交薦新㑹舉人
陳獻章既至吏部欲試之辭以疾自陳患病乞歸侍養
詔授檢討侍親終病愈仍來供職獻章即與弼門人也
後屢被薦皆援詔不行二人者皆以理學鳴於時隱居
求志天下髙之竊謂科目未足以盡天下之賢才矧岩
居川觀抱道不售與就試有司而屢黜者豈無其人乎
薦舉之典誠不可廢也
　　　銓注
洪武初年本院官皆由薦舉進雖設進士科未有入翰
林者以第一甲賜進士及第丁顯練安黄子澄為修撰
第二甲賜進士出身馬京齊麟等為編修呉文等為檢
討皆出簡用不由選法命下禮部惟銓注而已後遂為
例䇿進士以第一人任亨泰為修撰第二人唐震第三
人盧原質為編修著為令至今因之則許觀張顯宗呉
言信則張信景清戴徳彛則陳䢿尹昌隆劉諤是年六
月覆試則韓克忠王恕焦勝遵洪武乙丑之例第一甲
胡廣王艮李貫皆修撰第二甲呉溥楊子榮楊溥劉現
皆編修進士第一人曽棨擢修撰第二人周述第三人
周孟簡仍銓編修則復遵戊辰之令也林環陳全劉素
蕭時中苗衷黄𤾉馬鐸林誌王鈺陳循李貞陳景著李
騏劉江鄧珍曽鶴齡劉矩裴綸邢寛梁禋孫曰恭馬愉
杜寧謝璉林震龔錡林文曽鼐趙恢鍾復周旋陳文劉
定之施槃楊鼎倪謙劉儼吕原黄諫商輅周洪謨劉俊
彭時陳鑑岳正柯潜劉昇王㒜孫賢徐溥徐鎋黎淳徐
瓊陳秉中王一夔李永通鄭環彭教呉釴羅璟羅倫程
敏政陸簡張昇丁溥董鉞呉寛劉震李仁傑謝遷劉戩
王鏊曽彦楊守阯曽追王華黄珣張天瑞李旻白鉞王
敕費宏劉春凃瑞錢福劉存業靳貴毛澄徐穆羅欽順
朱希周王瓉陳瀾倫文叙豐熈劉龍康海孫清李廷相
顧鼎臣董玘謝丕吕柟景𤾉戴大賔時大學士焦芳用
事第二甲第一人焦黄中芳子也有中㫖以黄中及第
三甲第一人胡續宗俱為檢討及黄中之敗也纉宗亦
坐貶楊慎余本鄒守益唐臯黄初蔡昻舒芬倫以訓崔
桐楊惟聦陸釴費懋中盖自永樂以來進士得銓注者
惟第一甲而二甲三甲必改庻吉士乃得銓注云
　　　吉士
庻吉士之選始自洪武以諸進士未更事欲優待之俾
觀政於諸司候諳練然後任之其在本院承敕監等近
侍衙門者采書經庻常吉士之義俱改稱為庶吉士其
在六部及諸司者則仍稱進士云是科本院庶吉士則
陳淇等吏科則楊靖等戸科則郭資等禮科則徐旭等
厥後楊靖為刑部尚書郭資為户部尚書封忠勤伯惟
觧縉黄金華為中書庶吉士因之本院庶吉士取數十
人擇二十五人暨首甲三人俾進學内閣周忱自陳願
與其列遂増忱為二十九人命學士觧縉領其事御前
親教之首擢王英王直為修撰又擢羅汝敬余鼎彭汝
噐為修撰余學夔為檢討楊相劉子欽章敞陳敬宗沈
升李時勉段民倪維哲吾紳楊勉等俱刑部主事盖舊
制欲作養積乆因其成材次第擢用然急於進者或觖
望焉故相等皆除刑部庻吉士陳孟潔曽春齡軰卒於
京師或以教習已近十年為言時論其希進以張叔豫
等皆除府通判二甲庶吉士錢習禮陳璲黄夀生劉永
清等教習未乆皆擢檢討三甲中則方復等庶吉士王
翶擢大理寺左寺正宋琰鄭雍言髙榖張益俱中書舍
人黄仲芳等授知縣惟曹義彭麟應授編修許彬連智
授檢討庶吉士周叙董璘習嘉言楊珙尹鳯岐陳珣俱
授編修餘皆授諸司官有差宣徳中三科進士選入翰
林為庶吉士者二十八人薩琦賴世隆呉節江淵徐珵
授編修王玉王振姜洪李紹授檢討珵後更名有貞振
後更名詢是年猶有選入六科近侍諸衙門者庶吉士
十二人其出舊科者一蕭鎡也惟鎡授編修是科以後
始定庶吉士止入翰林然以為重事不輕予以四年七
年十年進士皆不選至是純選北方及蜀産者二甲萬
安劉吉劉珝李㤗授編修三甲邢讓李本授檢討尹旻
等授給事中監察御史有差二甲呉匯周輿戚瀾劉宣
楊守陳王獻童縁授編修三甲江潮宗張業授檢討二
甲丘濬彭華尹直授編修二甲張元禎汪諧劉健授編
修三甲周經鄭紀張頥授檢討二甲李東陽倪岳焦芳
陳音謝鐸授編修三甲傅瀚張㤗呉希賢授檢討二甲
林瀚章懋李傑黄仲昭商良臣授編修三甲莊㫤授檢
討二甲費誾尹龍喬維翰王臣授編修二甲梁儲張澯
楊傑敖山劉忠于材徐鵬鄧掖江瀾馬廷用授編修三
甲劉機張芮楊廷和楊時暢武衞授檢討庶吉士之留
官翰林者至是盛矣二甲程楷蔣冕黄穆傅珪華巒呉
儼羅玘蘇葵授編修三甲李遜學石珤毛紀授檢討二
甲顧清沈燾呉一鵬汪俊周玉黄瀾授編修三甲薛格
授檢討二甲濮韶陳霽葉徳賈詠授編修三甲汪偉王
九思劉瑞授檢討二甲魯鐸温仁和李時滕霄畢濟川
何瑭授編修三甲周禎盛端明授檢討二甲崔銑嚴嵩
湛若水陸深翟鑾徐縉授編修三甲段炅穆孔暉孫紹
先易舒誥張邦竒授檢討二甲第四人劉仁宇之子也
逆瑾𫝊中㫖併其上二名邵銳黄芳及三甲李志學韓
守愚凡五人為庶吉士數月即拜銳芳仁為編修瑾敗
仁黜銳芳皆坐累左遷云二甲許成名劉棟張璧應良
尹襄劉朴費宷張潮王思孫承恩劉泉林文俊孫紹祖
授編修三甲金臯呉惠郭維藩王元正陳寰張衍慶邊
寭授檢討二甲汪佃余承勛黄易江暉劉世盛葉桂章
葉式馬汝驥王三錫陳沂鄺灝授編修三甲張星蕭與
成林時季方湯惟學授檢討二科庶吉士留用之多前
此所未有也二甲廖道南江汝壁童承叙黄佐王相王
同祖王用賔張治授編修盖自宣徳以前兼授部屬中
書等官正統間始有授科道者成化後不授中書正徳
辛未丁丑止授科道而無部屬辛巳仍復兼授焉國初
最重是選雖二甲第一人及㑹元或選而不預或預而
不留其嚴如此丘濬嘗謂每科不必多選所選不過二
十人毎選不必多留所留不過三五軰其言誠是也然
必有通融之術而後可以免遺材之嘆髙皇帝之乆於
教習也盖欲盡使之積學以待問蓄德以克用而後已
未嘗遽出入前軰謂翰林官惟首甲即除授選為庻吉
士者逺則八九年近則四五年而後除授有不堪者乃
改授他職世以職清務簡稱翰林為玉堂仙亦切喻也
今公署教習不過三年即評品而去留之使有晚成者
出乎其間曷由進哉成祖加意躬親校閱該授科道部
屬等官有志進學者許自陳願就近侍他職如髙榖軰
授中書舍人之例榖後以學行獨優陞司直郎遂入翰
林為侍講宣著為令庶使華國之儒不至有遺而祖宗
之制可復也
　　　纂修
洪武六年十二月以儒士朱右趙壎朱濓孫作為編修
以纂日厯故也作辭不拜明年五月日厯始成云纂修
擢用盖自此始洪武末年充修史官者有教諭等官王
景髙讓呉勤趙友士端孝思張秉彛唐畊葉惠仲胡仲
昭等景即拜侍讀餘各除主事永樂初髙廟實録成詔
定諸臣秩以太常寺博士錢仲益知縣楊覯梁潜王褒
為修撰國子助教王達給事中朱紘為編修行人蔣驥
為檢討國子博士金玉鉉為五經博士晉府伴讀蘇伯
厚為侍書教諭觧榮劉宗平為待詔謄録生貟金寔為
典籍亦有京職擢為外任上親裁定酌量才噐銓授品
職迨重修髙廟實録及修四書五經性理大全大典諸
書主事李時勉陳敬宗等擢侍講等官有差其後纂修
擢用者主事劉球陳叔剛改侍講御史邵宏譽改編修
自後纂修專用本院官此例遂廢
　　　孝行
洪武二十六年八月詔褒異浦江鄭氏累世同居家範
克篤里人王氏效之乃徴二家子弟年三十以上者詣
闕既至令自推舉乃以鄭濟為左春坊左庶子王懃為
右春坊右庶子徐州民權謹十歲䘮父哀毁㡬絶洪武
中以薦知樂安縣進光禄寺署丞迎母就養母疾籲天
求以身代母卒負土成墳廬墓三年哭泣不輟事聞聖
祖命為文華殿大學士辭不允以風天下之為人子者
尋改通政司右叅議致仕仍旌其門曰孝行云詩有之
有馮有翼有孝有德以引以翼聖人以孝治天下固如
此若以文墨自矜罔修於家而欲其揚於王廷固已難
矣
　　　直諌
洪武十五年二月以福建儒士沈士榮為待詔士榮抗
䟽言天下事謂當修治省刑且請給筆劄條列事宜或
入侍左右劇論庶事雅重其鯁直賜手詔褒重之十六
年十月秀才周焕奎髙孟文入見論時事剴切上大喜
皆擢為檢討二十六年十一月學官入覲者詢民間政
事得失在列者多應對不稱㫖獨秦州訓導門克新敷
奏亮直擢右賛善紹興府學教授王俊華以善文辭擢
右賛善召二人謂之曰吾所以左克新而右俊華者重
直言故也皆悚然恱服他日侍臣李思迪馬懿顧問黙
黙則黜之使忠讜之言日聞聖祖之詒謀逺矣
　　　耆俊
太祖嘗曰古之老者雖不任以政至於咨詢謀謨則老
者閱厯多聞見廣達於人情有可資者故洪武中多擢
老成之士官以本院及為東宫輔導耆儒劉靖關賢為
庶子趙肅何顯周為諭徳學士劉三吾文淵閣大學士
朱善左司直郎汪仲魯皆年踰六十時承顧問翊賛儲
極趨朝則同列賜坐則聨席衣冠儼雅修潔人望而敬
之時稱翰林三老洪武十九年七月詔舉經明行修練
達時務之士年七十以下郡縣禮送京師上曰比來有
司不體朕意豈知老成古人所長文王用吕尚而興穆
公不聼蹇叔而敗伏生雖老猶𫝊經豈可槩以耄而棄
之也若年六十以上七十以下者當置翰林以備顧問
聖祖貽謀任用老臣臻於至治有非前代可及者
　　　隱逸
處士呉與弼之見薦也天順元年十月上遣行人曹隆
勑曰渇望來儀以資啟沃二年五月壬寅至京師時特
召大學士李賢問曰與弼授以諭徳何如賢對曰可然
諭徳有左右上曰與之左授左諭徳與弼固辭上御文
華殿召對賜紗羅羊酒柴米有㫖朝廷乆聞髙誼特用
徴聘今惠然逺來喜悅然幣以將誠官以命徳禮非過
也不允所辭或勸就職與弼曰淺陋之學衰病之軀豈
堪任使敢竊禄哉再䟽辭上褒答之有曰亦不煩卿以
冗務特處以宫僚之職不必再辭戊申大學士李賢請㫖
召入内閣講中庸己酉三䟽辭且請閣中秘書有㫖固
辭雖得難進之義揆之中道無乃過乎欲觀秘書可勉
就職丙辰令其子瑮赴吏部告疾七月庚寅四䟽終辭
奉㫖既年老有疾不能供職准辭丙申進封事十䇿一
曰崇聖志二曰廣聖學三曰隆聖徳四曰子庶民五曰
謹教令六曰敦教化七曰清百僚八曰齊庶政九曰廣
言路十曰君相一徳同心已未召入文華殿上眷賚無
巳賜以銀幣給以月廪復遣行人王惟善送歸仍賜詔
褒嘉示以拳拳至意與弼既辭上𠡠惟善曰天氣近寒
呉與弼年老一路好生㸔顧莫教他費力古帝王褒賢
之盛節大臣推賢之盛舉於是乎至矣
　　　聖裔
洪武六年四月孔子五十五世孫孔克表以學行舉上
與語經史獻納言皆稱㫖拜修撰兼國史編修官永樂
以後累舉象賢世禄之典顔子孟子周子程子朱子後
裔擇宗子以聞皆授世襲五經博士惟居鄉給俸以奉
祭祀而已景㤗時誠意伯劉基後裔亦援此例得世襲
五經博士𢎞治中孔子嫡派在浙江衢州者有司以宗
子孔彦䋲奏聞詔授世襲五經博士尋改劉基之後為
指揮於是崇道酬勲之意昭昭矣今上登極崇重世德
復功臣劉基之孫瑜為誠意伯盖千古盛典也
　　　任子
洪武九年六月上謂學士承㫖宋濓曰朕自布衣卿起
草莱列侍從世與國同休不亦美乎趣官其子孫屢辭
謝不敢奉詔不允遂徴冢子瓉之子慎為殿廷儀禮司
序班未㡬復召价子璲除中書舍人上時命題試璲與
慎而戒之語濓曰朕為卿教子孫濓或奏事乆稱倦遂
特命璲慎共扶下殿父子祖孫三世皆官内廷當世以
為榮厥後復録濓之孫懌為本院侍書云永樂中學士
胡廣卒詔以其子穜為檢討累遷至修撰洪熈時尚書
兼詹事金忠之子達擢檢討賜歸依親讀書正統末改
給事中尚書王直之子䆅為檢討大學士楊士竒楊榮
則皆䕃尚寶丞及中書舍人自是遂為定制無任翰林
者孝廟眷注大學士丘濬軰官其後多至三四人然或
有援以陳乞者矣獨宣徳中大學士金㓜孜疾革士竒
榮問之惟言受國家恩重生無益於當時死無益於後
世復何言或啟請身後之澤者則正色曰為子弟求禄
君子所耻此其最可稱者也
　　　改擢
本院官特清貴舊不輕改擢學士官雖五品序秩於尚
書之上洪武三年七月丙申以太常寺卿魏觀為侍讀
學士六年四月丙辰以兵部尚書樂韶鳯為侍講學士
吏部尚書詹同為學士承㫖仍兼吏部尚書八年三月
以廣西按察司僉事達魯與權為修撰十三年五月癸
丑以山西右布政使趙新為修撰十五年十一月戊午
以禮部尚書邵質為華盖殿大學士十六年十月以僉
都御史茹太素為檢討瓊州府知府趙瑁為左諭徳三
十四年九月以左僉都御史凌漢為左賛善盖本院自
革承㫖後為五品衙門居庶寮以學行著聞而改擢者
品秩大都由尊改卑盖崇儒右文之體當如是也永樂
初進髙廟實録猶先學士王景而後及禮部尚書李至
剛其尊重可知曽棨以狀元及第官居侍從將二十年
始得侍講學士上顧左右謂曰曽棨也與學士矣意猶
謂其早也是時燕邸左長史金忠不得厠名翰林惟拜
工部宣宗雖擢山東張瑛入翰林以嘗為詹事府舊僚
宷故也景帝興自郕邸其左長史儀銘亦官止禮部左
侍郎未有遽擢為學士者其後一日拜六學士時人以
為名噐之濫兵部尚書陳汝言謂人曰昔十八學士登
瀛洲今六學士同登何謂多耶此景㤗之治鮮克終也
竊謂慎重名噐當自本院始葉盛所著水東日記盖備
紀之
　　　兼職
本院官始惟與詹事府左右春坊司經局互兼職事洪
武中未設編修時多以修撰兼國史編修官其後以修
撰任亨㤗為詹事府少詹事兼修撰則東宫官兼本院
官之始文華殿大學士全思誠兼左春坊左中允則學
士兼宫僚之始也凡宫僚必竢儲位既正而後設然必
互兼無有専任者仁宗在東宫始以尚書蹇義金忠兼
詹事尚書李至剛兼左春坊大學士學士觧縉兼右春
坊大學士侍講學士楊士竒等兼中允皆本聖祖初制
洪熈以後始有三孤及三師三少六卿侍郎通政事使
太常寺卿少卿尚寶司卿兼本院官者正統以後始有
都御史大理寺卿通政司叅議兼本院與殿閣官者若
詹事府詹事或不設而以尚書兼學士掌之左右諭徳
及司經洗馬或兼講讀或兼修撰編修或兼校書等官
惟視時以為崇卑成化以後内閣止用吏户禮三部兼
職若左諭徳則兼侍讀右諭徳則兼侍講等官一定而
不易則自𢎞治時始正徳中詹事府左右春坊司經局
等官通無一員百餘年來所未有也坊局諸印皆寄之
本院本院學士又缺有一人帯管二印者盖逆瑾與奸
芳主之大學士李東陽曰旁觀坐視不能捄正咎有所
歸正指此也
　
　
　
　
　
　
　
　
　殿閣詞林記巻二十一
欽定四庫全書
　殿閣詞林記巻二十二　　明　黄　佐
　　　　　　　　　　　　　　廖道南　撰
　　　議禮(上/)
祖宗時凡國家禮樂制度皆命本院儒臣議而行之洪
武元年二月壬寅朔中書省臣及學士陶安等進郊社
宗廟議曰圜丘曰方丘曰宗廟曰社稷各具沿革安等
奏天子大社必受風雨霜露以達天地之氣若亡國之
社則屋之不受天陽也今於壇創屋非宜若祭而遇風
雨則於齋宫望祭上是之又定宗廟祭享之禮安與侍
講學士朱升待制詹同等歴考秦漢以下廟皆同堂異
室四時皆合祭今四廟時享宜倣之上命春特祭於三
時合祭如古制至二年三月戊戌朱升等奉勑撰齋戒
文大祀四日戒三日齋凡七日中祀三日戒二日齋凡
五日上命凡祭天地社稷宗廟山川等神是為生靈祈
福下令百官一體齋戒若自有所禱者不下令八月定
大祀受誓戒九月乙巳詔以司中司命司民司禄及夀
星五神為中祀命翰林院撰文七年六月乙卯上以大
祀終獻畢方行分獻於禮未當命宋濓詹同議以若行
初獻禮奠玉帛將畢分獻官行初獻禮亞獻終獻皆如
之八月辛酉監察御史達魯與權請行禘祭事下禮部
太常寺翰林院議以為虞夏商周四代世系明白其始
所從出可得而推故禘禮可行自漢以來世系無考莫
能考其始祖所自出當時所謂禘祭不過合巳祧之主
序昭穆而祭之乃古之大祫非禘也宋神宗嘗曰禘者
所以審諦祖之所自出是則莫知祖之所自出禘禮不
可行也八年十一月乙丑詔翰林院考定大祀登壇脫
舄之禮學士樂韶鳯奏祭日大駕臨壇入幕次脫舄升
壇執事等官皆脫舄於外以次升壇供事協律郎樂舞
生依前跣韈就位祭畢降壇納舄從之正月合祀天地
於南郊詔儒臣紀其事九年五月乙丑將有事於方丘
適有晉王妃之䘮上命宋濂考古制以聞對曰郊社之
禮國之大事聖人所重雖有三年之䘮亦不敢廢示有
尊也二十五年六月懿文皇太子䘮時享在邇命翰林
院禮部議之學士劉三吾等奏王制三年不祭惟天地
社稷不敢以卑廢尊宋真宗居䘮易月服除之明年遂
享太廟祀天地服衮冕車輅儀物音樂縁神事者不廢
其鹵簿鼓吹諸樂皆備而不作兹議天地社稷先師厯
代帝王等神宜如宋制惟太廟先祖靈神所在國既有
䘮而時享用樂恐神不樂聽宜備而不作從之已而上
自以己意定郊廟禮庶吉士觧縉嘗上疏言六經殘缺
莫甚禮樂宜正禮經祀天宜復掃地之規尊祖宜偹七
廟之制上嘉其識先是洪武二年八月詔天下郡邑舉
素志髙潔博通今古練達時宜之士年四十以上者禮
送至京纂修禮書二十年十月諭禮部集諸儒臣稽考
臣僚尊卑禮儀舊制重加刪訂凡二十六條行之改元
之初即定釋奠先師仲春仲秋二上丁日降香遣官祭
于國學又詔定親征遣將諸軍禮及太歲風雲雷雨岳
鎮山川城隍諸神祭禮其冠禮皇太子冠翰林院撰祝
文祝辭因定天子冠禮尋定皇太子親王及士庶婚禮
俱本院偕中書省臣議上其王國禮樂及合祀山川之
儀則本院禮部與王府官議上遂命燕齊祭東海齊魯
祭東岳東鎮秦蜀祭西海晉祭北海禮孝慈皇后䘮專
詔本院定議以聞成穆貴妃薨詔本院稽古定制令父
母俱斬衰三年子為庶母服朞月書成頒行曰孝慈録
又考議陵寢朔望節序之祭及祭前代忠臣用便服行
服等節今見於大明集禮洪武禮制等書雖損益古今
之宜然皆出自聖意衆莫能違也雖敢言如觧縉上亦
未嘗以其異己而罪之夫以異己者為罪則必以合者
為功以合者為功則是禮樂自臣下出也嘉靖九年正
月十四日今上大詔廷臣問圜丘方澤禮臣道南奏曰
邇者伏䝉皇上頒賜勑諭詢以天地宗廟社稷之重及
日月太歲諸神從祀之宜臣愚曷足以知此中庸曰非
天子不議禮不制度不考文又曰君子之道本諸身徴
諸庶民考諸三王而不繆建諸天地而不悖質諸鬼神
而無疑百世以俟聖人而不惑是故知禮樂之情者能
作識禮樂之文者能述大人舉禮樂天地將為昭焉臣
愚以為三代而上大道為公禮載諸經而典則明備三
代而下大道既隱禮載諸史而議論紛紜自非天子建
中和之極聖人通幽明之故安能折羣言之淆亂以嘉
典禮之㑹通也哉謹按周禮大宗伯掌建邦之天神人
鬼地祗之禮小宗伯兆五帝於四郊四望四類亦如之
兆山川丘陵墳衍各因其方盖以辨方經野叙神奠位
法天地髙卑之象順隂陽剛柔之義也其禮器則有曰
蒼璧禮天黄琮禮地有曰四圭有邸以祀天旅上帝兩
圭有邸以祀地旅四望其樂舞則有曰奏黄鍾歌大吕
舞雲門以祀天神奏太蔟歌應鍾舞咸池以祭地祗有
曰圜鍾為宫黄鍾為角太蔟為徴姑洗為羽靁鼓靁鼗
孤竹之管雲和之琴瑟冬日至於地上之圜丘奏之函
鍾為宫太蔟為角姑洗為徴南吕為羽靈鼓靈鼗孫竹
之管空桑之琴瑟夏日至於澤中之方丘奏之此周人
祀天地之遺典也祭法曰燔柴於㤗壇祭天也瘞埋於
㤗折祭地也禮器曰為髙必因丘陵為下必因川澤因
天事天因地事地王制曰天子祭天地諸侯祭社稷又
曰惟祭天地社稷為越紼而行事又曰祭天地之牛角
繭栗則其義亦明矣然亦有專言祀天者曰禋祀昊天
上帝曰王祀昊天上帝則大裘而冕曰郊之祭也迎長
日之至也兆於南郊就陽位也曰祭之日王被衮以象
天盖天者羣物之祖舉其尊而言也而天固無不覆也
有兼言祀社者曰祭帝於郊所以定天位也祀社於國
所以列地利也曰郊以眀天道也社以神地道也曰禮
行於郊而百神受職焉禮行於社而百貨可極焉盖古
封國立社舉其重而言也而地固無不載也夫天地之
道貞觀者也日月之道貞明者也法象莫大乎天地懸
象著明莫大乎日月變通莫大乎四時是故君后所以
承天地配日月而順四時者也若以為祀不可分郊不
宜貳祭統何以故天子躬耕於南郊王后親蠶於北郊
也月令又何以故孟春迎氣於東郊孟夏則於南郊孟
秋迎氣於西郊孟冬則於北郊也祭義又何以故祭日
於東於壇於王宫祭月於西於坎於夜明也孔子繫易曰
天尊地卑乾坤定矣卑髙以陳貴賤位矣豈日月兆於
東西迎氣耕蠶分於南北天地之位獨混而無别乎若
易言享帝而不言享祗則帝大而尊而各有取象詩歌
昊天而不歌后土則地卑而謙而不敢專功知此則虞
之類於上帝商之告於上天神后周之郊用牛二春秋
魯人之僣祈榖之郊先儒固自有明辨矣臣故曰三代
而上大道為公而典則明備也漢郊祀志載秦祠四畤
八神漢髙因之増為五畤武帝祀太乙於甘泉后土於
汾隂成帝從匡衡之議立南北郊厥後王莽創為天地
合精夫婦同牢之說而始合祭矣光武中興雖兆南北
郊然合祭亦未之有改焉者也唐六典正月祀天祈榖
於圜丘夏至祭皇地祗於方丘俱以髙祖配孟夏大雩
於圜丘孟冬祭神州地祗於方丘以太宗配至武后親
享南郊而復合祭矣𤣥宗中興雖從張說之議以祀后
土而亦未為得也宋史志南郊初有四祀太宗始創壇
北郊以祀地神宗因陳襄之議復南北郊及南渡以後
而禮文寖廢矣夫漢之議從匡衡者五十人從許嘉者
八人宋之議從陳襄者四十人從蘇軾者五人不有大
儒君子孰從而正之程頥曰元祐議行北郊只為五月
天子不可服大裘殊不知郊天郊地禮制自不同報本之
祭惟各從其類朱熹曰周禮有圜丘方澤之説後人
却說社是后土㸔來自有方澤之祭此皆不滿於宋議
者也夫天道也父道也君道也地道也母道也臣道也
天道至尊而無對者也地道無成而代有終者也漢之
廢禮也自王莽始也莽以臣賊君無臣道者也唐之廢
禮也自武曌始也曌以隂干陽無母道者也宋人之爭
禮也則又介乎漢唐之間者也臣故曰三代而下大道
既隠而議論紛紜也恭惟我太祖髙皇帝開國之初大
召名儒博綜古典首制禮樂二局沿考制度數年於呉
元年建圜丘於鍾山之陽以祀昊天上帝建方丘於鍾
山之隂以祀后土皇祗至洪武元年二月壬寅朔聖祖
勑禮部翰林院太常寺諸儒臣曰自昔聖帝明王之有
天下莫嚴於祭祀故當有事内必致其誠敬外必備其
儀文所以交神明也朕誕膺天命統一海宇首崇祀事
顧草創之初典禮未備其何以交神明致靈貺今有國
大祀曰圜丘曰方丘曰宗廟曰社稷其各具沿革以進
於是丞相李善長傅瓛等禮部尚書陶凱等學士陶安
等上議以為宜復古制祀天圜丘以大明夜明星辰太
歲諸神從祀祀地方丘以五嶽五鎮四海四瀆諸神從
祀而宗廟社稷亦各有議今載諸聖祖洪武實録者足
徴也其圜丘方丘樂章俱聖祖自撰今載諸御製文集
者足徴也其圖制之詳禮儀之備今載諸聖祖存心録
及大明集禮祭祀禮儀者足徴也當時諸臣如宋濓則
有天降膏露頌及觀心亭記所以紀事天之明也劉基
則有方丘頌所以紀事地之察也至洪武十年聖祖感
齋居隂雨之應覽京房災異之說即舊址為壇合祀於
一覆以大祀殿十二年始合祭焉上復更撰祀文樂章
今載於御製文集夫前之分祭者酌萬世帝王之道禮
本太始者也是先王之制也聖祖因之而未嘗自制焉
者也後之合祭者感一時災異之應禮縁人情者也是
後世之制也聖祖亦因之而未嘗自制焉者也厥後儒
臣觧縉奏云配天宜復掃地之規尊祖宜備七廟之制
而聖祖弗加之罪者意亦可識矣太祖遷都於北當時
儒臣未有建白以復聖祖初制之舊宜今日厪我皇上
之詔諭也禮樂百年而後興詎不信哉宗廟之制國初
立四親廟德祖𤣥皇帝廟居中懿祖居東第一廟熈祖
居西第一廟仁祖居東第二廟昭穆有定位禘祫有定
時視商家七廟周家九廟之制其揆一也至九年十月
乙卯改建太廟同漢人同堂異室之制時享嵗祫則設
累朝帝后之衣冠於神座而祀之於是乎始以功臣配
享矣洪熈間復増以姚廣孝等配享夫古者人臣配享
惟伊尹見於盤庚之篇周禮凡有功者書於太常嘗於
太烝不過嵗一從享而已漢祭功臣不於廟而於庭曹
魏始以荀攸配享而唐宋遂相沿襲矣夫德必若伊尹
親必若周公而後可矧其他乎今九廟已用同堂異室
之制累朝帝后臨之在上一氣流通而功臣配享殊無
降殺恐非古先聖王尊尊親親之道也至於社稷之制
皇上改之是矣昔之議者漫不之考以勾龍共工氏子
也鄭𤣥注疏以為共工乃太皥後神農前以水土名官
者其子勾龍能平水土非四兇中共工也聖諭又云日
月賛上帝以成化工止嵗致一祭不得專誠以享臣按
禮郊特牲郊之祭大報天而主日配以月玉藻朝日於
東門之外周禮大宗伯兆日於東郊兆月於西郊祭法
王宫祭日夜明祭月祭義祭日於壇祭月於坎以别幽
明以制上下祭日於東祭月於西以别外内以端其位
覲禮拜日於東門之外反祀方明禮日於南門之外禮
月於北門之外天子大采朝日祖識地徳故於春分祀
之少采夕月糾䖍天刑故於秋分祀之國初諸儒已有
定議我聖祖亦有朝日夕月之文臣復何辭禮又曰有
其舉之莫敢廢也今之大祀殿穹窿閟侐髙廣洞達崇
壇羅列密樹隂森祖宗所創立上帝所棲止者已百數
十年於兹矣古人思其人尚愛其樹而不忍伐豈敢云
毁以傷在天之靈按古者明堂之制正在南離之地大
戴禮曰明堂近郊韓詩傳曰明堂在南方七里之郊淳
于豋曰明堂在國之陽三里之外七里之内其為說多
同孟子亦曰夫明堂者王者之堂王欲行王政則勿毁
之夫周人郊祀后稷以配天宗祀文王於明堂以配上
帝郊而曰天所以尊之也明堂而曰帝所以親之也天
也帝也其禮一也今之大祀殿正以倣古者明堂之制
也曰昊天上帝正所以親之也而未備夫尊之之典也
皇上法古帝王必欲行之臣豈敢妄言以干成典抑豈
敢不言以孤明詔宜法聖祖南畿初制於今之南天門
外别兆圜丘以祀天尊聖祖以配之以法周人尊后稷
之禮兆方丘於北郊以祀皇地祗以法周人祀地之禮
而又宗祀太祖成祖於大祀殿以法周人宗祀明堂之
禮兆大明於東郊兆夜明於西郊以法周人朝日夕月
之禮増太廟大禘之祭正太祖南向之位移功臣配享
於兩廡庶尊尊有等而天地之大義不踰親親有統而
累朝帝后之大禮無間然矣夫舉大事者必動大衆動
大衆者必費出不貲今水旱蟲蝗海内告沴邊疆盜賊
邊圉竊𤼵民力竭矣民財罄矣皇上慎重典禮軫惜民
隱或𤼵内帑之財不至於歛民財或藉工匠營繕之力
不至於勞民力可也夫安循守者憚改更信耳目者疑
心志議禮之家名為聚訟此書生常態爾如昔者羣臣
之議禮也其心固無他也特其見有不同故也臣恐今
之羣臣之議禮也猶夫昔也其心亦無他也特其見有
不同故也皇上昭宣祖制之重㕘酌衆議之公於議之
同者不必以為功於議之不同者不必以為罪則人心
和於下天心和於上祖宗列聖監於前子孫干億綿於後
億萬載無疆之休端在是矣
　　　議禮(下/)
永樂十一年十二月鴻臚寺奏習正旦賀儀詔禮部及
本院官問曰正旦日食百官賀禮可行乎尚書吕震時
曰日食與朝賀先後不相妨侍郎儀智曰同日免賀為
當成祖顧問曰日食行賀禮否楊士竒對曰日食天變
之大者前代元正日食多不受朝宋仁宗時元正日食
富弼請罷宴徹樂宰相吕夷簡不從弼曰萬一契丹行
之為中國羞後有言敵是日罷宴仁宗深悔今免賀誠
當上遂免賀及宴仍賜百官節鈔十四年十一月周王
橚楚王楨相繼來朝例次日謁陵周王先至上命東宫
皇太孫及諸皇孫陪謁已出東華門上遽召楊榮金㓜
孜楊士竒問謁陵展敬之位如何士竒對曰周楚二王
屬尊當列稍前兩傍東宫殿下列稍後居中皇太孫殿
下亦居中列於東宫之後諸皇孫與皇太孫同班分列
兩傍上曰爾所言有據乎對曰宋儒朱熹家禮大約如
此上曰吾未嘗熟家禮但據已見書其位次遂出宸翰
所書正與所言合然下有六字未書授筆命士竒足之
遂遣鴻臚丞周昇馳齎赴陵俾率行之二十二年九月
禮部尚書吕震言於仁宗曰今䘮服已踰二十七日請
如太祖倣漢制釋縗易吉服奏巳士竒謂震曰今䘮服
未可比此例盖洪武有遺詔且仁孝皇后䘮成祖皇帝
在上縗服後仍服數月白衣冠時黄淮議同士竒然不
敢明言忤震震出忽語尚書蹇義從旁觧之曰渠言當
理國家事公豈應偏執己見請兼取二說明旦皆素衣
冠黒角帶遂偕六部都察院具奏報可明旦上素冠麻
衣絰出視朝文臣惟學士武臣惟英國公如上服餘皆
從震等所定朝退上召蹇義夏原吉及士竒諭曰吕震
昨奏易服云皆與汝等議定然後奏時吾已疑其非但
聽臣下易之梓宫在殯吾豈忍易後聞士竒有言始知
震妄士竒所執是因嘆曰張輔知禮六卿乃有不及又
顧義曰汝所折衷亦未當然不必再以語人羣臣聽其
便十二月庚午百官習新正儀於海印寺用樂明日士
竒等進言近禮部與臣等已議定新正朝儀不用樂昨
日習儀仍用樂不改今四方朝覲官皆集於此觀禮乞
勑禮部設樂不作不報盖入吕震之言也楊榮金幼孜
皆欲已榮即趨出士竒與淮不可三人遂復進言夜漏下
十刻未得㫖不敢退遂有㫖命禮部設樂不作正月二日
特召士竒等四人至奉天門諭之曰吕震毎事悞朕卿等
所執停樂最是夫為君以受直言為賢不受直言則過
益深為臣以能直言為賢不能直言則忠不盡如昨日
朝㑹若從震言今悔何及自今遇朕行有未當但盡意
言之毋以不從為慮各賜鈔千緡文幣一表裏天順中
聖烈慈夀皇太后崩英廟見學士李賢所服斬衰與衆
異取視之乃知賢服制合古即以為法命宫中悉易之
孟冬享太廟適大䘮禮未終上以問賢言宜俟釋服後
庶人情事理兩安從之癸未春上以足疾不視朝召賢
曰大禮將至而疾末愈欲遣官代行可乎賢曰亦須至
壇所雖不能行禮人心亦安上至齋宫復召賢曰朕
惟俯伏弗興欲令一人扶之何如賢曰陛下能力疾行
禮尤見敬天之誠遂畢事而還上以母后胡氏因疾請
間尊號静慈仙師非令典欲上皇后尊諡而左右以為
不便召問賢賢曰陛下此一念天地鬼神實臨之然臣
之愚必須陵寢享殿神主皆如奉天殿之式庶㡬稱陛
下之明孝不然為虛文上即命從之恭讓章皇后乃英
廟嫡母也憲宗即位内臣夏時倡言錢后乆病欲致尊
隆於所生母賢與彭時援遺詔執不可夏入𫝊仁夀宫
㫖曰予為皇帝母當為太后豈有無子稱太后者時曰
今日與宣徳年間事不同胡后曽上表讓位退居别宫
故正統初不加尊號今日名分故在豈可不尊夏謂宜
照例冩讓表賢與時曰臣子誰敢擅冩天子新即位四
海顒望凡事宜遵遺詔庶㡬順天理服人心夏作色以
為偏向時拱手向天曰祖宗神靈在上錢后已無後何
所利而為之所以争者為全皇上聖徳也故若推大孝
之心則兩宫同尊為宜賢等皆曰然夏乃再入請命曰
適皇上再三勸諭已俞允矣時等遂執筆書尊皇后為
慈懿皇太后母妃為皇太后夏以為疑時曰加二字好
穪呼耳非有尊卑於其間也於是尊號之詔遂下後數
日大監覃包至内閣言曰幷尊二母本出上意但屈於
生母有難言者非二先生力争㡬誤大事矣時同僚有
慙色盖此禮之行賢與時之力也及議山陵賢等具䟽
請建𤣥宫為三穴夏復執不從成化四年六月慈懿皇
太后䘮傳㫖議山陵時等曰梓宫當合塟裕陵神主當
祔廟此一定禮無可議者禮部尚書姚䕫賛之曰此正
禮也夏獨曰不可慈懿無子且有疾豈可入山陵只可
比胡后例塟西山耳已而上御文華殿召内閣三人及
諸内臣入面議上曰朕豈不知正禮是好但於有碍故
令爾等議商輅曰外議洶洶若不祔塟則人心不服且
於聖徳有損劉定之曰孝子從事不從令雖聖母有言
亦不可從也上黙然良乆曰合塟固是孝若因此失聖
母心不可謂孝時曰皇上大孝當以先帝之心為心先
帝時慈懿始終如一今若安厝於左虚其右以待後來
則兩全其美庶不失先帝之意夏曰比先閣下議作三
位已不允時曰彼時慮有今日故預為此議今須依前
處置乃宜耳上雖未允而玉色甚和時因曰臣等言未
當欲具本言之乞皇上再三申勸聖母以終大事上曰
擬進來㸔當晚時等具本進有㫖令百官㑹議明白禮
部集文武大臣議皆云時等言是内批未允欲别擇地
於是伏闕諫乃行焉語在伏闕𢎞治初元詔議憲宗升
祔及孝穆皇太后祔享之禮議者人人殊禮部左侍郎
倪岳言徳祖以上無可復推則徳祖視周后稷太祖太
宗視周文武百世不祧懿祖而下以次迭遷今憲考升
祔則懿祖神主當祧宜於太廟寢殿之後畧倣夾室之
制别建一殿殿九室以藏祧主毎嵗墓時享則奉祧主
仍居舊位以應古祫祭之制又周禮春官大司樂歌中
吕舞大濩以享先妣謂姜嫄也帝嚳之妃后稷之母故
特立廟以祀而宋元徳懿徳二太后俱有别廟章獻章
懿俱建奉慈殿孝穆神主宜於奉先殿旁别為一廟歳
時祭享悉如奉先殿之儀從之於是遂建祧廟及奉慈
殿時惟學士楊守陳獨以徳祖比宋僖祖百世不遷為
非禮抗言禮天子七廟祖有功宗有徳乃孔子之言凡
號太祖者即始祖必事之以配天若商周之契稷是已
議者徒謂大臣嘗有取於王安石之說而不從孔子遂
使七廟有始祖又有太祖太祖既以配天而不正南面
之位名與實乖豈先王之禮哉若為降而合食為非禮
則王者既立始祖之廟又推始祖所自出之帝而配之
固無嫌也憲宗升祔請并祔德懿熈三祖自仁祖以下
為七廟異時祧盡則以太祖擬契稷而祧主藏於後寢
祫禮行於前廟時享則尊太祖祫祭則尊德祖各不失
尊庶無悖禮議者不從十七年三月聖慈仁夀太皇太
后崩上御西角門朝退召大學士劉健李東陽謝遷至
門内扉遂闔上御煖閣素幄起立牀前顧謂曰先生軰
上來健等皆至幄内上曰為陵廟事與先生軰商量健
等仰奏曰昨䝉遣太監扶安諭示孝莊睿皇后塟不合
禮欲為釐正此盛德事臣等仰見皇上聖孝髙出前古
不勝忻慕上袖出裕陵圖一紙指示陵門内有二隧道
其一西行北轉而至者為英宗皇堂虛其右壙而中有
道可通徃來其一東行北轉而至者為孝莊𤣥堂相去
可數丈中隔不通因曰此大非禮東陽對以初不知昨
見成化間彭時姚夔奏先朝大臣都忠厚為國如此健
與遷對曰英宗有遺命錢后與我合塟大學士李賢記
在閣下上曰既有遺命當時奈何為之東陽對曰臣等
聞當時尚有别議故委曲如此非先帝意也上曰先帝
亦甚不得已耳健等奏曰誠如聖諭但今斷自聖𠂻勿
憚改作則天下臣民無不痛快上曰欽天監言恐動風
水朕不以為然隂陽宜忌之說不足信上曰朕以拆之
矣今日開壙合塟不為動風水乎皇堂不通則天地否
塞因以指畫紙曰若如此通則風氣流行惟一㸃誠心
為之料亦無害東陽賛曰皇上一念孝誠可以格天吉
無不利健等皆力賛曰皇上所見髙出尋常萬萬願勿
復疑上曰此事不難若祔廟之禮尤所當講健等奏曰
先年奏議已定慈懿太后居左今大行太皇太后居右
祫祔裕陵配享英廟且引唐宋故事為證臣等不敢輕
議其實漢以前惟一帝一后唐始有二后宋亦有三后
並祔者上曰二后已非若三后尤為非禮遷對曰彼三
后一乃繼立一則所生母也上曰事須師古末世鄙䙝
之事不足學東陽對曰皇上當以堯舜為法上曰然宗
廟事關係綱常極重豈可有毫髪僣差太皇太后鞠育
朕躬恩徳深厚朕何敢忘但一人之私情耳錢太后乃
皇祖冊立正后我祖以來惟一帝一后今若並祔乃從
朕壞起恐後來雜亂無紀極耳且奉先之祭先生軰尚
不知英宗皇祖止設一座每祭飯一分匙一張而已健
等倉卒不解但應曰唯唯退思之盖孝莊尚未配食也
上又曰孝穆太后朕生身母止尊稱為皇太后别祀以
奉慈殿今仁夀宫前殿儘寛意欲奉太皇太后於此他
日奉孝穆太后於後殿歲時祭享一如太廟不敢少缺
健等皆未敢應聖意盖謂今皇太后千秋萬歲後也東
陽曰皇上言及孝穆太后尤見大公至正之心可以服
天下矣上曰此事却難處行之則理有未安不行則違
先帝之意又違羣臣㑹議㑹議猶可奈先帝何朕嘗思
之夜不能寐先帝固重而祖宗之制為尤重耳東陽曰
願聖見主張得定臣等無不奉行上曰朕亦難於降㫖
先生軰是朕腹心大臣好為處置是日上稱心腹者三
呼先生者以十數健等感激稱謝皆叩頭起次日朝退
上起立呼内閣健等至煖閣幄前立問曰先生軰昨日
所進令多官㑹議是㡬箇衙門健等曰即前日進諡議
者東陽厯對曰五府六部都察院通政司大理寺及詹
事府翰林院言未畢上遽曰有翰林院最好考擬古今
大典禮湏用翰林院又曰有科道乎皆對曰有上又曰好
少頃曰别無說話囬去辦事盖是日專為翰林問也自
是每召必於朝退立呼内閣未嘗叱名二十一日復召
上袖出㑹議本問曰此事如何東陽奏曰未知聖意如
何上曰先生軰如何說健等對曰正是古禮上曰仍稱
太皇太后可否皆對曰既是别廟湏如此尊稱為當上
曰如何批荅遷對曰湏說得委曲東陽曰要見重事上
曰然宗廟事重要見今後世世子孫崇奉不缺之意此
本隨文書來健等曰臣等領去上即以本授健復目送
而出二十二日復召上袖出奉先殿圖指示曰此與太
廟寢規制一般常時祭薦皆在此又指其廊間有門通
西一區曰此奉慈殿也舊為神庫今廊廡及井俱未動
指東又其一區别為門面南五間東西廊各五間此神
厨也欲如此建廟可乎健等對曰此最便東陽曰但未
知寛窄如何上曰寛窄有數因指其傍曰東西十㡬丈
南北二十丈後有墻墻之後為米倉盖較之奉慈殿深
不及八尺皆請曰墻可展否上曰湏展之其西偏有井
亭亦湏去之耳又曰欲遷孝穆太后併祭於此如何健
等皆對曰甚當再問再對上曰位序如何健等對曰太
皇太后中一室孝穆太后或左或右一室上曰湏在左
後來有如此者却居右東陽曰太皇太后居中乃可外
廷瞻仰此本已數日上曰正為廟地未定今既定即出
矣皆拜出如前㑹禮部尚書呉寛亦言周祭姜嫄於别
廟詩謂之悶宫魯桓公之母仲子不得祔廟春秋書考
仲子之宫至宋始有兩后並祔之說然豈後世所法哉
上意合二十五日御批云祀享重事禮當詳慎卿等稽
考古典及祖宗廟制既已明白都准議特建廟等享仍
稱太皇太后以伸朕尊親之意後世子孫遵守崇奉永
為定制於是中外翕然稱為得禮
　　　審樂
呉元年七月乙亥上御㦸門召學士朱升領樂舞生入
見設雜樂令試之上親擊石磬命升辨五音升以宫音
為徴音上曰何乃以宫作徴耶起居注熊鼎對曰八音
之中石最難和故書曰於予擊石拊石百獸率舞上曰
石聲固難和然樂以人聲為主人聲和則八音和矣因
命樂生登歌一曲上復嘆曰古者作樂以和民聲格神
人而與天地同其和近世儒者鮮知音律之學欲樂和
顧不難耶鼎等對曰樂音不在外求實在人君一心君
心和則天地之氣亦和天地之氣和則樂亦無不和矣
上深然之其後命升等撰圜丘方丘樂章而朝享太廟
諸樂章則詔梁寅等分為之永樂元年九月成祖詔學
士王景等擬撰樂章竟未施行凡舞用習於郊壇武舞
服左袖上書除暴安民四字𢎞治中用儒臣建議復之
惟中和樂𨽻教坊率多俗部如觧縉所論者嘉靖九年
六月十五日臣道南奏為稽古樂以禆盛典事臣伏考
洪武十七年六月庚午我太祖髙皇帝諭曰治天下之
道禮樂二者而已若通於禮而不通於樂非所以淑人
心而出治道達於樂而弗達於禮非所以振紀綱而立
大中臣嘗莊誦見聖祖獨禀全智超越千古允升大猷
參賛萬化故至治馨香達於神明休徴駢疊登諸史䇿
禮樂百年而後興亶其然矣恭惟皇上光紹聖祖之丕
圖肇舉明王之盛典禮崇三典樂備四郊邇者宸翰飛
灑親撰圜丘方丘樂章昭焕乾文發揮道妙被之管絃
恊乎律吕真有以動天地而感鬼神矣臣惟古帝王之
樂莫善於虞莫備於周書曰予欲聞六律五聲八音在
治忽以出納五言汝聽周家大司樂以六律六同五聲
八音六舞大合樂以致鬼神祗盖聖人作則必以天地
為本厯所以經天時也律所以候地氣也天地相為經
緯律厯相為表裏天數五地數五五位相得而各有合
天五與地十合而生土其聲為宫地四與天九合而生
金其聲為商天三與地八合而生木其聲為角地二與
天七合而生火其聲為徴天一與地六合而生水其聲
為羽五聲相生旋相為宫於是播之以八音所以宣八
風之和聲也諧之以十二律所以順四時之和氣也有
元氣而後有和氣有元聲而後有和聲聲和則氣和氣
和則形和形和而天地之和自應矣臣請以古樂之可
行於今與夫今樂之有戾於古者言之古者樂律之制
陽律從乾隂吕從坤故奏黄鍾歌大吕以祀天神奏太
蔟歌應鍾以祭地祇奏姑洗歌南吕以祀四望奏㽔賔
歌函鍾以祭山川奏夷則歌小吕以享先妣奏無射歌
夾鍾以享先祖盖人聲與樂聲相比而抑揚髙下各有
其節今之樂律則職掌於太常寺恊律郎傳之既乆而
寖失其初意用之既殊而不得乎元聲其於隂陽配合
之理律吕子母之義未必盡然也古者樂舞之設文舞
羽籥武舞干戚故祀天神則舞雲門祭地祇則舞咸池
四望則舞大㲈祭山川則舞大夏享先妣則舞大濩享
先祖則舞大武盖樂舞與樂律相應而綴兆舒疾咸中
其度今之樂舞則𨽻習於太常寺樂舞生朱干玉戚秪
繪之於服皇帗旄臯弗辨之於佾其於樂師六舞之儀
舞師四舞之節恐未必盡然也古者大享之禮所以親
君臣也周禮王宫懸凡饗食奏燕樂歌工在上舞位在
下琴瑟在堂鐘鼓在庭各從其類無相奪倫今大祀慶
成設宴於奉天殿教坊司承應雅俗混淆優侏雜進恐
非所以祗承上天之餘惠也古者籍田之禮所以重農
事也周禮王出入則奏王夏司空除壇農正陳耤鬱人
薦鬯犧人薦醴各司其事無相越職今躬耕籍田設樂
於先農壇教坊司承應羣伶紛擾衆劇喧豗恐非所以
表率下民之先務也凡此數者雖載在令甲相沿有年
而闗係匪輕釐正宜急宋儒周敦頥曰樂者古以平心
今以助欲古以宣化今以長怨不復古禮不變今樂而
欲至治者逺矣皇上法古帝王行古典禮天地日月之
祀既已復其初郊廟朝廷之樂未盡合乎古記曰作者
之謂聖述者之謂明聖人在上作必自今始矣或以為
元聲難知也古樂難復也臣厯考載籍樂家之說尚在
也論樂之本則有若樂記載樂之文則有若儀禮自周
以降雖失其傳然司馬遷撰律厯書班固宗之是故有
三統之論蔡元定著律吕書朱熹稱之以為成一家之
言若陳𤾉之樂書則又備載古今之制而無遺者也然
欲求元聲當求諸經易曰雷出地奮豫先王以作樂崇
徳夫雷也者運天地之元氣以鼓萬物之出機者也知
雷之元氣之所以發則知樂之元聲之所以宣矣舜命
夔曰詩言志歌詠言聲依永律和聲我聖祖謂熊鼎曰
樂以人聲為主人聲和則八音諧矣斯訓也即舜命夔
意也萬古不易之定論也記曰知聲而不知音者禽獸
是也知音而不知樂者衆庶是也臣非知樂者也姑述
所聞按古樂書條為之說一曰稽五聲以審八音二曰
稽八音以審十二律三曰稽十二律以審旋宫若厯代
諸家之議互有得失元儒許衡固自有定論矣臣不敢
備述謹繹其義開具進呈一曰稽五聲以審八音禮曰
五聲六律十二管旋相為宫也孟子亦曰不以六律不
能正五音五音也者天地自然之聲也在天為五星之
精在地為五行之氣在人為五臟之聲出於脾合口而
通之謂之宫出於肺開口而吐之謂之商出於肝而張
口湧吻謂之角出於心而齒合吻開謂之徴出於腎而
齒開吻聚謂之羽宫土行也君象也其性信其味甘其
色黄其事思其位戊巳其數八十有一其聲重以舒猶
夫牛之鳴􁎜也而主合也商金行也臣象也其性義其
味辛其色白其事言其位庚辛其數七十有二其聲明
以敏猶夫羊之離羣也而主張也角木行也民象也其
性仁其味酸其色青其事貎其位甲乙其數六十有四
其聲防以約猶夫雉之登木也而主湧也徴火行也事
象也其性禮其味苦其色赤其事視其位丙丁其數五
十有四其聲泛以疾猶夫豕之負駭也而主分也羽水
行也物象也其性智其味醎其色黒其事聽其位壬癸
其數四十有八其聲散以虛猶夫馬之鳴野也而主吐
也宫數八十有一下生為徴徴數五十有四上生為商
商數七十有二下生為羽羽數四十有八上生為角角
數六十有四五色成文而不亂八風從律而不姦百度
得數而有常史記曰宫動脾而和正聖商動肺而和正
義角動肝而和正仁徴動心而和正禮羽動腎而和正
智聞宫音使人溫舒而廣大聞商音使人方正而好義
聞角音使人惻隠而愛人聞徴音使人樂善而好施聞
羽音使人整齊而好禮聲音之道與政通矣臣按洪武
十七年六月甲午我聖祖諭禮部臣曰古之律吕恊天
地自然之氣後世之律吕出人為智巧之私天時與地
氣不審人聲與樂聲不比故雖以古之詩章用古之器
數亦乖戾而不合陵犯而不倫矣手擊之而不得於心
口歌之而非出於志人與樂判然為二而欲動天地感
鬼神豈不難哉臣惟十二律生於八音八音生於五聲
漢制氏惟傳其鏗鏘歌舞而不得其義自李延年以新
聲進而樂始雜矣宋之胡瑗李照范鎮阮逸議論雖多
而無適於用均之亦未為得也伏願皇上昭宣祖訓勑
下所司延訪通樂之儒遴選典樂之官務重其任而不
泛視以為常務乆其任而不更易以為數凡恊律郎必
擇其行誼端謹音律閑熟者不許虛應故事而卑汚冗
濫得以列其間凡樂舞生必擇其年貎精壯禮節閑熟
者不許濫収庸品而𤨏屑齷齪得以容其跡庶乎教之
豫而有本習之乆而後化而古樂可復矣二曰稽八音
以審十二律易曰易有太極是生兩儀兩儀生四象四
象生八卦是故惟乾也為天下之至陽而石音繫焉惟
坤也為天下之至隂而土音繫焉竹音震革音坎匏音
艮音雖不同而同於陽皆本乎乾者也木音巽絲音離
金音兊音雖不同而同於隂皆本乎坤者也是故石乾
音也其風不周其聲溫栗其音辨立冬之氣也其為樂
也為玉磬為毊磬為編磬為離磬為笙磬為頌磬為球
為寋革坎音也其風廣莫其聲隆大其音讙冬至之氣
也其為樂也為鼓為拊為鼙為鞉為應為鼖為􁇭為提
為靁為靈為建鼓為足鼓為楹鼓為懸鼓匏艮音也其
風融其聲崇聚其音愀立春之氣也其為樂也為鳳笙
為􁊽笙為大竽為小竽為和竹震音也其風明庶其聲
越其音溫春分之氣也其為樂也為簫為籥為管為篞
為篎為簥為篴為箎為簜木巽音也其風清明其聲茂
遂其音直立夏之氣也其為樂也為柷為敔為止為籈
為椌楬為舂牘絲離音也其風景其聲纎㣲其音哀夏
至之氣也其為樂也為琴為瑟為離琴為中琴為小琴
為灑瑟為中瑟為小瑟土坤音也其風凉其聲含宏其
音濁立秋之氣也其為樂也為土鼓為瓦鼓為塤為缶
為雅塤金兌音也其風閶闔其聲舂容其音鏗秋分之
氣也其為樂也為鐘為鏞為編鐘為鎛鐘為剽為棧為
錞為鐲為鉦為鐸樂記曰鐘聲鏗鏗以立號號以立横
横以立武君子聽鐘聲則思武臣石聲磬磬以立辨辨
以致死君子聽磬聲則思死封疆之臣絲聲哀哀以立
亷亷以立志君子聽琴瑟之聲則思志義之臣竹聲濫
濫以立㑹㑹以聚衆君子聽竽笙簫管之聲則思畜聚
之臣鼓鼙之聲讙讙以立動動以進衆君子聽鼓鼙之
聲則思將帥之臣是故觀其所感而天下之情見矣臣
按國初吳元年七月乙亥上諭起居注熊鼎曰古者作
樂以和民聲格神人而與天地同其和近世儒者鮮知
音律之學顧不難耶鼎對曰樂音不在外求實在人君
一心君心和則天地之氣亦和天地之氣和則樂亦無
不和矣臣惟古樂惟虞韶為善知樂者惟后夔為善若
孔子在齊聞韶季札在魯觀韶猶能興起於百世之下
而况當時之羣后乎嗣是若周之伶州鳩晉之師曠魯
之師襄皆能詠歌諷誦以有得於心演繹敷暢以不謬
其學君子取焉下至漢之鄭𤣥蔡邕晉之荀朂唐之祖
孝孫周之王朴宋之劉几楊傑諸人雖號為知樂要未
能如古人之精也伏願皇上昭宣祖訓𠡠下所司精製
八音之噐務擇其所産之地如嶧陽之桐泗濵之石則
氣完而不爽調和衆樂之成務辨其旋宫之節如璧之
斯合如珠之斯聮則樂大而有章以十有二律為之節
度而上則乎乾象之文十有二聲為之齊量而下宣乎
月令之氣庶乎有合於古而不失其正無戾於今而可
垂於乆矣三曰稽十二律以審旋宫易曰神也者妙萬
物而為言者也動萬物者莫疾乎雷撓萬物者莫疾乎
風燥萬物者莫熯乎火說萬物者莫說乎澤潤萬物者
莫潤乎水終萬物始萬物者莫盛乎艮是故萬物孽萌
於子紐牙於丑冒苑於卯振羙於辰巳盛於已咢布於
午昧薆於未申堅於申留熟於酉畢入於戍閡該於亥
陽氣鍾於子也謂之黄鐘其嵗困敦其宿虗其次須女
其辰星紀其候冬至其卦為乾之初九隂氣旋於丑也
謂之大吕其嵗赤奮若其宿牽牛其次建星其辰元枵
其候大寒其卦為坤之六四萬物凑地而出也謂之太
蔟其嵗攝提格其宿箕其次尾其辰娵訾其候啓蟄其
卦為乾之九二隂陽相夾而聚也謂之夾鐘其嵗單閼
其宿心其次房其辰降婁其候春分其卦為坤之六五
萬物潔而齊發也謂之姑洗其嵗執徐其宿氐其次亢
其辰大梁其候清明其卦為乾之九三萬物旅而西行
也謂之仲吕其嵗大荒落其宿軫其次翼其辰實沈其
候小滿其卦為坤之上六隂氣繼陽而賔也謂之㽔賔
其嵗敦牂其宿張其次七星其辰鶉首其候夏至其卦
為乾之九四萬物成熟而衆也謂之林鐘其嵗恊洽其
宿弧其次狼其辰鶉火其候大暑其卦為坤之初六萬
物夷易而儀則也謂之夷則其嵗涒灘其宿伐其次參
其辰鶉尾其候處暑其卦為乾之九五陽氣旋入於南
也謂之南吕其嵗作噩其宿畢其次昴其辰夀星其候
秋分其卦為坤之六二陽氣無餘而畢也謂之無射其
嵗閹茂其宿胃其次奎其辰大火其候霜降其卦為乾
之上九隂陽交應而初閉也謂之應鐘其嵗大淵獻其
宿壁其次室危其辰析木其候小雪其卦為坤之六三
是故黄鐘之實九寸而下生林鐘焉林鐘之實六寸而
上生太蔟焉太蔟之實八寸而下生南吕焉南吕之實
五寸三分有竒而上生姑洗焉姑洗之實七寸一分有
竒而下生應鐘焉應鐘之實四寸六分有竒而上生㽔
賔焉㽔賔之實六寸二分有竒而又上生大吕焉大吕
之實八寸三分有竒而下生夷則焉夷則之實五寸五
分有竒而上生夾鐘焉夾鐘之實七寸四分有竒而下
生無射焉無射之實四寸八分有竒而上生仲吕焉仲
吕六寸五分有竒而復生黄鐘而變化無窮矣樂記曰
清明象天廣大象地終始象四時周旋象風雨此聖人
作樂之本也臣按洪武四年六月戊申我聖祖諭禮部
尚書陶凱等曰禮以導敬樂以宣和不敬不和何以為
治元時古樂俱廢惟滛詞艶曲更唱迭和又使北鄙之
聲與正音相雜甚者以古帝王祀典神祇飾為武隊諧
戲殿廷非所以導中和崇治體也今一切流俗諠譊淫
褻之樂悉屏去之臣惟古樂不復于今久矣自元入中
國古樂益廢我聖祖掃除洗濯㑹朝清明悉崇古雅觀
諸大明集禮所載昭如日星人所共見柰何浸滛日久
新聲代變俗樂雜乎雅羌樂雜乎俗而怗懘噍殺之音
沈溺怪幻之伎作矣孔子曰樂則韶舞放鄭聲又曰惡
鄭聲恐其亂樂也他日夾谷之㑹又斥莱夷之舞之熒
惑漢臣陳禪亦曰帝王之廷不宜作邊疆之樂是古樂
之日就散亡者如此固未可委於韎師而属之寄象鞮
譯也伏願皇上昭宣祖訓勑下所司厯考雅樂之章革
去邊樂之部凡淫哇之聲有亂乎正音者斥之不使復
用凡妖冶之技有出於竒衺者禁之不使復習庶乎風
行自近而大道為公俗正於逺而頌聲可作矣疏上上
批曰禮部㸔了來說禮部尚書李時左侍郎嚴嵩右侍
郎湛若水等議云中允道南所議音樂無非欲復古正
今以成一代盛典然音樂之妙自古難精儒者之議主
於義理故考據該博而諧恊則難工藝之術泥於傳習
故聲音近似而義理實悖今太常所傳音律不惟不合
於古制而於國初制作之意亦罕有存者但欲更改恐
難遽行合候選有精通音律之人將前項所議條件令
其逐一酌量議處至於朱干玉戚祗繪於服皇帗旄臯
弗辨於佾委非古人樂舞之義臣等竊以此等儀文非
若音律之難改者而祖宗以來遵用不變或有深意寓
於其間非臣等所能測識其稱慶成耤田樂章樂舞雅俗混
襍盖慶成有平定天下撫定四夷車書㑹同表正萬邦
天命有徳而又有黄童白叟及蠻夷隊舞二項承應耤
田有村田樂及感天地隊舞俱係承應夫既謂之承應
則為俗樂明矣但祭祀專用雅樂朝㑹兼用俗樂自唐
宋以來皆然惟慶成有仰天恩感地徳之曲今慶圜丘
禮成而仍用感地徳似為無謂况各項樂章詞多俚俗
率係樂工猥陋之語誠不宜用之朝廷傳之後世今欲
因祖宗之制而少加潤色宣功徳之美而擬諸形容黙
寓箴規警戒不至於褻狎雜擾其於治體不為無補七
月十五日奉聖㫖考定音律待真知者行羽籥干戚不
宜繪於服當如禮制更定其朝燕等樂且姑照舊今年
至日大祀後宴樂章曲名還着翰林院官撰用臣道南
奉命撰上慶成樂章九奏凡四十九章欽遵宸諭改感
地徳為感昊徳兩宫燕樂暨西苑無逸殿豳風亭燕講
官樂章俱道南撰進上親裁定
　殿閣詞林記巻二十二
