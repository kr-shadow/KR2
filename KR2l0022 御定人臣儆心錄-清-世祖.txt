#+TITLE: 御定人臣儆心錄-清-世祖
#+DATE: 2016-06-11 12:22:19
#+SOURCE: github.com/kanripo/KR2l0022 master 6c5de30f                
御製人臣儆心錄序
　朕惟人臣立身制行本諸一心心正則為忠為直衆美
　集焉不正則為姦為慝羣惡歸焉是故心者萬事之本
　美惡之所由出也顧事有殊塗心惟一致一於國則忘
　其家一於君則忘其身如此者不特名顯身榮邦家亦
　允賴之矣若夫姦邪之流樹黨營私怙權亂政卒至身
　名俱喪為國厲階葢縁居恒無正心之功一當勢利遂
　昬迷瞀亂狂肆驕矜上昧王章下乖臣誼或作威而聨
　羽翼或比匪而效奔趨如譚泰石漢以累世舊臣久叨
　恩遇不思圖報逞臆横行跋扈自恣目無綱紀陳名夏
　則一介豎儒驟䝉顯拔倚任深重賜賚優隆而乃背德
　植交蔑法罔上此皆自作罪孽以致隕厥身家朕歴稽
　往古宵人誤國代代有之觀諸近事復炯鑒昭然足為
　永戒恐後之為臣者或仍蹈覆轍負主恩而渝素志至
　於身罹刑憲悔悼無由故推原情狀而論列之録成一
　編以為人臣儆心之訓云
順治乙未季春日序
　欽定四庫全書　　　　史部十二
御定人臣儆心錄　　　　　　職官類二(官箴之屬/)
　　　提要
　　　　　(臣/)等謹案人臣儆心録一卷順治十二年大
　　　　　學士王永吉恭纂仰邀
　　欽定凡八篇一曰植黨二曰好名三曰營私四曰徇
　　　　　利五曰驕志六曰作偽七曰附勢八曰曠官
　　　　　前有
　　御製序葢因勲臣譚泰石漢大學士陳名夏等先後
　　　　　以驕怙伏法因推論古來姦臣惡迹
　　訓誡羣臣俾共知炯鑑也夫一氣流行化生萬品鸞
　　　　　梟並育穀稗同滋實理數之不得不然故有
　　　　　君子必有小人雖唐虞盛時四凶亦廁名子
　　　　　朝列無論秦漢以下也不幸而遇昏亂之世
　　　　　則匪人得志其禍遂中于國家前明諸權倖
　　　　　是也幸而遇綱紀修明之時則翔陽所照物
　　　　無匿形雖百計彌縫終歸敗露則陳名夏諸
　　　　人是也在我
　世祖章皇帝聖裁果斷
　睿鑒英明足以駕馭羣材照臨萬象雷霆一震鬼蜮
　　　　潛蹤雖有僉壬諒不敢復蹈覆轍而
　聖人慮周先事杜漸防微恐小人惟利是營多昏其
　　　　智于陳名夏等不以為積愆已稔自取誅夷
　　　　反以為操術未工别圖揜葢因
　特頒宸翰普示班聨曲推其未發之謀明繪其欲施
　　　　之策俾共知所聚黨而私議者已畢在
　洞照之中如九金鑄鼎先圖魑魅之形儻逢不若皆
　　　　可以指而目之名而呼之山鬼之伎倆自窮
　　　　而無所逞也
　　　國家重熙累洽百有餘年
　列聖相承並
　乾綱獨斷從無如前代姦臣得以盜竊魁柄者豈非
　祖宗貽謀有以垂萬年之
　家法哉乾隆四十六年八月恭校上
　總纂官(臣/)紀昀(臣/)陸錫熊(臣/)孫士毅
　　　　　總　校官(臣/)陸　費　墀
　欽定四庫全書
御定人臣儆心録
　　　　　　　　　　　　大學士王永吉恭纂
　　　植黨論
　　自古國家太平之治率由大小臣工協力和衷以熙
　　庶績乃能久安長泰流譽靡窮顧為臣之道其類不
　　一大約不植黨與不愛虚名不營已私不貪賄利敬
　　以飭躬誠以事上耿介自立勤慎莅官其至要者矣
　　若此則品行以端學術以正而功業以成稱曰純臣
　　庻幾無媿彼邪臣則不然其作慝也多端而要莫大
　　乎植黨當其始進每以小忠小信矯飾身名乘人主
　　銳意圗治之時巧售其術以邀知遇人主推誠以任
　　待之不疑倖據要津事權在握於是假王朝之刑賞
　　逞一已之威靈廣樹私朋以為羽翼陽託舉直錯枉
　　之名陰行黨同伐異之計附已者譽而援之躋於通
　　顯逆已者毁而攻之陷於罪戻其意將使謇諤之士
　盡去朝端凡析圭擔爵之人必皆出其門而後已浸
　淫日久而匪類漸滋國事漸壞流禍可勝道哉或曰
　植黨之禍既如此矣將踽踽涼涼獨立無耦而後可
　乎古人之言達道終及朋友之交則又何也曰不然
　亦各權其重耳夫人平居里閈則重友誼比肩事主
　則重臣節重臣節即不得復論交情是以君子之事
　君也不茍為同不求為異其心祗知夙夜匪懈以事
　一人而已故孔子曰君子周而不比和而不同亦何
　植黨之有如虞廷二十二人或都或俞或吁或讓其
　時師師濟濟庶尹允諧夫豈無朋黨而後世不得目
　之為黨若唐之李逢吉秉政擅權引用張文新李訓
　李續之李虞劉栖楚姜治張權輿程昔範之徒分布
　要劇勢震朝野傾陷正直李宗閔惡李徳裕則引用
　牛僧孺等以排擯之而徳裕亦與宗閔各分朋黨更
　相傾軋致使其君興歎於去河北賊易去朝中黨難
　而唐祚因之以不振矣宋之章惇罔上行私引用蔡
　卞林希張商英黄履來之邵周秩上官均等居要地
　任言責協謀朋奸報復仇怨而蔡京蔡攸至於父子
　為敵各立門户宋亦以衰嗟乎以終身之心力不用
　之致君澤民而用之呼朋樹黨不用之服官行政而
　用之怙姦嫉賢究乃毒釀一時穢流萬世勢權有盡
　唾笑無窮夫何益哉彼有國者亦奚利有此臣哉此
　植黨之風人臣所當深戒者也
　　好名論
　凡為臣者宜崇實效不宜務虚名務名者其行必矯
　其意必浮茍取一時之聲稱而其言與事之當否弗
　顧也推原厥心以為吾發之於言舉之於事但可以
　見吾志成吾名足矣至於必可見之施行必可埀之
　永久者則皆貽之君上而彼不與夫使人人盡懷好
　名之心則國家之實事又將誰倚為戚為休不相闗
　切如秦人視越人之肥瘠漠然無所動其心豈非不
　忠之大者哉或曰孔子曰君子疾没世而名不稱名
　亦人所宜尚也茍盡不好名將敗徳踰閑罔知所忌
　不更可懼乎曰不然夫敗徳踰閑之徒乃不可一日
　容於世者也烏足道哉所謂不好名者令其専力於
　實以期有濟於國耳使實至而名從之則名非浮名
　詎不甚美惟一意於好名而不顧其實則雖言若近
　正事若近理皆斷不可行斷不可久者矣是故以好
　名之心事主則輔佐必不誠名為將順而實則陰飾
　依阿名曰劻勷而實則外沽侃直以好名之心用人
　則舉錯必不當所奬進者炫燿浮華之輩而擯抑者
　淳樸厚重之儒以好名之心進言則建白必不純或
　附於雷同而非本肺腑或出於矯激而自命孤髙以
　好名之心治民則愛養必不篤興一利或名美而實
　背除一害或名去而實存以好名之心飭行則踐履
　必不端或糲食敝服以鳴其亷或厚貎深情以文其
　度彼將以欺世盜聲匿情干譽而一朝敗露伎倆畢
　窮上必見棄於君下必見絶於友如王衍殷浩之流
　其明鑒也不特此充好名之弊必黨比矜争貽害深
　逺如東漢李膺荀昱等徒以善善惡惡更相標榜立
　顧廚俊及之名至隕其軀無禆於世此其人皆賢者
　而好名之弊尚至於斯況夫不崇實效純務虚名上
　則誤君外則誤世内則誤身者乎於戯可戒也已
　　營私論
　天地以無私成其至公人君奉之以馭天下故喜怒
　無毗刑賞必當況為人臣者而可懷私心以自遂者
　乎夫私每起於一念之㣲而害必及於天下之大不
　可以不戒也何也人惟無私則其識明其守堅其道
　平其衷坦何徳不成何功不立茍一有私則雖有過
　人之才為私所撓而皆不能以自見其遇事也明知
　為當行者或以不便於已而已之及不當行者則又
　明知其故第以有便於已而必行因之意慮昏憒是
　非淆亂外拂乎輿論而中常懷夫瞻顧之思欲望其
　進正人陳正言建正業豈可得哉是故營私之人深
　藏厥心乘間而發往往假正大之論議濟其陰險之
　謀以幾倖於人之墮其術中而不覺甚則以彼私心
　措諸行事跡其外亦似正人君子之所為而曖昧之
　衷常不可以質鬼神而告天地於是後國家之正務
　而先便身圗慮不及於四方而常急為子孫之計至
　或有所汲引則不問其人之賢與愚才之能與否而
　惟私是視所愛且譽者必其比昵者也不則有恩於
　彼者也不則欲招致之以為腹心者也所憎且毁者
　必其疎逺者也不則有怨於彼者也不則勲名才望
　出於已右而思所以排擠之者也夫惟出於私心故
　愛憎毁譽乖謬若此如唐之李林甫忌張九齡李適
　之盧絢則百計陰陷去之而後快喜王鉷吉溫羅希
　奭則引置要地以排抑正人嗟乎林甫秉國之鈞不
　可謂不尊十有九年不可謂不久賜以貢物不可謂
　不渥而乃恣意行私恐負君恩而不顧尚得謂之有
　人心哉私之不可不去也如斯矣然則去私當奈何
　曰化乃褊心祛乃忌心正乃偏心上惟效忠於主下
　惟加意於民逺則思後世之公評近則愛一身之名
　節然仰不愧于天俯不怍于人足以酧君恩而有益
　于天下為人臣者其慎思之
　　徇利論
　利之禍人甚矣哉古來臣以之敗名䘮徳亡身覆宗
　蔑不由此如張禹之内殖貨財元載之外通賕賂王
　戎之執籌㑹計石崇之聚賄争豪或被僇于當時或
　貽譏于後世故書儆貨利詩刺貪人魯褒致論於錢
　神崔烈見嘲于銅臭利之當戒自昔然矣或曰利何
　以禍人至此哉曰利也者利之反而害之隣也循利
　之徒其處心積慮昕夕圗維者惟利而已大則縱其
　谿壑之欲而細不遺夫錙銖念一注于豐腴而遂不
　復有及人之恵豈更能卑躬約已以名義為重哉是
　故嗜慾勝則神智昏昧久大之圗而計不出乎眉睫
　其始也亦未嘗無砥礪之志而一為利奪即頓䘮其
　所守不惜寡廉鮮恥以求之或機械巧設欺世以遂
　其侵漁或殘虐横加戕物以行其饕餮不知罔利既
　久叢怨必深既衆論之所難容必王章之所不貸即
　令偶逃國憲坐擁家貲而天道忌盈多藏賈禍詎得
　長享富厚哉嗟嗟既已委身為臣矣試思朝廷之所
　以任已者何其重百姓之所以望已者何其殷與夫
　生平之所以自許者何其逺且大而孶孶焉唯利是
　逐尚堪靦顔立於人世耶度其心不過圗一已之逸
　豫耳博一時之聲勢耳貽後人之饒裕耳夫逸豫之
　樂孰與禮義之髙聲勢之浮榮孰與事功之不朽貽
　以饒裕孰若貽以清白之為安且蹈危履險貪得無
　厭凶於而身害於而家又何如知止知足不辱不殆
　以潔其身而保其家也故漢臣董仲舒有言皇皇求
　財利常恐乏匱者庶人之意也皇皇求仁義常恐不
　能化民者大夫之意也奈何居大夫之位而為庶人
　之行哉且大臣不亷無以率下則小臣必汚小臣不
　亷無以治民則風俗必壞層累而下誅求勿已害必
　加於百姓而患仍中於邦家欲冀太平之理不可得
　矣夫利之為名人莫不知避今試詬一人曰汝徇利
　彼必艴然不受也及其見利又往往口鄙而心羨之
　或心知其非蔽於欲而躬蹈之曰吾姑取焉未必遽
　至於害也又奚怪乎清文濁質者之比比哉故反覆
　乎徇利之害令貪利者静思而力改之耳
　　驕志論
　今夫萬乘之君至尊也百官兆民㒺不從令茍惟所
　欲為孰能沮之然且兢兢焉仰畏天監俯顧民碞凡
　行政用人必式協輿情而不之咈乃為人臣子反逞
　其驕志可乎哉是以人臣之行莫善於敬莫不善於
　驕蓋驕則自盈自盈則惰慢之氣存於中傲肆之形
　見於色雖有善焉莫之能蓋矣或曰驕之類可得聞
　歟曰驕之為類多矣而大者有三有恃夫勲勞者有
　矜夫才學者有挾夫權勢者夫䇿勲立業亦人臣分
　内事耳在上者酬庸念舊或改容而禮貎之在下者
　必不宜自恃勲勞遂可怠其臣節至若才能學問靡
　有盡期謙則日底於有餘驕則日底於不足人臣幸
　以才學見用於時政宜虚已受人集思廣益庶幾足
　以答知遇而展經綸乃矜之而驕則雖有異材其亦
　不足觀也已若夫大權重勢維辟所以宰制天下者
　人臣靖共守法佐主分猷當以慶賞刑威還之朝廷
　而已不擅乃挾之而驕則何道也凡此者莫不始於
　自盈而其流弊遂不可殫述或曰其流弊奈何曰恃
　勲勞者茍有侈然自詡之心則恣意而行鮮所顧忌
　節制之則觖望之念生優而容之即又漸滋其䟦扈
　夫徳不勝驕則功不勝罪人主縱欲矜其舊勲而貰
　之詎可得哉矜其學而驕者謂天下之莫已若也於
　是發論必以為嘉謨創法必以為成憲諛之則以為
　賢而拂之即以為不肖夫天下之大豈無智能足以
　藉資者而自彼視之皆無足取終至佞人日親正士
　日踈豈第無益於身抑將貽誤於國矣恃權勢而驕
　者多因人主謂其足用不免專望而優待之望之也
　專彼則曰非我莫勝也待之也優乃又倚一人之所
　重之而習為倨傲至於頤指當世淩轢百僚彼且不
　知為驕也曰應也獨不念人主專望優待之意謂何
　而忍負之耶是故以韓信之勲勞驕焉而竟至怨望
　以王安石之才學驕焉而竟至執拗以竇憲之權勢
　驕焉而竟至凌肆驕之流弊如此故曰人之行莫善
　於敬莫不善於驕也或曰敬之善奈何曰唯敬則不
　特不敢恃勲勞而方懼無以盡吾力不特不敢矜才
　學而方懼無以副厥職不特不敢挾權勢而方懼無
　以免於過夫如是則何驕之有哉
　　作偽論
　人君之於臣也猶父之於子子無不可告於父之隱
　臣無不可達於君之情比而觀之其道一也故臣之
　事君一切智術皆無所施而惟以區區之衷可相得
　而罔間者無他曰誠而已矣不誠則偽偽則計謀日
　益拙思曰益勞而所以事君之道日益乖是故一誠
　有餘百偽不足人亦何事舍可恃之誠而作無益之
　偽乎原作偽之心亦各有其故矣或有身居樞要而
　中懷欺蔽欲以智巧惑主上之聰明遂乃反覆眩真
　以默逞夫私臆者或有素承優渥而心懼衰替思以
　迎合永固其恩寵遂乃顛倒是非而有所弗顧者
　或有性本柔靡而希㫖取容或有懾於威嚴而萎苶
　不振冀以獲上之歡心遂伺意屢遷不復自持其真
　見者或有外通請謁而苞苴是徇或有内庇知交而
　互為掩飾情殷私室念薄公家雖至身蹈欺䝉而不
　遑自恤者或有躁競之流茍於進取乃縁飾亷隅以
　倖遂夫詭獲者或有忌刻之徒慮夫人之勝已乃顯
　與而陰誣至於嶮巇之形生於俄頃者此其所行不
　同而為偽之心則一乃如之人無一可者小則挾術
　以文姦如王成之偽増户口以邀求上考張湯之懷
　詐面謾以致位三公大則藏欺以誤國如盧杞之陰
　深險賊以脅衆樹威丁謂之憸狡過人以嫉賢誑主
　有臣如此誠國家之大蠧哉大抵人臣之所望於君
　動曰君其信我勿疑耳夫上之於下孰不欲以至誠
　相接哉使人臣各秉誠以事其君亦何嫌何疑而不
　視為手足腹心也者夫惟因偽而後疑因疑而不信
　則皆作偽者之自取也故曰一誠有餘百偽不足嗟
　乎偽亦奚利於人哉孟子曰人之所以異於禽獸者
　幾希蓋以其有是至誠之心也今且去誠而崇偽其
　於禽獸又奚擇乎故不誠則偽不偽則誠纎介之差
　繆乃千里危乎㣲乎在人臣深辨之耳
　　附勢論
　夫人性不同或為剛克或為柔克而其能確乎立於
　天地之間而不可㧞者則在有定識與定力有定識
　則其察乎古今者明而辨乎人已者晰有定力則榮
　辱不能揺其外而利害不能動其衷故夫和而不流
　中立而不倚富貴不能淫貧賤不能移威武不能屈
　者皆有定識定力者也此其人豈復有附勢之事哉
　若夫附勢者往往内無所主而隨時事為去來外多
　所依而因世俗為俯仰平居既無不易之守遇事又
　鮮獨斷之才於是畏權門之赫奕羨仕路之紛華二
　者交戰於胷而不能以自立有為名髙也者而亦與
　之為名髙有為厚利也者而亦與之為厚利有為權
　謀也者而亦與之為權謀唯諾其言脂韋其色則諧
　媚之形也譎詐多方變遷不測則閃爍之衷也先意
　以迎瞰時而發則機巧之術也是故當勢臣之盛也
　倚為奥援趨承恐後密效其䇿顯樹其威及夫衰也
　則去枯集菀曾不崇朝甚且回面訾議隨聲而攻擊
　之以彌縫其故跡如林特劉承珪等之附王欽若而
　助之姦邪呂恵卿陳升之之附王安石而恣為翻覆
　豈非小人之尤者哉盍亦反而思之既一日為臣雖
　以主上之嚴威或有失焉猶當直諫不阿補闕而效
　之忠不敢自安於緘默彼勢臣亦臣耳果何怯於彼
　何益於已而葸葸曲謹營營趨赴如是哉茍人臣見
　勢而皆依附之則雖畢智盡能國家曾不得其一日
　之用如唐之韓泰韓煜柳宗元劉禹錫附玉叔文唱
　和議謀互相推奬中豈無一二智能之士而一失其
　身為萬世詬良可鑒哉夫惟其無定識定力故至於
　此或曰識與力何以定之曰在明大義在重大倫在
　植大本在行大道而已使已之所明者聖賢之訓而
　誠正之學也則孰得而亂之所重者君國之猷而臣
　子之經也則孰得而淆之所植者直方之性而正大
　之情也則孰得而撓之所行者忠孝之事而貞良之
　誼也則孰得而誘之誠如是也亦奚畏且羨於勢而
　附之為
　　曠官論
　人君執八柄以馭其臣人臣持一心以事其主此千
　古不易之常經也是故得百庸臣不如得一能臣得
　百能臣不如得一盡心之臣蓋才有長短所命於天
　不可强而同也至於循分效忠之心無人不可以自
　靖審若是斯庶官無曠庶績咸熙矣夫君之有庶官
　也猶天然天有四時以成嵗功人君有庶官以舉百
　職時失序則有愆伏之患官失職豈能免廢墮之憂
　哉乃自古來曠厥官者往往而有怠弛之人玩愒嵗
　月徒取膴仕厚禄以為光寵遂躭於逸豫不復䇿勵
　以樹立勲名此便已而曠官者也庸鄙之人碌碌取
　充位以為莫非王臣我何獨勞為於是隳國事於因
　循而泄泄然曾無所表見於世此諉衆而曠官者也
　邪曲之人遐棄正業若不相涉然乃持智計以徇私
　則弗遺力逮王事埤我惟茍焉塞責不恤其他此背
　公而曠官者也恣傲之人雖材足有為而髙自矜詡
　愜其意則殫力任之而不辭少拂抑焉即倦懈心生
　而故為不克勝任之狀此肆志而曠官者也若人者
　以之治事則多敗事以之圗功則鮮成功猶儼然號
　　為人臣不大可恥耶甚則有放蕩之人矯語清髙以
　　禮法為拘牽視簿書為鄙俗乃遺落一切而宅其心
　　於世事之表以縱情自娯如晉之王澄阮咸王尼胡
　　母輔之等浮誕相矜廢弛職業至於頺風敗俗名教
　　蕩然不更可歎息痛恨也哉昔公父文伯之母猶知
　　勉其子以考職序業而稱書説禮之徒反昧此義是
　　何其智出婦人下也蓋秩無論崇卑事無論大小職
　　無論重輕惟克既厥心始為有利於國之臣子不然
　　縻禄素餐尸位溺職猶欲長保身名不即罪戾其可
　　得哉夫君之馭臣爵之禄之予之置之生之凡以教
　　忠奬善勵天下人臣之心耳至人臣自昧厥心因以
　　負上之心然後必不得已而有奪之廢之誅之之事
　　夫豈在上之初念哉於戯治亂之理在庶官敬忽之
　　幾在一心為人臣者奈何不察
　
御定人臣儆心録
