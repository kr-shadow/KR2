#+TITLE: 溪蠻叢笑-宋-朱輔
#+DATE: 2016-06-11 12:22:15
#+SOURCE: github.com/kanripo/KR2k0140 master 595047a5                
欽定四庫全書　　　　　史部十一
　溪蠻叢笑　　　　　　　地理類十(外紀之屬/)
　　提要
　　　　(臣/)等謹案溪蠻叢笑一卷宋朱輔撰輔字季
　　　　公桐鄉人不詳其仕履惟虎丘志載所作詠
　　　　虎丘詩一首知為南宋末人耳溪蠻者即後
　　　　漢詩所謂五溪蠻者懷太子註稱武陵有雄
　　　　溪樠溪西溪潕溪辰溪悉是蠻夷所居故謂
　　　　五溪蠻在今辰州界者是也輔葢甞服官其
　　　　地故據所聞見作為是書所記諸蠻風土物
　　　　産頗備如闌干布之傳於漢代三脊茅之出
　　　　於包茅山數典亦為詳瞻至其俗尚之異種
　　　　類之别曲折纎悉臚列明晰事雖鄙而詞頗
　　　　雅可謂工於叙述用資考證多益見聞固不
　　　　容以瑣屑廢矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　溪蠻叢笑
　　　　　　　　　　　　　宋　朱輔　撰
　　木契
刻木為符契長短大小不等冗其傍多至十數各志其
事持以岀驗名木契
　　犵黨
岀入坐卧必以刀自隨小者尤銛利名犵黨
　　釣藤酒
酒以火成不醡不蒭兩缶東西以藤吸取名釣藤酒
　　金鷄
羽族似雉者金項火背斑尾揚翹志意揭驕籠之不能
馴
　　茅花被
犵狫無綿揉茅花絮布被一被數幅聫貫以成山猺皆
卧板夜燃以火犵狫視猺則為富矣
　　辰砂
辰錦砂最良麻陽即古錦州舊𨽻辰郡砂自折二至折
十皆顆塊佳者為箭鏃結不實者為肺砂碎則有趢趗
末則有藥砂砂出萬山之崖為最犵狫以火攻取
　　犵狫裙
裙幅兩頭縫㫁自足而入闌斑厚重下一段純以紅范
史所謂獨力衣恐是也蓋裸袒以裙代袴雖盛服不去
去則犯鬼
　　金繫帶
硯石出黎溪今大溪深溪竹寨溪木林岡石皆可亂真
紫石勝揭石熱猺亦能礪砥黎溪為最蓋於淘金井中
取之近亦艱得有紫緑二色圍黄線者名金繫帶
　　粉紅水銀
水銀出於朱砂因火而就或謂砂復生水銀非也名粉
紅水銀
　　砂牀
石之不碎而砂附著其上者名砂牀
　　水秀鐡
鐡之精英在水數十年者名水秀
　　順水班
蠶事少桑多柘繭薄小不可繰可緝為紬或以五色間
染布為偽名順水班
　　葫蘆笙
潘安仁笙賦曲沃懸匏汶陽孤篠皆笙之材蠻所吹葫
蘆笙亦匏篠餘意但列管六與說文十三簧不同耳名
葫蘆笙
　　燕子花
紫花全類燕子花生於藤一枝數葩
　　不闌帶
蠻女以織帶束髮狀如絰帶不闌者斑也蓋反切語俚
俗謂團為突欒孔為窟籠亦此意也
　　野鷄斑
枋板皆杉也木身為枋枝梢為板又分等則曰出等甲
頭曰長行曰刀斧皆枋也曰水路曰笏削曰中杠皆板
也腦子香以文如雉者為最佳名野鷄斑
　　娘子布
漢傳載闌干闌干獠言紵合有續織細白苧麻以旬月
而成名娘子布
　　㸃蠟幔
溪洞愛銅鼓甚於金玉每模取鼓文以蠟刻板印布入
靛缸漬染名㸃蠟幔
　　絲金
沙中揀金又出於石碎石而取者色視沙金為勝金有
苗路夫匠識之名絲金
　　馬王菜
葉似蔓菁味苦多刺即諸葛菜也
　　三脊茅
麻陽苞茅山茅生三脊孟康曰零茅揚雄曰璚茅皆三
脊也齊桓公責楚苞茅不入者即此
　　雅銜草
紫草爾雅謂之藐廣雅謂之茈䓞本草云生楚地三月
采根隂乾猺人以社前者名為雅銜草
　　鷄骨香
降真本出南海今溪洞山僻處亦有似是而非勁瘦不
甚香名鷄骨香
　　出山銀
西溪接靖州境出鉛以中有銀銀體差黒未經坯銷名
出山銀
　　鷄末子
古有細蟲曰焦螟集於蚊睫蠻地有蟲極細拭目難覩
黑㸃著身抓掻不可耐名雞末子
　　九肋鼈
沙鼈似馬蹄者佳九肋出沅江
　　銅鼓
蠻地多古銅有銅柱馬希範所立麻陽有銅鼓蓋江水
中掘得如大鐘長筩三十六乳重百餘斤今入天慶觀
并有銅像二相傳唐明皇像餘散他處鼓尤多其文環
以甲士中空無底名銅鼔
　　不乃羮
牛羊膓臟畧擺洗羮以饗客臭不可近食之既則大喜
嶺表録異曰交趾重不乃羮先鼻引其汁不乃者反切
擺也
　　圏布
桑味苦葉小分三义蠶所不食犵狫取皮績布繫之於
腰以代機紅緯囘環通不過丈餘名圈布
　　豎眼犵狫
犵狫蠻之尤怪者兩目直生惡青衣人遇之則有禍去
麻陽百餘里不常見
　　獨木船
蠻地多楠有極大者刳以為船
　　芷
香草見離騷有一穗數花與蕙芷不同開亦先後皆蘭
類也
　　黄猫頭
蠻類不巾髮卷曲照日金色故名
　　光面蠟
蠟出山不經偽者名光面作偽者雜以粟
　　飛紽
土俗嵗節數日野外男女分兩朋各以五色綵囊豆粟
往來抛接名飛紽
　　客鼓
鼓之節不一有暗箭鼓集人鼓犒設鼓饗客亦以此逺
近聽以為準酒酣少有參商則鼓聲隨變終無他者名
客鼓
　　固項
牛漆牛皮以䕶頭頸名固項
　　銀鵓鳩
犵狫之富者多以白金象鳥獸形為酒藤或為牛角鵓
鳩之狀尤多每聚飲盛列以誇客
　　筒環
犵狫妻女年十五六敲去右邉上一齒以竹圍五寸長
三寸裹錫穿之兩耳名筒環
　　門欵
彼此㰱血誓約緩急相援名門欵
　　大設
富洞以九月燕及三年一犒為大設
　　入地
犵狫自别洞奔來此地居止名入地
　　鸕鷀號
戰鬭出入羣聚發喊以張聲勢也
　　羊棲
犵狫以鬼禁所居不著地雖酋長之富屋宇之多亦皆
去地數尺以巨木排比如省民羊柵葉覆屋者名曰羊
棲
　　左右押衙
犵狫比猺猫則妄自尊大嵗時旦望或客至皆排衙主
盟其事者為隊公又其次名左右押衙
　　坐草
山猺潜出省地茅葦中射弩奪物機不虛發名坐草
　　客語
能省民之言者名客語
　　準把
互市踰約價償未足則刼去省民或甲以乙代名曰準
把
　　踏歌
習俗死亡羣聚歌舞輒聫手蹋地為節喪家椎牛多釀
以待名踏歌
　　讐殺
夷性好殺一語不合便刺以刃百十年必報乃已名曰
讐殺
　　專事
溪洞文移他人不同能特選往來之熟者名專事
　　骨債
或為傭而亡或以債而死約牛牲若干償還其名曰骨
債
　　走鬼
初夏徒居數日以舍祖居否則有禍名走鬼
　　鼻飲
犵狫飲不以口而以鼻名曰鼻飲
　　喫鄉
秋冬之交聚飲以樂名喫鄉
　　癆魚
山猺無魚具上下㫁其水揉蓼葉困魚魚以辣出名癆
魚
　　賣首
犵狫之受犒者如熟户之猺既納欵聽命縱其出入省
他州縣差人管轄或許自推首名賣首
　　打寮
山猺穴居野處雖有屋以庇風雨不過剪茅义木而已
名打寮
　　生界
去州縣堡寨逺不属王化者名生界
　　呈生
祭祀必先以生物呈獻神許則殺以血和酒名呈生
　　拕親
山猺婚娶聘物以銅與鹽至端午約於山上相擕而歸
名拕親
　　骨浪
猺獠睡不以牀冬不覆被用三义木支闊板旁燃火炙
背板焦則易蓋以板之易得也以輾轉之意名骨浪
　　隊小
犵狫之隨從者如軍中行伍名隊小
　　舞杴
醉後以長柄木杴跳舞亦有音節也
　　平坦
巢穴外雖峙嶮中極寛廣且以一處言之犵狫有鳥落
平言鳥飛不能盡也周數十里皆腴田凡平地名曰平
坦
　　例牛
牛客多行桃源路洞中占軍事勝負及疾病祈禳皆以
牛用名例牛
　　跳鷄模
藝精者擲刀空中接之名雞模
　　洗面(缺/)
　　奴狗
犵狫之為傭者名奴狗
　　背籠
負物不以肩用木為半枷之狀箝其項以布帶或皮繫
之額上名背籠
　　葬堂
死者諸子照水内一人背屍以箭射地箭落處定穴穴
中藉以木貧則已富者不問嵗月釀酒屠牛呼團洞發
骨而出易以小函或枷崖屋或掛大木風霜剥落皆置
不問名𦵏堂
　　大十五
蠻鄉最重重午不論生熟界出觀競渡三日而歸既望
復出謂之大十五􁊁分五色皂船之神尤惡去來必有
風雨一月前衆船下水飲食男女不敢共處弔屈原正
楚俗也
　　隘口
凡衆山環鎖盤紆岪欝絶頂貫大木數十百穴一門來
去此古人因谷為寨因山為障之意名曰隘口
　　十莊
數十年前猺獠侵占蝦蟇行寨省地土人申請招致靖
州犵狫防托借田買屋以居名十莊院
　　漚榔
牛榔木多漿猫猺嵗饑闕食則先以火窖地握根置窖
中壓以石义用火漚熟(漚漬/盦也)搗作餅餌名漚榔
　　椎結
胎髮不薙除長大而無􁆽箆不裸巾蓬垢鬇鬡自古已
然莫可化也名椎結
　　富貴坊
競渡預以四月八日下船俗聚飲江岸舟子各招他客
盛列飲饌以相誇大或獨酌食前方丈羣蠻環觀如雲
一年盛亊名富貴坊
　　對刀
甲與乙有隙兩相鬭敵背牌䕶身逺以標鎗鎗盡挺刃
而前名對刀
　　出面
拕親之後年生子引妻擕子歸見婦家名出面
　
　
　
　
　
　
　
　
　
　
　
　
　
　溪蠻叢笑
