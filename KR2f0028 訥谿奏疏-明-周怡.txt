#+TITLE: 訥谿奏疏-明-周怡
#+DATE: 2016-06-11 12:21:28
#+SOURCE: github.com/kanripo/KR2f0028 master 8004cc6c                
欽定四庫全書　　　　　史部六
　訥谿奏疏　　　　　　　詔令奏議𩔖二(奏議之/屬)
　　提要
　　　　(臣/)等謹案訥谿奏疏一巻明周怡撰怡字順
　　　　之號都峰改號訥谿太平人嘉靖戊戌進士
　　　　怡初居吏垣以言事忤嚴嵩廷杖下錦衣獄
　　　　三年世宗感箕仙之言得與楊爵劉魁同出
　　　　獄未幾以熊浹劾箕仙誣妄激世宗怒復逮
　　　　入獄又二年始得釋隆慶初召為太常寺少
　　　　卿又上疏忤中官外調山東按察司僉事稍
　　　　遷司業仍為太常寺少卿以卒平生觸犯權
　　　　倖至再至三困踣顛連僅存一息而其志百
　　　　折不改勁直忠亮卓然為一代完人是集為
　　　　其弟恪所編凡吏科奏疏十一篇太常奏疏
　　　　二篇雖巻帙無多而生氣凛然猶足以見其
　　　　梗概也巻末乞休一疏註曰李石麓相公不
　　　　允上李石麓者大學士李春芳號也葢怡放
　　　　廢以後不欲再出而春芳以穆宗新政欲奬
　　　　用直臣故格之不使上達然怡訖不得大用
　　　　殆亦如郭公之善善歟乾隆四十五年三月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　訥谿奏疏
　　　　　　　　　　　　　明　周怡　撰
吏科給事中臣周怡謹題為督撫大臣罔上不忠乞賜
諭責以振風紀事竊惟撫按之臣受天子明命分理一
方生民休戚賴以蘇息茍仰思朝廷付託之重一方瞻
仰之大則所以惕心飭躬慎官畏法真如負重而涉淵
冰寜肯專恣自大廢法徇情自戾官方耶今天下為朝
廷牧赤子專則守令次則藩臬為撫按者留意賢否欽
慎自嚴則下觀而敬畏生賢者勤而貞志彌篤不肖者
憚而非念潛消其利濟一方甚大况甄别嚴明孰敢越
志近觀某舉劾方面守令二疏臣等竊不自安者數日
某以其官則兵部尚書其權則右都御史其責則提督
廵撫其地則兩廣實朝廷之遐方邊徼朝廷所以隆其秩
位重其權任非以侈大某之身蓋以逺方之民蒙朝廷
之徳化視畿甸近藩為逺故命之重臣欲其敷宣皇
化覃洽海濵如畿甸近藩甚盛意也為某者肯一念及
此其所舉動必不茍且輕易今於兩廣布按二司止舉
以市恩獨以一都指揮僉事某劾以藉口兩廣猺獞冦
竊東剽西掠日有警傳文徳武偹不宜偏有輕重今惟
舉文劾武重俎豆而輕介胄非所以為勸豈惟南越之
將士憤怏今西地多事之日嬰鋒蹈刄則責之以死命
而舉賢旌能獨不録其㣲長搜瑕索瘢獨於此輩深刻
臣恐武夫聞之解體難望其臨敵有血戰死綏之志兩
廣所轄郡邑寔繁見任守令廢怠官守者寜無數人本
官於廣東則劾雷州府知府葉於廣西則劾栁州府知
府戴及查本官及巡按同日報缺官本内柳州府知府
戴已於四月初五日准告致仕夲官劾䟽發於四月二
十日據傳聞之言戴於四月初五日已前已經離任囬
籍去訖又查嘉靖二十一年十一月日本官報缺官本
内雷州府知府葉已於本年十月日丁憂去訖二臣之
衰老廢敗亦有年矣一則以去任踰年而始劾之一則
以去任踰月而猶劾之無乃以見任者情勢難言假以
去任者朦朧塞責茍且欺罔莫此為大舉刺本以激揚
今反以長惡遂姦何可望其廉貪而貞淫耶觀所劾則
知所舉多狥情不可以盡信觀舉劾一事則知經略他
務多虚應不可以為賴叨竊大位大禄大權而茍且欺
罔如此臣竊為朝廷不平焉臣㨿事論事知其無以人事
君之忠其諸風聞之言不敢一槩妄瀆聖聽伏惟陛下
軫念民瘼不遺遐方勑下吏部都察院叅論其素行議
擬去留上請宸斷或嚴示戒罰以責晚効仍令該部通
行各處撫按以後舉刺不許狥情市恩茍且欺罔有負
任使庶官箴有嚴法守不隳而風紀振揚非小補也臣
待罪言責義不敢黙惟聖明𢎞納嘉靖二十一年十二
月日題
吏科給事中臣周怡謹題為竭􁏏血忱懇祈天鑒非常
變異詔求直言通行中外痛加脩省以荅天心罔極仁
愛事臣愚竊謂穹然上覆者天也隤然下載者地也巍
然首岀綜天地而立極者帝也天地奠位者常也如日
月星辰風雷雲霧海嶽泉石人物之𩔖一失其常則皆
謂之變也人君之位曰天位禄曰天禄事曰天工語曰
天言禮曰天秩典曰天叙命徳曰天命討罪曰天討以
昭人君即天也不言地者統天之尊也天地之常人君
之常也天地之變人君即引以自咎通行警戒大小臣
工各勵修省期以復於常也近照欽天監奏稱嘉靖二
十二年正月初一日日食不及三分且日未岀時候即
同不食免行救䕶奉聖㫖是欽此欽遵臣愚竊謂懸象
著明莫大乎日月日月之食天變之大者也雖曰少食
即同不食臣則以為與其少虧不如無虧救䕶可免修
省不可無也正月之朔乃嵗之首也月之首也日之首
也其食在日未岀時則又時之首也是可不謂之大變
耶臣愚竊窺天象有符聖功聖人慎獨之功戒慎不覩
恐懼不聞蓋在幽暗隱㣲之中人所不知而已所獨知
之地戰兢惕厲夙夜憂勤此聖人所以能立無過之地
也故曰君子之不可及者其唯人之所不見乎日之未
岀方食而旋復即不見是圖不逺之復之象也伏覩皇
上臨御以來敬天勤民昕夕無間聖徳格天切憂勤之
心致中和之極宜天地位而萬物育無少變異然古人
以天變不作為天意忘棄以天變之見為天心仁愛是
則天變實所以資聖功也且承君之命而致之民者臣
也夙夜匪懈以事一人臣之職也臣職不修則化理自
虧天象之變必不虛生近照禮部𩔖奏災異奉聖㫖是
上天仁愛災異疊見以示警告事關朕躬的知道了便
通行各該衙門官員痛加脩省盡心職業共圖治理以
回天意欽此欽遵臣有以仰見聖心懇切不自滿足誠
堯舜其猶病諸文王望道未見之心也視彼遇災而懼
側身修行者大不侔矣夫既通行脩省臣似不必贅也
而復喋喋者竊以憂勤惕厲而無間者聖心也安常襲
故者臣下之積痼也𩔖奏災異乃禮部毎年嵗終之常
例也其不以常行文移了未完故事之心視之者鮮矣
更望皇上俯念元旦日食非常之異特發明詔求直言
通行中外各該衙門官員痛加脩省共圖維新之治夫
直言者盛世事也故曰主聖則臣直禹之告舜則曰無
若丹朱傲慢遊是好傲虐是作罔晝夜頟頟罔水行舟
朋淫於家用殄厥世姬旦之告成王則曰無若殷王受
之迷亂􁏴於酒徳哉夫聖莫過於大舜其不為丹朱曾
謂禹猶不知耶成王嗣周之初其不宜指以亡國之主
曾謂姬旦有不知耶而二臣直言如是此見虞周君臣
和氣洽於上下畧無猜嫌所以更相飭戒用成迓衡之
治所謂泰和元氣在唐虞成周宇宙間誠為知言後世
忠臣務為諷諫意非不美苐言辭㣲婉未免蔽晦本意
莫若直言直指尤為光明何事為今日大難而最當先
務者何事為今日大費而最當先罷者何人為大賢而
為今日當先舉者何人為大蠧而為今日當先退者何
事為今日最所忌諱而難言何事為今日最為𦂳要而
難行者何刑為枉而當正者何賞為濫而當節者凡有
闗於時政務要知無不言言無不盡明白直陳毋晦正
意萬一所陳有可裨補聖徳者不妨已精而益求其精
巳盛而益求其盛將見行之天下而臣民稱聖傳之後
世而史冊生輝各該衙門官員將奉徳意將見賢者益
自砥礪而勇於爲善中才益自振作而求入於善不賢
者亦知所畏憚而改行以從善矣陛下和徳於上自宰
相以至百執事和政於下百姓泰和於天下天地呈祥
神人胥慶實我明萬萬世無疆之福皇上萬萬嵗無疆
之夀宗社幸甚天下幸甚㣲臣一念忠赤冒昧進言伏
蒙天鑒雖萬死亦無辭也謹題嘉靖二十一年十二月
日題
吏科給事中臣周怡謹題為懇乞聖斷俯從人心亟罷
不職大臣以重禦戎根本事臣竊惟連嵗邊疆大肆冦
逼更畨迭入殘困山西震驚畿甸自古邊陲之患於今
為甚人皆知籌邊失䇿由撫緫之臣不職以致敵人輕
忽突來突去肆無忌憚不知邊臣不職實由根本之地
大臣不職之所致不於根本之圖而惟枝葉是務未見
其善也夫禦戎之要莫急於兵馬錢糧根本之地莫重
於户兵二部兵食不足雖有良廵撫名總兵亦無所用
其智勇户兵不得其人而欲足食足兵必不可得也臣
觀户部尚書李如圭之理錢糧是果有經國之謀者乎
今當邊圉多事主客官兵所急需者惟在糧草一有不
繼則難以號令而䇿勵之各鎮撫臣每有題請荷蒙皇
上俞允下之戸部議處如圭昏然醉夢漫不經心該部
司官各以職掌呈議方且悻目視之叱言邊鎮之事自
有邊鎮之臣當處何預戸部動為題覆夫尋常無事之
時尚當悉心竭力變通調度以求生財裕國之道今乃
於要急之日蔑視國事罔脩職業闒茸無為誤事不忠
如此將焉用之今山西地方屢遭邊冦上厪聖心軫念
生靈去嵗蠲免税糧二年今又蠲免二年又發内帑之
銀專命大臣賑濟其憂深慮切真痌瘝乃身之心也如
圭曾亦思所以仰承徳意下恤邊方上不病國下不病
民而有變通調度之方否耶臣又訪得河南周府徃嵗
奏增禄米價銀此時戸部尚書李如圭貪受賄賂不思
大計不行勘查徑自覆題毎石加銀壹錢該加銀貳萬
肆千餘兩原價毎石折色叄錢伍分遵行巳乆尚且嵗
有積欠無能追納河南廵撫都御史魏因地方時勢之
難又經題奏户部宜圖上下經乆之計大為處置如圭
竟不爲之一處臣見舊逋愈加積欠新増徒有虚數而
巳臣聞周府聞撫臣有奏令人齎銀壹萬餘兩賂送李
如圭等乃爲覆題仍准加銀壹錢周府分𣲖禄米毎石
扣支銀伍分該銀壹萬貳千餘兩以補前費遂致宗室
閧然不平訐呈廵撫等衙門至今追銀問罪未結夫王
府係天潢一𣲖帝室懿親其應得禄米自有定數應増
應减自有法例其屈伸盈縮與時消息是亦該部之責
也如其當増則亦當查前此何爲而不増及今時可増與
否明白議處請自上裁豈可貪受賄賂以私賣耶如不
當増則枉法受賂尤大不可於王室至親尚敢奸貪不
法而况於其他耶夫以大臣而志在貪利則於國事宜
其昏然而莫之理也河南見鞠其獄明証指驗人人得
而知之况河南連嵗災傷河南邊防之費困不可支今
又嵗増銀貳萬肆千餘兩廵撫知其難而處之户部獨
忍不爲之一處耶况今日大工之建邊防之費日新月
盛朝廷之帑藏已虚百姓之膏脂亦竭雖各宗室賢王
亦知上體國憂皆有孝敬之心各獻金銀以助朝廷之
萬一寜肯於祿米定價更欲求加以重困朝廷耶如圭
職掌司農罔思國計徒負癰尰之軀四維不知無異土
木之偶一籌莫展乃反徇私貪賂負朝廷之恩壊國家
之政王府不霑實惠百姓日見流亡尚何望其生財足
用以給邊防之需耶如圭不罷欲求錢糧之有調度充
足决不可得也其兵部尚書張瓚之司兵馬是果有折
衝之才者乎屢經言官論劾不知求退毎荷皇上姑留
罔知報効凡一都督總兵副叅遊備之陞補無非平時
賄賂之私人其賄賂者豈皆盡取諸私囊無非借貸於
巨室一得陞補即遂刻剥軍士以償債肥家如此用人
安望其有奮不顧生舍命敵愾者乎今雖痛念邊毒
重惟主憂不受一賂而用智勇之將其爲用者亦確信
素日之心術而深疑今日之舉用以為危急之日雖舉
用不計而饋賂之乏終任用不堅後之繼今者亦猶今
之繼昔也今日何賴於瓚而尚可任用之耶以為福將
耶則今日折衝非才明矣以為罷瓚則無能代者自古
無借才之憂堂堂天下豈以無人為患耶往者陜西奏
徼倖之功本兵先䝉殊賞廕子錦衣該司郎中王即陞
應天府府丞今日山西屢至失事巡撫總兵寘之重罪
則本兵亦當先受顯戮其仍有當連及者亦宜詳議可
否豈有成則先論其賞敗獨不可分受其罰即近日敵
冦山西搶掠二十七州縣孶畜一空子女盡去殺傷之
慘尤不忍聞兵部近議用夜不收三十名在京常川往
來爪探消息緩急以為之備巡撫山西都御史劉乃厚
賞之該部復厚勞之令其勿言山西之慘止言邊冦巳
困殺馬而食職方司郎中楊公然揚言士夫慶敵之困
以懈衆心以罔朝廷瓚等職掌本兵九法罔建乃互爲
欺蔽上負聖眷而不顧甘心貪昧下犯人言而不恤尚
何望其折衝萬里以制邊冦之横耶張瓚不罷欲求智
勇忠義之將决不可得也是二人者不宜一日居乎其
位者也其提督十二團營兵部尚書劉天和年垂衰暮
日薄桑榆步履艱難足欲前而屢却氣血衰憊志欲銳
而莫遂昨觀各城門揚兵之議有同兒戱此可觀謀矣
團營之兵挑選精銳内以為王室干城之重衛外以備
四方不虞之援救必須精敏奮厲之臣以提督之則可
以作六軍之生氣以備萬里之長城今天和果方叔元
老而克壯其猷者乎竊謂其自知必不能也重兵要務
之地非養老圖安之所若用此衰憊以當重任必誤國
家之大事但天和壯嵗自立素負重望今及衰年精神
䇿勵自不能前合無容令致仕以全晚節别簡才智勵
精之臣以充其位則於國體軍務兩得之矣朝廷命廷
臣集議更置撫臣博求將材又命勲臣傳諭户兵其所
以籌邊經國必期兵食之足將帥之良計岀萬全戰可
百克大宣威於沙漠以盡滅邊冦解邊民倒懸之望快
中外雲霓之心以致聖心焦勞慮傷心血主憂臣辱分
義不容巳者一時大小臣工罔不思忘生徇國奮勇敵
愾以紓皇上西顧之憂而重要之地尚使匪人充之則
無以新天下之耳目鼓中外之勇志是亦尋常虗應故
事而已未見其實修内攘外為匡國滅冦之圗也伏望皇
上軫念邊陲重圖根本大施威斷慎簡重臣或令自陳
或令致仕早賜罷黜速易賢才以圖億萬年長乆之計
以振今日中興之治實宗社無疆之福邊方再造之願
也臣待罪言職深悉時艱但知一得為國之忠不顧衆
怒殺身之禍惟聖明畱神裁察則宗社幸甚天下幸甚
臣冒昧進言無任殞越之至嘉靖二十二年二月日題
吏科給事中臣周怡謹題為紏正撫臣濫舉失體事竊
惟治理之要莫先於用人勸懲之機莫要於揚激伏覩
勑諭巡按御史必曰勸懲得體人自敬服欽此朝廷之
予奪部院之考察皆據撫按舉劾之䟽舉劾之典誠鼓
舞人才轉移治亂闗係匪輕不可不慎也是故舉劾當
則剛正廉明者定而貪暴卑謟者逺舉劾濫則剛正廉
明者耻而貪暴卑謟者肆矣部院據監司之舉劾考庶
官之賢否而監司之賢否亦於此焉辨史曰達視其所
舉是巳何也水流濕火就燥各以𩔖從也近閲巡撫湖
廣右副都御史陸杰厯論官属賢否境内人才各疏其
所論薦果恊公論與否臣不能悉知但平居論人咸謂
才難今觀本官所舉未免雜濫太甚即今日之方面既
有舉而無劾則來年之考察宜有陟而無黜也照磨縣
丞非謂無賢竊謂天地似廣未必若是多賢爾其一疏
薦大冶縣主簿郭則曰縣知有丞而不聞有令其一疏
薦大冶縣知縣張朝錫則曰端謹自持而民隱恤剛柔
相濟而邑政脩夫既不聞有令張朝錫又何爲而薦耶
兩疏並舉自為矛盾其薦境内三人而廖道南與焉夫
道南何如人也人品鄙劣心行汙穢貪淫邪媚里閈所
賤惡縉紳所不齒者即有華藻靡詞不過雕蟲小技非
有本之學理到之言居可訓俗岀可華國者也巳燼之
灰夣想再燃既腐之木妄覩復發在道南蓋晝夜未忘
寢食在念也苦恨無階可進漫自獻頌希圖使其在位
猶當力詆屏斥以清仕班今既考察不謹奉有明㫖閒
住是舉朝公論衆以為不可而退者非若偶遭譴謫或
一二人之論劾者可同日語也杰或不知而舉之不明
也知而舉之不忠也不明不忠將焉用之杰之大槩昭
然於所舉見之矣臣又見近日各處巡撫舉薦太濫大
抵資秩巳崇𩔖皆援結自固甚者因而為利又其下也
况嘉靖二十三年正月該考察天下來朝官員賢否雖
曰黜幽陟明而黜尤最重若不嚴行申明未免承訛襲
舛虚應故事賢不肖無所勸懲而治理荒矣伏乞陛下
軫念生靈圖惟治理降勑切責陸杰引用匪人大虧忠
藎薄示懲罰仍勑吏部查照該部近題准事理申諭各
處撫按悉心博訪務要甄别賢否無惑人言無持兩可
無徇鄉故無偏愛憎無恱謟佞而醜正直無庇權要而
踈孤寒除撫按接任未及三月者不必舉劾外其餘無
分逺近俱限二十二年十一月以裏各具所属賢否實
跡奏聞其例不舉劾者明開揭帖定註的確考語另送
部院查考來年考察衆以為可黜者查撫按之疏却在
舉列則撫按連坐為妄舉者戒庶舉劾精嚴勸懲得體
賢者日興不賢者日逺而治化彰矣其境内人才務要
察其才徳果係天下之望去位非有不湔之罪方許論
薦其鄉評素短善狀不聞不許徇私妄舉以為他日起
用之地其有違例舉者罪深作俑惡同圮族聽部院考
察科道論劾則公是定而士風端其於治化豈曰小補
之哉臣待罪該科義不容黙惟聖明𢎞納庶官幸甚天
下幸甚臣冒昧狂瀆無任戰慄隕越之至縁係紏正撫
臣濫舉失體事理未敢擅便謹題請㫖嘉靖二十二年
四月初五日題
吏科給事中臣周怡謹題為姦憸輔臣欺罔專恣懇乞
聖明早辨嚴絶以防㣲杜漸事嘉靖二十一年八月十
五日伏蒙陛下勑令禮部尚書嚴嵩入閣辨事維時臣
等即論重位不宜任以匪人既而言論紛集未䝉採納
而於嵩也任之益篤遇之益隆夫豈真以嵩為賢而任
之勿貳耶抑豈以臣等之言真為未是而不用耶蓋以
嵩之奔走於陛下左右亦有年矣其心術之奸回行檢
之汙穢人品之鄙劣識見之淺陋亦巳照之悉矣第以
目前奔走承順頗可驅役一時未有當意者姑令承乏
亦因以試之庶幾感深圖報因言知耻飭躬勵行改惡
自新嵩未必無人心者嵩因人言自陳之疏云臣之頌
寃真若沉於苦海又云人泥往事為嵩計者宜蚤夜以
思上感聖明簡任殊遇於衆怒羣猜之日下耻人言顯
詆為譏以崇㓙極醜之名痛省往愆翻圖新美庶㡬上
可以仰答聖明之萬一下可以少息人言之責望不宜
積迷不悟就下不返長負國恩反讐公是卒自歸於盧
杞裴延齡同流近於嘉靖二十二年二月内又䝉陛下
賜嵩以忠勤敏達銀記殊錫異數日新嵗盛嵩自揣分
遭際竒逢即殺身以報猶為恒情古云士為知巳者死
况一身復荷聖明之陶鑄耶陛下錫以忠勤敏達四字
豈謂嵩果能稱此耶夫亦金錢愧心之意將使嵩思果
忠矣勤矣敏與達矣抑未能如聖諭之責望耶反觀内
省夙興夜寐勉求四字上以増聖明用人之光下以稱
輔臣弼君之任聖意淵深或在於此嵩自翟鑾卧病未
岀之後幸可以專柄攬權之時凡近日陛下於在廷諸
臣小懲大戒無非激勵羣䇿共圖治理中外警惕罔不
戒省此即日月之明雷霆之威人所共見共聞者也爲
輔臣者即有票擬調㫖之役亦不過贊理化育而從違
可否岀自朝廷孰敢竊以為威福耶書曰惟辟作威惟
辟作福臣無敢作威無敢作福臣而有作威作福者必
害於而家㓙於而國典刑具在孰敢不欽嵩乃揚揚自
竊為威福遂使待罪承恩者車馬駢集於私門少不順
附者即有播弄近如王堯封其為人不齒於士論鄉評
人人知之嵩等不知何故乃欲援引却揑稱陛下之意
欲用之親約吏部尚書許讚到東閣傳示聖意比該部
猶以未見的實且未推舉及奉明㫖再推兩員來看欽
此然後以王堯封推上果蒙欽㸃一時大小諸臣驚愕
無措以為聖嚮方切姑各忍而未言果能不負則亦巳
矣如其誤事言之未晚也兹南京科道等官張汝棟等
各具疏論劾即奉明㫖王堯封着照前㫖不許推用這
員缺另推兩員來看欽此綸音煥赫宸翰輝煌中外諸
臣豁然痛快至明至斷乃聖乃神堯舜其猶病諸不意
聖明之世嵩等乃敢欺罔一至於此耶即陛下有欲用
王堯封之意嵩等尤當力論其未可堅執以爲不敢奉
詔不宜依阿曲從致皇上有後悔也如非聖意則嵩等
欺罔之罪律例昭然嵩又嘗對人言即今翟鑾病乆不
出嘗以是面奏陛下房杜謀斷相資臣以一身兼之為
難陛下稱以古昔周公亦只一人此言有無不可知誠
如聖諭則嵩當毛竦汗流愧悚不暇佩服聖訓永言師
法可也尚可揚揚誇詡於人以自侈大耶周公之相成
王其事具在方䇿嵩盍取以為則輔相之職莫大於進
賢退不肖勸善懲惡為朝廷樹風教貽典則也今多事
時正求賢擇才為急海内英豪不為乏人見任去任寜
無數人可用者嵩可諉於不知耶知則宜時聞於上岀
格推用為時解紓未聞其推一賢舉一能是蔽賢也不
知則宜汲汲求之不宜泄泄沓沓美食安坐行呼唱於
内庭外衢而巳耶如樊繼祖附勢媚竈蝇營狗趨惡跡
穢状真有罄南山之竹不足以盡書者姑舉其兩端言
如築城與先任覇州兵備副使王鳯靈上下通同燒磚
冒破得銀巨萬不數月而冒破無存䘮師僨軍仍以為
利此誠盛世之賊臣不容於死臣尚追恨夏言相為依
附未究罪状若使老死牖下猶為大刑之逸近以傳奉
起為工部尚書兼都察院都御史湖廣大木督木雖今
日至急之務在廷在外未為無人何必於罪人樊繼祖
耶嵩宜極力為陛下陳之何未聞其岀一言耶大臣歿
後贈官贈諡朝廷勸善懲惡大典也見尊賢賤不肖雖
身後不少假也凡大臣厯任雖乆曽經論劾不許濫請
巳故兵部尚書張瓚在任善状無一劾疏無啻數十上
負國恩下遺邊患明刑倖逸於生前顯褫宜行於歿後
顧乃恩典備隆贈諡兼極近該禮部又題巳故致仕原
任南京兵部侍郎吕柟云云未究厥施方且宜隆恩典
用慰賢魂兹奉明㫖吕柟諡罷夫褫張瓚之官可以懲
惡増吕柟之秩可以勸善恩禮所加風化所闗凡此皆
嵩當極言力論於陛下務使進退不致乖人望勸懲有
以維世教嵩皆無一言及此則將焉用彼相哉陛下聖
明天縱剛斷雷轟照羣慝於隱㣲發大憝於將漸往昔任
張孚敬則用夏言以防之任夏言則用霍韜以防之方
其才猷略效也則確然任之而不二及其惡跡漸張則
斷然去之而無疑此陛下之神機化權黙運超駕百王
者也傳曰人臣無將將則必誅易曰履霜堅氷至言辨
不可不早辨也今遇聖明在上嵩豈敢有他哉顧其惡
徳日崇非心不悛聖眷益隆而怙終益甚人言殊劇而
遂非殊熾(原闕/)
吏科給事中臣周怡謹題為懇乞聖斷俯從言官亟岀
匪人以崇治體事臣待罪吏科近接到一夲為大臣貪
汚素著恐不能仰答聖心以副倚任乞賜黜罷别簡賢
才以慎固留都事該南京兵科等科給事中張汝棟等
論劾南京叅贊機務兵部尚書王堯封等因奉聖㫖王
堯封着照前㫖再不許推用這員缺便會推兩員來看
吏部知道欽此又接到一夲為慎用人以崇治體事該
吏部題覆巡按貴州監察御史趙(闕/)　論劾輔臣翟鑾引
用王堯封費宷等因奉聖㫖是各該論薦官員你部裏
嚴加掄簡遇缺從公定擬聽候㸃用若所薦所用不宜
的着兩京科道官即時舉劾欽此又接到一本為大臣
庸鄙不堪任使懇乞聖斷速賜罷黜以重朝宁以清仕
途事該吏部題覆工科給事中李綸論劾工部尚書甘
為霖樊繼祖有干清議等因奉聖㫖甘為霖巳有㫖了
樊繼祖奉命督催大木且留用欽此又接到一夲為懇
乞天恩俯賜罷斥以息人言事該工部尚書甘為霖奏
奉聖㫖恭舉廟建在即卿宜即岀供職以副委任不准
所辭吏部知道欽此臣於各疏反覆諷誦慨嘆不能自
巳此見陛下總攬乾綱赫啓離照因言官之論或允而
徑去之或下之該部因該部之執或允而申命之或示
以㣲權批答渾然昭示懲戒使留之知愧任之為辱真
天語𤣥機聖神衡鑒在廷臣工莫不愓然警省肅然畏
服臣愚遭逢良會竊懐一得敢不敬陳甘自負於聖明
之世耶伏思陛下於言官之言貴能聽尤貴能用聽而
不用猶不聽也於羣臣之佞貴能知尤貴能逺知而不
逺猶不知也王堯封幸賴聖明巳斷然去之無疑大快
人心其樊繼祖奸佞詭秘情罪深重比之堯封不止於
去而巳耶臣請厯數其詭秘欺罔之大罪有五往年奉
命督築鞏華城通同霸州兵備副使今陞廣西叅政王
鳯靈冒破磚價各得銀巨萬八郡之民恨不食二臣之
肉此其詭秘欺罔之大罪一也及邊𤇺𦂳急廷推總制
抗沮不往繼祖被論劾却又飾詞請往以掩前罪實非
誠心直道此其詭秘欺罔之大罪二也荷蒙特宥仍命
領其事宜誓以馬革裹屍必期滅冦自贖顧乃嬰城自
避不見一敵不發一矢石門兒縱殺降人二百餘人
詐稱首級妄奏捷音此其詭秘欺罔之大罪三也又奏
帯帑銀百萬自宜敷宣徳意使兩鎮之兵人沾實惠乃
指稱客兵支費不三四月而冒破遂盡及原任刑科給
事中龍遂劾其老師費財繼祖奏辨内以九十萬原數
計之尚未支使十分之一何謂費財又嘗奏曰糴買糧
草升束未動及新總督翟鵬交代之日則已奏宣大倉
塲在在空虚掊尅侵漁無而為有此其詭秘欺罔之大
罪四也謟媚紀功科道欲求彌縫其迹事既不諧又謟
事近侍為之内主卒得朦朧罷任聽勘倖免其罪併其
勘復朦朧中止人至今恨之未已誠所謂百足之蟲至
死不仆此其詭秘欺罔之大罪五也又嘗觀兵部題覆
大同巡撫龍大有查處軍儲馬匹銀兩縁由奉明㫖顯
是樊繼祖前後所奏詞涉虗誣不曽着實幹事是繼祖
欺罔素著聖明乆巳洞照負陛下重託壊國家大事者
斯人也惡同胡守中而詭秘欺罔過之使臠繼祖之肉
於畿甸則八郡之民可以忘勞而不怨梟繼祖之首於
宣大則兩鎮之兵可以忘死而勇於戰矣夫興大役動
大衆傾大帑不能為國家岀一毫末之力而又因以為
利是可忍也孰不可忍陛下必欲役民却敵則於繼祖
之罪不可以不究而尚可以復大任耶且近年邊方失
事之臣史陳既罷斥於前龍大有劉臬王陞白爵李蓁
張達等又皆拏解來京見今聽問而罪魁繼祖聽勘未
結又復大任之則法亦不足以服人為繼祖者亦懼明
神共殛將魂奪魄褫必不能安然以赴命也國君進賢
如不得巳左右諸大夫皆曰賢未可也國人皆曰賢然
後察之見賢焉然後用之今繼祖罪惡國人諸大夫皆
以為不可不究而陛下起用之臣竊以為若岀左右之
譽請陛下顧左右譽之者為何如人若出陛下之特知
臣不敢不謂非堯舜之一誤也陛下如以臣言謬妄請
試之徧詢廷臣更請廣布緝事人員厯訪逺近如有一
言譽其功而辨其枉者臣請即日伏欺罔之罪萬死不
敢辭也至如甘為霖庸鄙自居無他行能止以工作躐
躋八座宜思遭際非常勉圖報効夫何驕恣無忌貪得
無厭每幸大工為竒貨㨿恩典為巨肆今朝廷内有不
得巳之大工邊有不得巳之大兵公私匱竭賣官鬻爵
巳無不至為霖顧不知耶如給事中李綸所奏則為霖
尚為有人心乎欺君誤國市恩分利鄙夫如此而乆居
重位六卿羞與為列賢者踈而逺之誠不可一日復玷
清班也伏讀綸音恭舉廟建在即卿宜即岀供職以副
委任盖以大事在即使仝文思院頭目董之而巳彼昏
不知省幸不失富貴足矣又安能感聖言而知愧耶鄙
夫愧辱固無足惜但大臣者國之表也大臣虧體辱朝
廷亦甚矣伏乞聖明秉心不貳去邪勿疑樊繼祖仍令
回籍聽勘嚴責原行勘官作速秉公勘查錢糧有無侵
欺首級有無詐冒奏請定奪勘官若再稽誤掩匿坐以
黨惡一併查究甘為霖聽令自陳致仕速令吏部别推
在廷公清忠敏人臣數員疏請簡用以代其任則虞垂
作工寢成孔安非徒集事而大臣體貎亦自隆重矣重
大臣者所以尊朝廷也王鳯靈付之吏部以備考察淑
慝旌别懲勸分明則賢者勵不肖者逺為朝廷集大事
驅大懟不患無人也如繼祖輩不復究治屏斥彼必曰
我欺罔敗露如彼而上不之責矣言事者疏我之罪如
此而上不之聽矣則必愈肆欺罔公為不善而更無忌
憚矣姦邪得志羣臣效尤非國之福也臣職在諫諍志
無回隱但知為朝廷舉大欺蔽守大法持大體非為私
言惟聖明試審思之臣無任激切忠懇之至嘉靖二十
二年五月初七日題
吏科給事中臣周怡謹題為懇乞慎簡秩卿以表式官
僚以敬交神明事近見刑部問過犯人陳違法姦盗極
備諸醜大穢清規皆由先任太常寺卿掌寺事禮部左
侍即金主張縱容且為媒求納賄脫罪巳奉欽依陳發
邊衛永逺充軍金不必提問也着為民欽此臣愚竊惟
太常之職專一以敬事神祗恊和上下即虞典夷䕫之
任周禮宗伯之屬關係實匪輕也若得一齋明貞靜之
人任之則所以表正官僚慎重祀典籩豆靜嘉八音克
諧將見百神胥恱萬福來同隂陽調而雨𤾉時民人樂
而品物育鳯儀獸舞禎集瑞叢㤗階平而王道盡矣天
下太平其機未必不在於此詩曰維此文王小心翼翼
昭事上帝聿懐多福又曰肅肅在廟又曰於穆清廟肅
雝顯相濟濟多士秉文之徳對越在天駿奔走在廟此
見文王事天祀祖盡其誠敬而顯相多士皆秉文王之
徳恭惟我皇上敬天尊祖精一無二仁孝誠敬於文有
光其承事駿奔決不可以匪人參之今太常之卿即顯
相也其承郎樂舞即多士也伏思皇上夙夜在公恭黙
思道其欲慎簡此輩蓋恒軫宸慮未間也乞勅吏部慎
選其人以帥其僚屬或詞林耆宿或卿佐名賢無分在
位在家務求道徳純潔文學淵閎者俾充其任則精白
誠䖍靜共厥位上可以仰充皇上之顯相幽可以協贊
神明之孚格其諸僚屬多士表式有儀齋明成風天人
之際感通之妙真有不可以言語粗述者芻蕘末見千
慮㣲忱倘蒙聖明採納神人幸甚天下幸甚臣愚不勝
懇切惶悚之至縁係慎簡秩卿以表式官僚以敬交神
明事理謹題請㫖嘉靖二十二年五月日題聖㫖該衙
門知道欽此
吏科給事中臣周怡謹題為懇乞天語嚴諭中外諸臣
以重新命以責安攘實效事臣伏見皇上以連嵗邊患
殘破山西門庭之冦堂奥之憂昕夕不寜慮傷心血其
欲修内攘外無時刻不在念也頃因言官或歸咎邊臣
撫總不得其人或歸咎大臣户兵不得其人荷蒙陛下
納諫如轉圜悉俞其言亟令所司集議必求其可代者
赫然英斷中外一新一時大小臣工肅然警惕罔不内
省曰大聖人之作為真如風雷之迅蟄無不啓立無不
偃者矣又嘗閲輔臣嚴嵩感激聖諭而陳言邊務一疏
内有曰方今内外諸臣每遇敵一冦邊則皆驚惶以為
患在不測冦退則遂㤗然以為無事不復關心明年夏
秋之交戎馬將至又復驚惶日復一日嵗復一嵗更無
驅攘之䇿斯言深中時弊一時大小臣工惕然驚省人
罔不自喜曰有宰相憂國如此何患内治不修外患不
息也耶又見秋冬以來半年之間内自宰相以及九卿
之長外自巡撫總兵以及兵備之員盡更其人一時大
小臣工翻然改觀又罔不自慶曰用人如此又何患事
功不成而太平之治不可見耶夫以天朝之大禦彼邊
冦之㣲似不假餘力而摧枯拉朽之無難也然非君相
聚精會神注意於彼則中外人心窺竊其意向輕重而
為敏怠亦孰肯奮發而勇作也今也君憂於上相憂於
下中外羣臣上體君相之憂下恤邊民之困榮感新命
大奮忠勇精神氣㷔必能不假聲色自足折衝萬里之
外何彼蠢爾小冦有不膽落心寒而奔竄者乎臣愚私
憂過計猶以為易作而難乆者意氣也難得而易失者
㡬也易去而難得者時也皇上軫慮亦以邊報之日殷
相臣懐憂亦感綸音之懇切是皆意氣所發臣竊計相
臣今日之憂不識視前日之言何如也是則㣲臣之所
憂也外而各邊巡撫總兵一時盡易而新之内而戸兵
二部尚書俱易而新之乗時搆會各礪乃志各淬乃力
司農則思所以區畫平時何以使糧餉之日足有事何
以備賞賚之不乏司馬則思所以區畫何以運籌帷幄
何以折衝萬里巡撫則思所以區畫地方之責何以塞
之意外之變何以圖之總兵則思所以區畫何以使我
兵有勇而知方何以使外冦畏威而逺遁精神鼓舞政
令嚴明罔不在厥初此則㡬之所不可失者㣲臣之所憂
也往時料敵者則曰秋髙馬肥敵志乃南今一二年來
入夏即張皇矣以今計來嵗之事只在春三月之間爾
日月易邁如駒過隙年復一年坐馳嵗月毎至臨事徒
切噬臍之悔亦何益哉茍有上體君心下恤邊禍者必
卧薪嘗膽愛日以圖中夜不寢以謀安攘矣寜肯泄泄
優㳺乃效燕雀處堂尚幸突决棟焚之未及也此則時
之所不可失者㣲臣之所憂也傳曰君命召在官不俟
車在外不俟屨今戶部尚書王杲尚未見其赴任是何
濡滯也兵部尚書毛伯温素隆時望極荷帝簡邇者莅
任革弊一疏未惬衆心將官賄賂之行全視本兵部好
尚何如昔楊綰以清名儉徳拜相之日郭子儀方宴客
即減坐中聲樂京兆黎幹即減騶從中丞崔寛亟毁撤
第舍誠使門庭貞肅則賄賂滅影不令而自畏也假令
素志餮饕則錢神蝇集雖禁亦不從也故曰其所令反
其所好而民不從弊非當不革也此亦新政常行文移
即張瓚昔年未必無此舉也所望於伯温非常謀猷當
不在此而李蓁張達之議復尤駭衆見使伯温選將而
惟二罪之惜則年來禦冦氣勢亦巳兆見於今日矣李
蓁張達而非罪也則此時宜内論不宜輕拏前輕易而
拏解今輕易而放縱非惟觀者竊笑臣謂李蓁張逹亦
必心笑之矣况二罪之才非可孟明韓信之比又何必
戀戀於彼以重傷國體也荷蒙聖明英斷仍以二罪付
之法司員缺另行推補中外人心始帖然畏服軍法嚴
重非同兒戲矣伯温時望所歸而臣言如是所以責備
賢者不自知其言之過也各邊撫總之臣今易巳數月
矣未見建明大議振舉大䇿臣竊恐諸臣新易不大懲
創振作是大為新命之辱㣲臣之所憂也伏望皇上
痛懲往事大舉新圖赫然斯怒嚴諭諸臣務令各勤乃
職各竭乃才内則居中制外外則捍外衛内中外同心
將相協力上以仰副皇上之新命下以俯答天下之風
望近以安邊圻之軍民逺以威沙漠之小醜無襲覆轍
無騁虚談無失良㡬無玩良時果能建功著效朝廷當
不吝爵賞如其玩時致冦許臣等科道官指名叅究必
寘重刑曽謂以天下全力精簡時才竟為區區邊冦所
奔走臣竊耻之仍乞嚴促王杲上𦂳到任糧餉一節尤
為𦂳要屯田鹽法所當悉究冗員冗兵所當裁革近見
有欲議加賦者此萬萬不可即今四方水旱無處無之
戶部差官催徴累年積逋則可見常賦有不解納者矣
而尚可加耶與其加賦莫若節用與其加賦於民莫若
減俸於官不泥常格必有權宜漆室之女尚知憂葵㣲
臣待罪言官私憂過計惟恐有不及者而敢謂其言之
過耶惟聖明留神則一怒而作中外之志一怒而安天
下之民宗社幸甚天下幸甚臣冒進狂言不勝激切恐
懼之至嘉靖二十二年五月日題
吏科給事中臣周怡謹題為慎選乆任遵明㫖惜賢才
以禆治理事我國家因時立制則周建官六曹分職序
賢程能非以遂私維以贊化吏部為六曹之長百辟之
刑也職掌最重銓考尤要盖以進賢退不肖其責大也
得其人則俊乂登庸憸邪逺屏治化之不暢也鮮矣匪
其人則奔競盛行諛謟得志治化之不蠧也亦鮮矣此
文選考功為最重而當慎選之選得其人又當珍其材
而乆任之任之乆自當殊其秩而超擢之以昭勸也臣
伏覩綸音今後文選司郎中着乆任云云欽此文選乆
任則諸司在其中矣此可仰見皇上序賢惜才之遐意
也近觀吏部卿亞並賢屬僚咸勵翼翼將事明明布列
上下帥承師師協濟誠可謂慎選矣臣獨懼乆任之未
講爾竊見自奉明㫖以來文選郎中林春以病卒於官
繼春者考功司郎中髙燿也僅及五選未周一年已陞
太僕寺少卿繼燿者稽勲司郎中王與齡也燿之賢不
及與齡陞之驟任之未乆人固不甚惜也今與齡調任
以來精白一心尚賢掄才見任者序其勞資閒廢者㧞
其徳望無倖進無淹任又照得考功司郎中鄭曉持心
公平覈實精當題覆敏速夤縁杜絶明足以行其公果
足以成其敏近雖意見不同要非私蔽為害是二臣者
中外孚協物議攸同不易其志均可謂賢也已臣獨懼
其照常序遷則於二臣任不盡其才事不終其志而後
來繼任者雖才志不異而諳練終殊况嘉靖二十三年
適當朝覲考察之期考功郎中尤為𦂳要於此遽易其
人深為未便今後吏部主事有缺湏九卿之長會舉其
司屬之賢者充之務要行履端莊學問粹美器度𢎞達
無徒取其科第之崇門徑之㨗但有嘱託即非賢士他
日考察即以坐之是亦備慎選之一節也臣愚伏乞勑
該部遵奉明㫖文選郎中務要乆任不許一年輒用推
陞仍乞限以三年為凖今後再有違㫖不及期而陞者
許科道官叅紏考功郎中毎當内外考察近期一年之
内不許推遷以遂推避庶賢才彚征不肖者不得以倖
進貪昧速黜鑽求者不得以遂私官稱政良化行俗美
太平治理可計日而待也臣待罪該科義不宜黙於聖
明之朝無任真切願望之至縁係為慎選乆任遵明㫖
惜賢才以禆治理事未敢擅便謹題請㫖嘉靖二十二
年五月日題
吏科給事中臣周怡謹題為内外大臣不和乞賜天語
嚴責以敦國體共濟時艱事臣惟人臣事君無分崇卑
無分内外皆以盡心體國為忠協力濟事為和舍巳從
人為虛忘讎序賢為公自古及今未有不由此而臻治
理者也况卿輔大臣争於朝撫總大臣争於邊而求修
内治禦外侮萬萬無是理也近知内閣大學士翟鑾嚴
嵩與吏部尚書許讚不和互相詆訐及查兵部先因大
同總兵周尚文奏討錢糧馬匹題覆疏内知巡撫總兵
不相協和近㨿督理糧餉右侍郎趙廷瑞之疏又知總
兵張鳯周尚文與總制侍郎翟鵬及督餉侍郎趙廷瑞
俱各不和人持已見各自為心此大不祥之事誤國大
禍目前立見臣請先論其理而後及其事易曰天地感
而萬物化生聖人感人心而天下和平傳曰隂陽和而
雨澤降其論兵則曰天時不如地利地利不如人和和
之時義大矣天地隂陽不能違也近驗之一身尤見親
切今夫心志寜靜則目之所視耳亦聽焉足之所至手
亦從焉各從心所欲而効其職能然或目視而耳不聽
則見聞不相符手持而足不行則物位阻而事廢其於
心志所欲曷克由濟人君猶心志也内外羣臣猶耳目
手足也人臣茍知尊奉心志寜肯耳目自相違手足自
相賊耶故曰同寅協恭和衷哉風教之大禮讓為先禮
讓之行朝廷大臣為首朝廷者萬方之所宗仰大臣者
羣臣之所楷模觀而效焉必有甚者朝廷有違言之隙
則䜛譖之釁長於外大臣有動色之爭則攻闘之禍流
於下由今遡昔未之或易也皇上臨御以來二十二年
於茲矣由初年求治之銳以及今日憂民之切宜乎天
地位而萬物育太平有象而四夷來王也今陛下日事
禱祀而四方之水旱災傷未能消也嵗開納銀之例而
府庫未能充也嵗頒蠲租之令而百姓未能蘇也時下
選將練士之命而邊境未能寜也此其故何也良由陛
下勞心焦慮於上而下未有肯將命之臣也今何時也
以内則財貨匱甚而百役繁興以外則强敵驕甚而九
邊虚耗為輔臣者宜如丙魏同心輔政房杜謀斷相資
夙夜匪懈畏天命而悲人窮凡可以利國家惠小民安
邊徼者無不精思詳畫上以啓君心下以勵羣工可也
夫何大學士翟鑾嚴嵩慿籍寵靈崇已徇私播弄威福
市恩修怨聞二輔臣在内閣有違言失色入見陛下各
有私陳背詆是二臣已不和矣何望其同寅協恭和衷
以事上而風下也輔臣以至九卿百執事位有崇卑均
之為耳目手足聽命心志以共成一身者也宜相濟而
不可以相賊也輔臣真知人之賢不肖宜明告吏部進
之退之則人心攸服不宜挾勢徇私以不可服人者屬
之進退吏部宜有真心真節如貞女烈士使人望之知
畏雖權貴不敢以非義相干不宜依阿奉承一啓順端
而後不可逆也今嚴嵩威靈氣㷔凌逼百司招權攬威
使凡有陳乞疑畏罔不奔走其門先得其意而後敢聞
於陛下中外之臣不畏陛下而惟知畏嵩也翟鑾則依
阿委靡不能張主而氣勢之弱猶不足以驅人之趨附
名位之先亦足以為嵩之妨碍尚書許瓚兩世三居吏
部亦可謂世臣矣雖曰小心謹畏而直氣正色不能預
銷權位要求之心弱亦甚矣凡此皆陛下之洞照知臣
言之非誣也詩曰有來雍雍至止肅肅相維辟公天子
穆穆此盛世之氣象也今卿輔大臣隂擠陽排互相詆訐
以陛下為何如主當此之時不思培植元氣愛䕶人材
共圖折衝禦侮之計而務修私怨果何心哉臣恐大臣
不和則憸邪細人乗間抵隙互相黨比媒孽啓釁非國
之福可懼之甚也往時論劾輔臣御史如謝瑜童漢臣
相繼假公事而罪謫之去矣其伊敏生喻時等亦巳露
於聲色直言敢諌之臣於權貴雖不利於朝廷則大有
力也今皆假以公事奉有明命罪之謫之臣恐自是無
言者矣陛下之臣雖有如檮杌驩兠誰復言之非國之
福可懼之甚也今入秋宣大巳報聲息而文武總制大
臣各立門户各持意見平時既藩籬扞格不相和協則
必無長馭逺駕之䇿臨敵掣兵按伏對壘將見甲可乙
否彼是此非正臣所謂目視而耳不聽手持而足不行
其不誤事敗謀臣不敢信也初設總制總督大臣欲其
權力足以制三軍之命如頥氣指使可無不如意也今
乃以相抗各自為大而耻相下各自為是而耻相用是
假之權位以相角而非為衛國禦冦謀也大敵在前而
文武搆釁非國之福可懼之甚也臣又見總督兩廣兵
部尚書兼右都御史蔡舉劾方靣守令官員内舉布按
兩司而劾一都指揮僉事又以去任踰年踰月二知府
劾以塞責舉文劾武茍且欺罔殊負朝廷簡命重臣撫
綏遐方之心殊失鼓舞文武經略地方之術今當致力
中原宣威沙漠之日於忠勇將官宜折節優禮下之結
其死心庶可得死力也使韓淮隂無蕭相國國士之知
終於遁去岳武穆不有内制其禽烏珠强宋室當無難
也今誠有韓岳之將寜肯低眉俛首受制於文墨刀筆
之吏耶務湏推赤心置人腹中明大義激其烈志有所
異同明白曉諭不宜輙為裁抑以挫辱之為將臣者亦
宜乗時立功奮勇先登以作三軍之倡不宜妄自尊大
自取悔辱由是而人和所結堅利於金湯又何患黠冦
不成禽也臣又聞近日邊事内外掣肘文武諸臣誠喜
於被論而退信如是則上負朝廷推轂之心下解三軍
死綏之志庸懦不忠召敵人輕視之侮為國大辱誤事
非小也臣愚無知伏乞陛下大明離照赫施乾斷無惑
近論無忽逺圖戒輔臣毋務脩怨以竊威福戒吏部毋
務依阿以輕黜陟戒撫臣無辱將官以離士心戒將官
無懐小忿以誤大事此皆目前𦂳要不可一日緩者也
更望陛下優容言官博采羣䇿虚心聽納先務和徳於
上則大臣自爾公忠為國虛巳忘讎各務和讓於下羣
臣肅雍百姓泰和人和薫蒸神之聽之終和且平區區
外侮有不足攘矣此皆係於陛下建中和之極以先之
臣㣲小無知竊見時事大傷國體私切憤鬰恨力不能
排闥以號訴於扆前誠得天聽而見之施行則亦可以
報陛下祿養洪恩萬分之一即日賜死所甘心也他日
曖昧制於輔臣之手如謝瑜童漢臣輩陛下能知之乎
臣愚無任戰慄隕越之至惟聖明覆照宗社幸甚天下
幸甚縁係内外大臣不和乞賜天語嚴責以敦國體共
濟時艱事理未敢擅便謹題請㫖嘉靖二十二年六月
日題
吏科給事中臣周怡謹奏為懇乞天恩認罪回話事先
該臣題為内外大臣不和乞賜天語嚴責以敦國體共
濟時艱事等因於嘉靖二十二年六月二十九日申時
欽奉聖㫖周怡這厮所說諸臣不和負君致禍都是然
本心初發只是訕謗曰朕日事禱祀不知先務和徳於
上人和薫蒸神之聽之夫朕事天禮神多荷洪庇至於
四方之廣豈得都無水旱若論天下治安則你毎凡為
有位者果能秉公竭忠修和盡誠同心贊主何患不治
安焉他毎内外諸臣不和你毎知道如何不即時指名
劾奏至此日纔說著從實輸情回將話來欽此臣聞命
自天驚悚戰慄不知所措委的昏迷狂妄悖亂荷䝉聖
恩洪大不即加以斧鉞且令臣從實輸情回話臣恭捧
綸音委曲詳盡伏地叩首號泣仰嘆曰大哉真聖人之
言也其容臣真天地之大也其知臣真日月之明也臣
復何辭縁臣愚昧竊覩聖明孜孜求治敬天憂民昭格
上下諸臣不能仰體各脩私怨誠恐上負君父下誤時
事心切慮之欲效犬馬之忠陳於陛下而臣之知識短
淺辭不達意遂至狂妄悖亂上瀆天聽臣之罪也又不
能早見預論臣之罪也伏乞聖慈𢎞擴覆載之仁大寛
斧鉞之誅矜臣之志赦臣之愚臣恐懼昏迷不知所云
不勝悚仄隕越之至為此具本親齎謹具奏聞伏候勑
㫖嘉靖二十二年六月日題　奉聖㫖這厮本心欲訕
君上且怒吏部不與太常用人同說假以彈劾為名實
是結黨害善况這厮毎所惡内直諸臣以為贊事大道
好生悖肆無道着錦衣衛拿來午門前好生打四十大
棍照楊爵例送鎮撫司牢固㭱着監候
太常寺少卿臣周怡謹奏為感激天恩深厚竭􁏏血忱
以圖報萬一事竊惟受非常之恩者當有非常之報遭
希世之遇者當陳希世之義臣狂愚小臣不識大義原
任吏科給事屢荷先帝知遇感激圖報於嘉靖二十二
年因論輔臣嚴嵩等擅權内有先帝日事禱祀未能殄
四方水旱之災致怒廷杖下錦衣衛獄㭱繫五年再逮
再釋當時人皆謂臣必不免於死矣倖而免死臣母在
家病危屬纊望臣一面而不可得人皆謂臣母子必不
可得相見幸而相見復愈十三日乃終此皆蒙先帝非
常之恩臣母子感激何可云喻臣舉家感激何可云喻
臣常思粉骨糜軀何以報萬一惟朝夕仰祝聖夀萬年
皇圖鞏固庶少盡愚誠而已恭遇皇上膺天景運嗣登
大寶念先帝遺詔推廣徳心湔滌臣罪召復臣職厯陞
太常寺少卿臣以五年之繫萬死之餘兩次釋放生還
送母終年臣之際遇至矣極矣又得耕田而食汲井而
飲二十餘年臣之殘喘餘生皆先帝之所賜皇上之所
庇也臣之願望極矣足矣何敢復望收錄召用此誠非
常之恩希世之遇古今以來所希覩也臣當何以仰答
萬一夙夜深思惟願皇上萬有千嵗永保四海之富長
居九五之尊子孫千億萬邦協和庶㡬臣之野心少抒
萬一雖然富貴夀考子孫治安之乆長者非徒然可得
也必有徳以享之徳非徒然可有也必有道以脩之學
也者脩徳以享福祿之道也學非徒然可能也必有師
以啓導之必有友以輔助之師友也者講學以脩徳之
資也自古聖帝明王未有不由斯道以致治安者誠思
法古帝王敬身修徳親賢勤學以敬天勤民則天心可
格人和可協太平可致而福祿可保也大臣職專輔弼
師友之官也若不與大臣相接面商可否徒以掲帖進
呈則精神終不流通事理終有阻礙何以作孚萬邦而
感格天心自古及今未有是理古稱君臣相得如魚之
得水魚不可一刻無水為人君者可數月半年不與大
臣一面語乎臣實狂愚謹攄千慮一得之見列為五條
開具上聞伏惟俯賜一覽存神深思無徒曰該衙門知
道此非該衙門所當知者縁係感激天恩深厚竭􁏏血
忱以圖報萬一事理未敢擅便謹具奏聞
　　計開
　　　一曰定君志以脩徳業君道之大在乎知責任
　　　之難在君與相古聖帝明王曰后克艱厥后臣
　　　克艱厥臣又曰為君難為臣不易皆謂責任之
　　　難勝也為人君者豈天固縱之居萬夫之上得
　　　以自恣其欲自肆其情哉天地神人是主宗廟
　　　社稷是承其任甚大其責甚重此所以難也知
　　　其難則思所以圖之不可忽易古之知難者曰
　　　予臨兆民凛乎若朽索之馭六馬兢兢業業不
　　　敢荒寜日惟稽古正學明善惡之㡬辨忠邪之
　　　分曉然趨道之正在乎君志先定志欲為聖帝
　　　則必法堯舜志欲為明王則必法禹湯文武為
　　　之臣者孰敢不敬故曰君志定而天下之治成
　　　矣此之謂可乆之徳此之謂可大之業此之謂
　　　能稱君道矣伏惟存神
　　　二曰畏天命以消灾異人君為天下臣民之主
　　　所以奉若天道也皇矣上帝臨下有赫君道盡
　　　則天命眷之君道不盡則天命去之天命眷則
　　　天下臣民是依天命去則天下臣民是畔此天
　　　之可畏也古聖帝明王曰我其夙夜畏天之威
　　　于時保之然人君者天之所立也天心常仁愛
　　　之君道盡則三光明四時順風雨時百榖成萬
　　　民安君道不盡則天亦念之岀灾異以譴告之
　　　垂戒之欲其警愓而脩省之如堯之大水則曰
　　　洚水警予洚水者洪水也湯之大旱則以六事
　　　自責今嵗水灾亦以非常在内則官民之廬舍
　　　倒壊在外則禾黍渰沒舟楫漂溺糧船損壊人
　　　民溺死非小異也近報邊墻倒卸太多一時脩
　　　築實難秋髙冦警大可慮也不大警省改徳徒
　　　曰脩省天意不可回也必幡然改念平日之所
　　　欲者不欲平日之所為者不為勤政親賢去邪
　　　寡慾一言一動必就於正道則一念之誠上格
　　　於天灾異自消百祥來降矣伏惟存神
　　　三曰敬大臣以尊師道古之聖帝明王未有不
　　　由學而成者唐虞君臣更相戒飭君臣自相師
　　　友也湯學於伊尹武丁學於甘盤太甲成王學
　　　於伊尹周公皆學焉而後臣之宋程頥為崇政
　　　殿說書必坐殿上而講後世不知此義但以崇
　　　髙自大以威嚴臨下不復知有尊師之禮師傅
　　　保之職三公之位也三公坐而論道我祖宗朝
　　　優待三公之禮甚隆其於輔弼之臣必稱先生
　　　不敢以官名不敢以名稱一則曰先生再則曰
　　　先生毎厯朝實録可考也仁宗以來未之有改
　　　也先帝世宗皇帝初年於輔臣楊廷和等猶稱
　　　先生自後一輩謟佞之臣進而始卑之矣夫敬
　　　大臣者以大臣近巳也所以自敬也尊師傅者
　　　以師傅成已之徳業也所以自尊也不敬不尊
　　　則視之如羣臣等無有畏心何所警惕徒以官
　　　秩崇之禄賜厚之是不足為敬為尊也要在敬
　　　之以禮尊之以心迎之則喜送之若失遇之則
　　　親親温言霽色商訂可否不徒以掲帖進呈如
　　　是則情意孚洽義理開明君道盡而大業成矣
　　　伏惟存神
　　　四曰擇左右以慎近習人之所居莫大乎慎所
　　　與與治同道罔不興與亂同事罔不亡故曰與
　　　君子居如入芝蘭之室乆而不聞其香與之俱
　　　化矣與小人居如入鮑魚之肆乆而不聞其臭
　　　亦與之俱化矣諺云近朱者赤近墨者黒此理
　　　易知也况人主左右諸欲易遂服用華侈聲色
　　　艶麗使令便辟善柔便佞充滿前後其所言者
　　　無非蕩心之言所舉動者無非肆意之事一日
　　　與居志念遂移夙夜與處染習無辨古人戒之
　　　曰不邇聲色又曰逺耆徳比頑童恒舞於宫酣
　　　歌於室徇於貨色躭於音樂流於逰戲有一於
　　　此未或不亡故曰人君一日之内接賢士大夫
　　　之時多親宦官宫妾之時少則所以警省身心
　　　發紓志意徳崇業廣心泰神怡樂莫大焉内
　　　臣中謹慎小心知義理識大體者亦多其善柔
　　　便佞者不少選擇而使之尤為𦂳要即今秋凉
　　　宜親近儒臣日講不宜暫罷伏惟存神
　　　五曰勤朝政以勑臣工古人有言一日之計在
　　　於寅一生之計在於勤故曰鷄鳴而起鷄鳴則
　　　寅時也業精於勤勤則有功也自古聖帝明王
　　　必憂勤惕厲一日二日萬㡬不勤則荒惰晏安
　　　萬事隳矣傳曰大禹聖人乃惜寸隂至於衆人
　　　當惜分隂經曰克勤於邦又曰君子所其無逸
　　　我祖宗建無逸殿正訓以勤也常朝必於昧爽
　　　之時昧爽者晦明未辨之時也朝早則精神清
　　　爽志氣清明朝罷而退百官各有警愓得以修
　　　政立事非曰小補若於辰已時朝則百官亦有
　　　年大者守候乆而精神倦未免廢事習乆則百
　　　官因循懈怠惰慢自逸無怪乎政治之不古也
　　　伏惟存神隆慶元年七月日題奏
南京國子監司業今陞太常寺少卿臣周怡謹奏為中
途患病不能赴任懇乞天恩容令回籍調理以延殘喘
事臣年六十四嵗直𨽻寜國府太平縣人少生羸弱長
益不知自愛重乆病虚羸如羸卒好挽强弓竭力而斷
筋吐血不勝任而死矣自取之也臣之遇事前無所難
自反而心以為能雖千萬人吾徃矣如衆方百萬前臨
即孤軍深入以敵不怯但顧其理不畏其衆也如事勢
甚難為人善袖手臣直當之不耻不鄙臣一念効用之
心可識也然往往輙僨事敗謀多無成功徒為世笑詈
而作永戒竟以此得罪幸蒙先帝鴻慈大恩寘之不死
五年之内再釋其生俾臣得侍彌留之母旬餘而决此
恩此徳何厚也此情此義何日可忘也皇上新登大寶
推念先朝罪臣臣賤名亦在取中召復原任隨陞秩方
南太常即改北寺臣於其時亦奮不自量名為報効不
知實已䧟於大罪隨奉徳意往海濱莅事一年心神爽
快但山箐海怪臣羸弱之軀終不勝任當時貪任其事
不顧有後之難今來南都事雖無勞而積勞始發遂大
不勝任去年戊辰十一月初四日得疾起送表謁陵節
下又習儀拜祝萬夀節其日又上陵病軀感以饑寒遂
日加重今或起或倒帶病應醻至前六月初四日一卧
不復能起荷䝉鴻恩補臣提督四夷舘太常寺少卿聞
命躍心拜官無力志存報國氣不能前於本年七月内
扶病行至揚州府地方瘦削見骨臣自度此病未有痊
愈之期伏乞勑下吏部容臣回籍調理臣幸不死尚願
耕鑿擊壌為太平頌臣即死亦奮志地下永為國家鎮
地之鬼臣無任激切祈懇之至為此具本令義男周乆
安齎捧謹具奏聞伏候勑㫖
　訥谿奏疏
