#+TITLE: 嶺南風物記-清-吳綺
#+DATE: 2016-06-11 12:22:15
#+SOURCE: github.com/kanripo/KR2k0129 master 88df878d                
欽定四庫全書　　　　史部十一
　嶺南風物記　　　　　　地理類八(雜記之屬/)
　　提要
　　　　(臣/)等謹案嶺南風物記一卷
　　　國朝呉綺撰宋俊増補江闓刪訂綺本文士故
　　　　是書所敘述率簡雅不支與范成大桂海虞
　　　　衡志可相伯仲首二條敘氣候次十條敘石
　　　　次六十條敘草木花竹次十七條叙鳥次五
　　　　條叙獸次六條叙蟲次十七條叙鱗介次三
　　　　條叙香次二條叙酒次四條叙蔬穀次十五
　　　　條以雜事附叙於末其叙硯叙香特詳核惟
　　　　碣石衛品字石一條宜入卷末雜事中殆分
　　　　段編次偶失序耳俊所增補凡七條皆别識
　　　　之其論米芾所賞之石本出浛洭縣地秋深
　　　　水涸之時於沙坑中取之謂之脱沙後浛洭
　　　　併入英徳遂以英徳石當之實皆􁃰物亦前
　　　　人所未發惟闓所刪者今不復見其刋除當
　　　　否遂不可考矣綺有林恵集别著録俊字長
　　　　白山陰人闓字辰六貴陽人也乾隆四十五
　　　　年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　嶺南風物記
　　　　　　　　　　　湖州府知府吳綺撰
嶺南節氣大抵與江南較早三月江南春時其風自下
而上故清明可放紙鳶若嶺南則十月十一月可放春
時反不能上此一驗也
嶺南天氣常如三四月時夏多雨則不熱秋無雨則甚
熱東坡云四時皆似夏一雨便成秋許丁卯集云江南
帶日秋偏熱海雨隨風夏亦寒皆實録也
端溪在肇慶羚羊峡硯石産老坑有三洞曰西曰東曰
中西勝於中中勝於東大抵坑之上層為天花板燥而
不佳最低者為沙板雖細亦不佳惟中層水岩細軟純
滑斯為佳品羊肝色為上次青花鸜鵒眼火烙紋蕉葉
白再次水紋古㙮岩石色雖純而其眼如黄蠟中無晴
㸃朝天岩雖有蕉葉白火烙紋然紅黑而不艶石中帶
㣲白星此岩俱在峽山左右亞婆坑在靈山寺後雖有
蕉白火烙然石甚粗其眼如黄泡非佳品也若屏風背
石色純黑無光艶市估所售者俱係此石又有梅花坑
粗燥不堪眼如黄豆惟可用以礪刃耳大抵各洞皆有
眼惟黄龍則老坑始有之辨者取以為硯然皆石之病
耳或曰端石視之如有沙鋪其面而抹之則甚細滑且
有青花者為上其青花亦有辨石中隱隱有青紋一片
以水拭而方見者真青花也若青㸃散亂者非
英石出韶州府英徳縣峰紋聳秀扣之有金玉聲為佳
而其要有三曰縐漏瘦縐謂紋理波折漏謂洞壑玲瓏
瘦謂峰巒秀削備此三者方見硯山全徳矣　宋長白
曰研山之玩創自南宫按浛洭縣自英徳遡流而上西
去百有餘里元章作尉於此袖中把弄實浛洭所産後
因其地并入英徳世人遂誤傳為英石而市估所售皆
贗物也余嘗三過浛洭覧其遺址元章墨池大字猶在
焉惟研山杳不可得詢之土人以溪流暴漲必俟秋深
水涸於沙坑淘取所謂脱沙者是也瞻望憮然留題石
壁而去
星巖石出肇慶府七星巖白質青紋亦有如山水狀者
可飾几案屏榻頗類大理但稍脆耳其白者碎之婦人
可以塗面粤東閨中多用之
蠟石色黄如蠟亦有峰巒形勝大似黄子久筆意長徑
數尺小不盈掬温潤可觀嶺南特重之
嫩石出南雄府琢之可為釜
畫眉石出恵州府婦人可用畫眉
石墨出南雄府始興縣小溪中長短似墨人或取以畫
眉
紫石英出東莞縣爆山舊以貢獻大如指頭小如石榴
子明澈如水晶光澤紫艶可愛爆山之鄉名周家村翟
姓聚族而居離城十五里許土人得石英饋遺或以飾
帶飾器亦入藥用療婦人絶孕至十年無子者修治服
食輕身延年
碣石衛北五里𤣥武山上有三台石如品字後忽裂縫
内有字云一拳打破三台石後有霸占二十秋時衛官
張一權方到即有蘇利之變據此凡二十載葢應於此
衛西北五里道旁有石形如犀牛昂首仰望其南山上
一石圓如月俗謂犀牛望月
丹竈泥出羅浮葛洪煉丹處泥如小彈丸紅黄色拾歸
可療心痛與不服水土之病以一丸置杯水中忽旁泡
起纍纍有煙滚滚上衝水靣須臾泥方消散
玲瓏岩出南雄府始興縣洞中有獅象二石大如几案
其白如雪相去丈許宛如獅象之形土人取獅石一塊
象石一塊放醋盤中相去尺許輙能相就離之復合
木棉花出廣州葉如單葉茶花大如茶鍾口花時無葉
其色赤高可數丈遠望如百尺丹霞亭亭可愛實即攀
枝花每挺七葉其棉輕軟可作坐裀
佛桑花出廣州其枝葉如桑花似芍藥稍小色有數種
單葉花似葵惟大紅者極可愛　宋長白曰佛桑即扶
桑也移根海外閩中最佳嘗於温陵洪文襄宅見有髙
至丈餘者其花如斗不减洛陽萬歲紅
馬纓丹出廣州府花如江南繡毬花四出但不圓耳色
大紅鮮妍可愛即将衰卸垂垂亦如珊瑚家制府異其
名曰珊瑚毬殊為雅稱矣
金鳳花出廣州府一名孔雀花四瓣金黄色首尾兩翼
皆全宛如鳳凰飛翥狀其尾修長尤似
鐵樹花出瓊州府樹止一二尺葉宻而紅
指甲花出廣州本大如佛桑花黄白色一花數出清香
甚婦人採其葉用礬石染指甲鮮艶奪目詩云彈箏亂
落桃花片是也俗呼九里香
桃花出瓊南二八月兩放皆實
海漆出瓊州海上有花如芍藥曰倒粘子漬以為膠可
代柿漆
素馨花出廣州府自西國移植不變水土相傳素馨乃
女子名以相思而死其墓上産此故其香染人衣袂不
易散也廣州城南有花田偽漢劉鋹塟美人於此此種
尤多土人取花結為綵燈亦風艷有致
丫蘭出羅浮花大而白枝上復生一枝故曰丫蘭次者
為出架白又次者青蘭又次者為秋露白其花短小最
下者名金枝玉葉其花紅色
樹蘭出廣府一名魚子蘭六七月作花纍纍如金粟
芳烈異常土人多用作香并入茶中
紗葉出廣州府光孝寺即菩提葉肇慶天寧寺皆有之
光孝者尤大而佳六七月間取其葉以少石灰水浸之
二十日則膚去觔存竟如紗縠土人以之作燈併為婦
人釵鉺之屬如金絲然也
符竹出羅浮山葛洪居山偶書符竹葉上以壓山精今
竹葉上每葉皆有一符作黄白色筆書宛然山中人常
以贈客云藏之可以辟邪
菊花出瓊南四時皆放
棉花樹出瓊南可髙五六尺
茄樹出瓊南可髙四五尺
月月紅出瓊州有樹髙丈餘者
知風草出瓊州土人視節知一歲颶風之候每一節一
風無節無風
茉莉花出廣州花田中有千葉者土人至夏秋之交取
之穿篾作燈毬晩以燃燭香色皆異常若明珠光潔而
酷烈尤甚肇慶亦有之
卍字果出廣州亦名蓬鬆果樹本髙數丈桄榔果作卍
字形字畫方正蒂在卍字之中生食香甘可口
萬年松出羅浮水石澗中拾歸同沙水栽盛即乾置書
籍中數十年枯朽後旦以水沃之不過二三日青緑生
長如故
人面子出廣州核如人面
肇慶府羚羊峽内有春海棠花様如秋海棠惟葉上有
刺其花帶香
芭蕉子出肇慶大小如雞卵一名龍奶味酸甜可食有
香其子尤美
龍鬚草出廣西懐集徳慶州亦出青子連州亦出做蓆
匠人出在肇慶府城對過金渡村
波羅蜜出瓊州大如斗剖之味如蜜其香異常形如東瓜
皮上有刺如佛頭旋螺文内瓤甚甜每房有核核如青
果
偏桃果出廣州大如鴨卵色青黄味酸甜可食
夢想出雷州不知何木大如鴨卵以其實切片泡湯只
用一二片即滿一碗甘美殊異常品
君遷樹出廣州俗呼牛奶子張衡西京賦平仲君遷即
此樹也
優曇缽出肇慶似枇杷無花而實
桬棠果出羅定州其味如李而無核
千歲果出肇慶府開平如榧梢大
柑出四㑹縣色赤如日其味稍減
椰子出瓊州文昌縣者為佳中有漿如酒可飲
宜母子出廣州狀如柑
鶴膝竹出韶州府如鶴膝然
單竹出南雄府練竹為麻可作布
龍蔥竹出羅浮山第三十一嶺半是巨竹皆七八圍節
長丈餘葉如芭蕉大
五子樹出潮州府潮陽縣實如梨有五核可治金創及
霍亂
秋風子出廣州府
斷續藤出肇慶府新興縣山中行渴則取汁飲之號東
風菜
羅望子出廣州府
庵摩勒出廣州府
羅漢竹出廣州府
鷹爪蘭出廣州府葉如瑞香花似鷹爪可以架植之
仙人掌出廣州府
龍蘭出韶州府
羊齒子出羅定州
頻婆果出廣州樹極大果如蠶豆莢子圓如豆藏其中
老則迸開如桐瓢狀色大紅土人取其熟食之
黄皮果出廣州狀如金菊漿似葡萄但㣲酸耳核青色
形如瓠種多寡不一土人云此果消食更能順氣
羊桃果出廣州狀如皂角五片相簇青白色香味如橄
㰖而酸澁無核其樹有髙四五丈者大可數圍果有秈
糯二種糯者色黄少甜廣人去稜邉切片用生薑榨油
用為小菜云可寛胸兼能治瘧
蒲葵扇出廣州新㑹縣其製度精巧者一柄可値三兩
許其大者五六尺土人以之蔽日
凡梅花皆五出惟瓊州者六出予詩云倍得三分白平
添一段香葢謂此也夀陽粧額益為斌媚矣
荔枝至上品者名挂緑亦名緑羅袍次上者名黑葉其
他有名紅孩兒十八娘子者大路者進奉者有名尚書
懐者相傳楊妃所嗜即此至火山其味甚薄斯為下矣
若肇慶新興之香荔味甘而核甚小斯為荔中之神品
也　宋長白曰荔枝斷以閩中為上若興化漳浦所出
瓤極厚而核甚小味正甜嶺南猶在西川之下蔡君謨
歐陽永叔荔枝譜辨之詳矣
烏㰖出廣州較青果獨大而色正黑核中之仁形如蠶
蛹可以作果
化州橘紅在州治中廳事前一株有百餘顆取以作藥
患痰傷食氣滯者取少許泡湯其効甚速或云以治傷
寒不汗者尤妙或云州治外所産不堪入藥土人饋遺
皆􁃰物也
肇慶有竹一種大者如蘆而質脆葉亦如蘆長尺餘細
者則實心頭垂下或亦作花予於府庠中見之蒼頭云
天寧寺後園亦有此竹而多芒刺如薔薇然詢之土人
名曰大頭㸃不知出於何種
廣州有百日紅俗名丁冬花梗花紅色皆如珊瑚瓣作
兩層一層上托一層似和包形開時纍纍倒垂且甚耐
久殊可愛玩若江南以紫薇花為百日紅則大異矣
髙州府有千葉茉莉花大而香形如白蓮
蒲澗相傳安期生得道處也在白雲山下出石菖蒲多
九節者道經云餌之可以長生
廣州糧道署中有樹名管葉如土牛膝髙可一二十丈
大可數圍托根署地而郡城之内咸四望焉蒋少叅作
軒其下為老樹軒云此樹不知年歲相傳雷擊之者三
而不能傷葢他處所無也
孔雀出肇慶府髙要四㑹二縣其尾貯瓶中為玩但蚊
喜食之夏月不可出供也
金鳳出儋州大如指身五色冠首修尾儼如美人釵上
金鳳也
秋風鳥出雷州至八月中秋前五日水中魚化為鳥從
風而起土人網得肥美可食中秋後則無之故曰秋風
鳥
潮鷄出廣州似鷄而小潮至則鳴
灰鶴出廣州府
五色雀出恵州羅浮山貴人至則先翔舞
雲白鳥出肇慶府能辟蛇
鵕䴊鳥出肇慶府似山鷄其羽有光漢以飾侍中冠杜
詩云何須不著鵕䴊冠此也
越王鳥出肇慶府似鳶喙勾可受二升似越王烏喙故
以為名也
五色鳥出羅浮形類鸜鵒五色各異黄白緑黑紅禀五
方正色一毛不雜别名五姊妹每年飛遶博羅城隍廟
樹翔集一春不窠不雛去他時亦不再至
丁髻娘出肇慶府一名鳳頭雀登竿鳥大小毛片皆如
燕子惟頭作鳳冠而尾紅小兒養之甚馴不用籠畜每
放之一二日復來以飯粒飼之飽則復去去則復來率
以為常
西洋鷄短足昂首其尾拂地與恒種殊異其狗毛長如
獅子狀養之馴熟坐立惟人所命
烏鴉出儋州以口銜火置人屋上用翅扇焚則羣鳴飛
舞
至昌化則無喜鵲到感恩鴉亦無矣
山呼鳥出廣州府一名珊瑚形似喜鵲能為百鳥之音
甚可聽
金錢鷄出羅定府較家鷄甚馴毛羽皆灰色遍身圓圏
如太極圖間紅黑色爛然可觀瓊南文昌縣亦有之一
名五福鳥凡人家有吉慶事則鼓翅翔舞
碧鷄出髙州朱冠黄喙紅足毛黑色而有翠光
鷓鴣在在有之飛必南向遇霜露時則以木葉自覆其
背舟行峽内鈎輈格磔四山爭響　宋長白曰草木花
鳥皆為地氣所鍾百粤位應南離耀靈炎火故花多紅
色鳥喜南翔不特鷓鴣然也余嘗有句云越鳥多南翥
蠻花少北枝似亦實録云
潜牛出肇慶府江中形似魚能上岸與牛鬬角軟入水
則堅
果下馬出羅定州髙不踰三尺駿者有兩脊骨又呼雙
脊馬徤而能行
白猿出羅定州長六七寸其身如雪若黑者即墨矣
石猴出海南其小如拳可夜宿筆筒中
海南山中猴多而難捕捕者用一人懷利刃獨往山中
猴欺其寡而羣就之出不意斫得其一羣猴悉不敢動
任所拘執矣
他處蒼蠅皆無血惟廣州肇慶有之或有滿肚墨水者
瓊州府出壁虎能鳴者
恵州府有青螺可為杯
鸚鵡螺出海南其形如鸚鵡故名製以為杯可容醇醪
四兩
禾蟲出廣州禾熟時有之長數尺土人斷之亦復成形
形如馬蝗以治饌甚鮮然畏而遠之正恐不能下咽也
羅浮神蝶産於羅浮蝴蝶洞中不知何時作繭於樹葉
山中人出以贈客懸之忩户林木之上至三四月時輒
蠕動動久之則出出則伏繭上數日而後翔舞飛集翅
如巨掌金碧朱翠爛然奪目約十數日則有他蝶引之
而去其出繭時雖極力注視方轉睫間不知其何以出
也及其欲去雖籠置宻室中倐而不見亦不知其何以
去葢神物也相傳為葛洪妻鮑氏遺衣所化其信然歟
宋長白曰舟行自湞江而上漸入三連其地有蟲厥名
含毒與北方柏靈相似而更小噆人肌膚痛痒特甚以
手搔之輒復壅腫疑是蛇蟲毒氣所化
恵州濵海别有二湖一鹹一淡各産小蟹其大如錢以
螺殻為房寄居其内名曰寄生好事者捕得就其房之
廣狹别以金銀模之蟲見光彩即棄舊巢而居焉貯於
香奩紙裹中頗堪把玩間日飼以㣲物其飲水也必從
其鹹淡之宜反是則死
嘉魚出肇慶府楊栁沙與䕫州丙穴者相似身白而長
肌細少骨但丙穴者以春社出至秋而止肇慶者以秋
社出至春而止不可多得也
沙魚出雷州府有虎鹿鋸三種海南沙魚暑天上沙灘
滚跌踰時即變虎鹿二種其變虎者頂無王字行不能
速其變鹿者角無鋒稜至冬月復入水為魚凡魚俱卵
生惟沙魚胎生一生必兩
毛龜出韶州府大如錢以水浴之其毛披放皆碧緑色
置之案頭可辟蠅
異龜出廣州曾見一龜大如宫碗口頂有白色如白果
形腹下作紅黄色四足有鱗不知何産也
黄雀魚出惠州府八月化為雀十月後入水化為魚
鱞魚出恵州府大如指長八寸脊骨美滑宜羔
巨龜出恵州府背生樹木望之儼如洲渚
䱜魚出恵州府海中大盈丈腹有洞貯水養子朝出口
暮入臍
䱟魚出恵州府亦名狼籍
龜魚土肉出恵州府大如小兒臂有腹無口目有三十
足如笄簪
笄魚出惠州府如笄長尺
章魚出潮州府有八足
鬼頭魚出韶州
鱘龍魚出肇慶府諸地其形魚頭龍腰鼇尾
蟹出廣州府二螯八跪後有二扁足其肉少味淡其膠
沾殻
龍頭鰕出海南恵州等處頭似龍身有金色大者約有
十餘斤
蕉布出肇慶府屬不結子皮績為布夏月衣之不作汗
氣比葛色㣲黄
紵霜布出韶州翁源縣
竹布出韶州仁化縣以竹搥取絲績為布即單竹也
女兒香出東莞縣馬蹄岡金桔嶺梅林百花洞諸鄉離
城四十里土人採香歸家女兒揀選拾其精者而藏之
故有女兒之名栽種于清明未雨之前收成於二三十
年之後必祖孫父子相繼為業畧無近功又擇地土所
宜故他鄉罕樹焉香樹葉似樹蘭而叢宻覆䕃行人折
枝代傘謂之香隂實可榨油燃燈最明黽蟻百蟲不敢
近悞觸之斷翼脱足而死性大熱悞入飲食亦令人吐
皮堪作紙堅厚過於桑料名曰純皮紙香之身出地上
者名曰白木香能辟穢去潮濕香必種十餘年之久然
後伐其正身之白木就其正身之近地鑿孔開香門香
經伐之後則枝葉旁抽而婆娑益茂經開香門之後則
香氣隨雨露所漬趨結於根頭之下矣初年於香門穴
中鑿採一片覆以純黄潔土次年則可得二三片年愈
久則根頭寛洞成窩出香愈多而味愈永名曰牙香以
其形狀如馬之牙也俗人亦呼為香頭牙香中去其連
頭葢底枯槁白木而存留其純粹者曰選香謂經揀選
過也選中又選其生結穿胸黑格黄熟馬尾浸者為最
上即女兒香矣其次水熟白紋藕衣紋者燒時雖香㣲
帶酸氣如沉速不足貴也何謂生結香香頭根下遇有
隙穴受日月霜露漸漬日久結成胎塊而香身不枯受
土生氣與之相接名曰生結生結之香曝之烈日其香
滿室既有生結必有穿胸之形迹必有黑格之發露葢
穿胸黑格乃生結之徴騐也何謂黄熟香樹不知其㡬
經數百年本末皆枯朽揉之如泥中存一塊土氣養之
黄如金色其氣味靜穆異常亦名熟結至於馬尾浸則
香之植朱砂黄土中厯年久而自成者一線光黑如漆
浸於香上體質堅凝肌理宻實乃香之津液積結而成
其氣味與生結等而更悠揚此所以為貴也
沉香有活生死結以瓊州為最如外國者不但不可入
藥焚之亦無佳味生活結者乃係取之於生樹者死結
乃已伐之樹過數十年再取者為死結其功味欠生活
結者十之三四矣而名有牛角沉将軍帽雨淋頭菱角
殻沙糖結等名總之以生活為上如藥香花剷之數其
精脉㣲細入藥不大佳玅只可借爐火耳　宋長白曰
沉香入藥最難辨識海南别有一本其質堅紉略帶酸
香土人截成方片用鐡條熾熱沃以香水名為夾板入
水即沉以鐡氣浸入木理故也若以入藥貽害非淺
九里香木本葉如黄楊花似野繡毬色白其香甚烈葢
珍木也
桂酒出恵州博羅縣蘇軾有頌
猴酒出瓊州土人每在山中得猴酒或在岩石窩内或
於半破椰殼内得之問之土人云猴以稻米采草藥共
嚼之如人之造酒同一二日即成酒味如淡水燒然亦
不多得
藤菜出恵州之豐湖可敵蓴菜
米豆出雷州海中思靈島一種後數年收實淮南子云
豆之至美者
界稻出雷州府十月種次年四月熟
廣東有米名秋分粘者精美絶倫又有黄芋紅芋香味
異於一切
鄭儋州尚智為予言海㓂楊二㓂瓊州時一庠生方娶
婦入門交拜賊突至遂掠入舟婦見賊怒曰我雖猶女
子然已為士人妻矣狂賊何敢汚我遂躍入海而死一
家埋金於室一婢守之賊入詰其資婢始猶乞哀備受
榜掠知不得免乃大聲極罵賊剔其齒斷其舌終不告
以金之所在遂至於死二事皆節義之尤者惜其姓氏
不傳也
進士坊在瓊州臨高縣有進士與知縣不睦竟為知縣
滅其家将石坊移於文廟前磨去進士二字鐫黌宫二
字在上逺觀之進士二字仍顯明在上人以為寃
沉香浦有二一在廣州府西即吳隱之投香處一在瓊
州府臨高縣城南時没時見
藍關在恵州新寧縣道旁有昌黎祠祠下有碑大書歩
雪仙踪四字然其事荒謬殊不可考
畫不如樓在連州乃劉禹錫所建也山水佳絶為一境
之勝信非名人不能有名地耳
朝雲墓在恵州府北門外三里許至今郡人春日遊賞
者多至其處
前漢伏波将軍祠在連州祀路博徳也
金花夫人者故女巫也死而靈異有目疾者禱之輙效
羊城特尊奉之春時賽㑹與天妃相埓
粤俗産男日先以薑酒奉其祖先隨用甘蔗糖兼醋煑
薑片請客及饋送親戚鄰里故俗人問人云生男曰何
時飲薑酒探人生男曰薑酒曾香未葢生男則必具薑
酒可知矣
粤俗婚娶新郎行親迎之禮大家親迎必覔數友敏慧
才捷者為伴郎至女家則攔門索詩賦名曰攔詩新郎
捉筆伴郎或代之詩賦成然後遣女于歸
瓊州五指山中有黎人與土人交易不用銀錢惟用牛
布
肇髙雷羅山中有猺獞耕於山獵於山不入版籍惟設
猺頭以治之耳　宋長白曰廣屬三連即古桂陽地也
内有八排皆猺所居有生熟之别熟猺供賦不供役生
猺則獷悍特甚自稱盤瓠之遺不事耕種惟以揲刼為
生昌黎曾令陽山所云好則人怒則獸此類是也獞與
猺略同而穴居野處兩類鴟張殆無虗日葢隱若敵國
海口所有神曰班師乃淫女所祀之神若男子欲慕彼
女子不得許神愿則得
海南有黎人其黎女多端妍未許聘時則白面若許聘
即以夫家來聘花樣刺之於面終身不易其山有黎老
峰頗稱靈怪
廣東初行親禮規矩用㯽榔富者用㯽榔一百斤或三
二十斤亦可貧者用四兩半斤以為定親之禮鄉里村
間貧者娶親時只用青布一塊包頭再用雨傘一把将
新人接回拜堂即此以為完娶之禮
　
　
　
　
　
　嶺南風物記
