#+TITLE: 欽定重訂大金國志-宋-宇文懋昭
#+DATE: 2016-06-11 12:21:17
#+SOURCE: github.com/kanripo/KR2d0010 master 412f1a14                
欽定四庫全書　　　　　史部四
欽定重訂大金國志目錄　　别史類
　　卷首
　　　大金初興本末
　　金九帝年譜
　　卷一
　　　太祖武元皇帝上
　　卷二
　　　太祖武元皇帝下
　　卷三
　　　太宗文烈皇帝一
　　卷四
　　　太宗文烈皇帝二
　　卷五
　　　太宗文烈皇帝三
　　卷六
　　　太宗文烈皇帝四
　　卷七
　　　太宗文烈皇帝五
　　卷八
　　　太宗文烈皇帝六
　　卷九
　　　熈宗孝成皇帝一
　　卷十
　　　熈宗孝成皇帝二
　　卷十一
　　　熈宗孝成皇帝三
　　卷十二
　　　熈宗孝成皇帝四
　　卷十三
　　　海陵煬王上
　　卷十四
　　　海陵煬王中
　　卷十五
　　　海陵煬王下
　　卷十六
　　　世宗皇帝上
　　卷十七
　　　世宗皇帝中
　　卷十八
　　　世宗皇帝下
　　卷十九
　　　章宗皇帝上
　　卷二十
　　　章宗皇帝中
　　卷二十一
　　　章宗皇帝下
　　卷二十二
　　　東海郡侯上
　　卷二十三
　　　東海郡侯下
　　卷二十四
　　　宣宗皇帝上
　　卷二十五
　　　宣宗皇帝下
　　卷二十六
　　　義宗皇帝
　　卷二十七
　　　開國功臣
　　　尼雅滿　固紳　斡里雅布　富勒呼　烏珠
　　　　尼楚赫　烏紳　羅索　逹蘭　薩里罕
　　　鄂勒歡　烏蘭思謀　韓常
　　卷二十八
　　　文學翰苑上
　　　宇文虚中　蔡松年　蔡珪　髙士談　馬定
　　　國　施宜生　郝俁　李晏　王寂　劉昂
　　　楊雲翼　史肅　蕭貢　李遹　馮延登　梁
　　　持勝　馮璧　韓玉
　　卷二十九
　　　文學翰苑下
　　　王若虚　麻九疇　髙廷玉　張萬公　董師
　　　中　胥鼎　張行中　路仲顯　耶律履　王
　　　予可　李獻甫　党懐英　趙秉文　周昂
　　卷三十
　　　楚國張邦昌錄
　　卷三十一
　　　齊國劉豫錄
　　卷三十二
　　　立楚齊國冊文　　檢視宋國庫藏
　　　取去宋國印寶　　宗族隨二帝北遷
　　卷三十三
　　　天文　地理　燕京制度　汴京制度
　　　陵廟制度　　儀衛
　　卷三十四
　　　旗幟　　車繖　　服色　　千官品列
　　卷三十五
　　　雜色儀制　誥敕　除授　天㑹皇統科舉
　　　天徳科舉
　　卷三十六
　　　皂𨽻　浮圖　道教　科條　赦宥　屯田
　　　田獵　兵制
　　卷三十七
　　　兩國往來誓書
　　卷三十八
　　　京府州軍
　　卷三十九
　　　初興風土　男女冠服　婚姻　飲食
　　卷四十
　　　許奉使行程錄
　　卷四十一
　　　譯改國語解(附/)
　　　　(臣/)等謹案
　　欽定重訂大金國志四十一卷舊本題宋宇文懋
　　　　昭撰前有端平元年進書表一通自署淮西
　　　　歸正人改授承事郎工部架閣而不詳其里
　　　　貫表中有偷生淮浦少讀父書等語亦不知
　　　　其父何人也書中取金太祖至哀宗一百十
　　　　七年事跡裒集彚次凡紀二十六卷開國功
　　　　臣傳一卷文學翰苑傳二卷雜錄三卷雜載
　　　　制度七卷許亢宗奉使行程録一卷似是採
　　　　録諸書排比而成所稱義宗即哀宗金史謂
　　　　息州行省所上諡而此則云金遺臣所上與
　　　　史頗不合又懋昭既降宋即當以宋為内詞
　　　　乃書中分注宗年又直書康王出質及列北
　　　　遷宗族於獻俘殊為失體故錢曽讀書敏求
　　　　記甞稱為無禮於君之甚者然其可疑之處
　　　　尚不止此詳悉檢勘紕漏甚多如進書表題
　　　　端平元年正月十五日攷金亾即在是月十
　　　　日相距僅五日豈遽能成書進獻又紀錄蔡
　　　　州破事如是之詳於情理頗不可信又端平
　　　　正當理宗時而此書大書宋寧宗太子不得
　　　　立立其姪為理宗於潜邸廢立略無忌諱又
　　　　生而稱諡舛繆顯然又懋昭以金人歸宋乃
　　　　於兩國俱直斥其號而獨稱元兵為大軍又
　　　　稱元為大朝轉似出自元人之辭尤不可解又
　　　　開國功臣傳僅寥寥數語而文學翰苑傳多
　　　　至三十二人騐其文皆全錄元好問中州集
　　　　小傳而略加刪削考好問撰此書時在金亾
　　　之後原序甚明懋昭更不應預襲其文凡此
　　　皆疑竇之極大者其他如愛王作亂等事亦
　　　多輕信偽書宂雜失次恐己經後人竄亂非
　　　復懋昭原本故牴牾若此今恭依
　聖明指示改定契丹國志義例逐一訂定俾合扵
　　　史法焉乾隆四十九年十一月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
欽定重訂大金國志卷首
　　大金初興本末
金國本名珠嚕凖畨語舌音訛為女真或曰魯爾錦避
契丹興宗名又曰女直渤海之别族也或曰三韓辰之
後姓那氏唐貞觀中靺鞨來中國始聞女真之名世居
混同江之東長白山下其山乃鴨綠水源南鄰髙麗北
接室韋西界渤海特哩東瀕海三國志所謂挹婁(按原/書作)
(抱婁考三國志作挹婁金史地理志東京/路瀋州有挹婁縣即挹婁故地今改正)元魏所謂勿
吉唐所謂黑水靺鞨者今其地也其屬分六部有黑水
部今之女直其水掬之則色微黑契丹目為混同江深
可二十餘丈狹處可六七十步濶者至百步居江之南
者謂之熟女直以其服屬契丹也江之北為生女直亦
臣于契丹後有部長受宣命為首領號太師契丹自賔
州混同江北八十里建寨以守又云契丹乗唐衰興北
方吞諸番三十六女直在其中契丹恐女直為患誘豪
右數千家處之遼陽之南而著籍焉分其勢使不得與
本國通謂之哈斯罕自咸州東北分界入宫口至粟末
江中間所居之女直𨽻咸州兵馬司與其國往來無禁
謂之輝發(按通考云輝發者非熟/女直亦非生女直之謂)極逺邊而野居者謂
之黄頭女直又居粟末江之北寧江州之東地方千餘
里戸十餘萬無大君長亦無國名止是族帳散居山谷
間自推豪傑為部長小者千戸大者數千戸葢七十二
部落之一也僻處契丹東北隅臣屬一百餘年世襲節
度使兄弟相傳周而復始或又云其初部長本新羅人
號完顔氏完顔猶漢言王也女直妻之以女生二子其
長即呼蘭也(按金史世紀金始祖本髙麗人此與通考/言金之初本新羅人葢新羅之地并入髙)
(麗故或云髙麗或云新羅其實一也但世紀言始祖至/景祖呼蘭已六世此書言其初部長生二子長即呼蘭)
(與史/不合)自此傳三人至楊格太師以至阿古逹以其國産
金及有金水源故稱大金
　　金九帝年譜
太祖武元皇帝(元名阿古逹改名旻楊格太師子○按金/史世紀景祖九子景祖崩子和里布繼)
(之為世祖世祖崩弟富爾遜繼之為肅宗肅宗崩弟楊/格繼之為穆宗穆宗崩兄子烏雅舒繼之為康宗康宗)
(崩太祖繼之康宗與太祖皆世祖之子此書以太祖為/楊格太師之子與史不同通考云富爾遜長子曰烏雅)
(舒次曰阿古逹次曰烏竒邁又以康宗太祖太宗並為/肅宗之子是當時傳聞不一故紀載各異要當以史為)
(確/)以乙未嵗即皇帝位國號大金建元收國丁酉改元
天輔至癸卯天輔七年(按金史太祖紀太祖初即皇帝/位建元收國盡二年止改元天)
(輔盡七年止其歳為癸卯當宋宣和五年遼保大三年/從此溯而上之則天輔元年為丁酉收國元年為乙未)
(其嵗為宋政和五年遼天慶五年以宋史宋元通鑑續/綱日考之皆合原書謂太祖以天輔元年始即皇帝位)
(又以癸卯為天輔六年又以天輔六/年當遼保大四年舛􁅜非一今改正)五月乙丑崩(按金/史太)
(祖之崩實以天輔七年八月戊申而宋史及契丹國志/皆書于五月葢太祖以是夏在軍中得疾必有誤傳其)
(已崩者故宋人因而書之懋昭雖本金/人葢由未見國史故亦仍傳聞之誤)在位九年(按原/書作)
(在位六年今/核實改正)
太宗文烈皇帝(元名烏竒邁改/名晟太祖之弟)癸卯即位改元天會(至/)
甲寅天會十二年冬崩(按太宗實以天會十三年正月/己巳崩金史本紀及宋史通鑑)
(綱目所書皆同獨此書謂崩于/十二年之冬辨詳大宗紀中)在位一十二年(天會元/年即天)
(輔七年實在/位一十一年)
熈宗孝成皇帝(元名和里瑪改名亶太祖嫡孫徽宗宗/峻之子○按宗峻原作宗浚據金史改)
(正/)甲寅即位仍稱天會戊午改元天眷辛酉改元皇統
至己巳皇統九年十二月丁巳被弑在位十六年(除天/會十)
(二年上屬太宗/實在位十五年)
海陵煬王(元名貝勒改名亮太祖孫遼王宗幹之子○/按金史本紀海陵名都古嚕訥此云名貝勒)
(與史不同又按海陵父名宗幹原書作宗翰乃尼雅滿/名非海陵父名也今改正又按此云遼王宗幹海陵紀)
(云宋王考金史宗幹封梁宋國王海陵立追尊為帝廟/號徳宗世宗時削帝號封為皇伯太師遼王海陵紀所)
(書乃生時封國此所書/乃世宗改封國號也)己巳弑熈宗自立改元天徳癸
酉改元貞元丙子改元正隆至辛巳正隆六年十一月
乙未為諸將弑于揚州𤓰洲鎮龜山寺在位一十三年
(天徳元年即皇統九/年實在位一十二年)
世宗聖明皇帝(元名褒改名雍太祖孫睿宗宗輔之子/○按綱目世宗初名褒即位後改名雍)
(岳珂程史亦有葛王褒之稱皆與此書/合而金史但言本諱烏禄葢其疎畧耳)辛巳十月丙午
為國人所立即位于東京(按原書云自立于會寧考海/陵無道世宗為人心所歸遂)
(即大位雖非傳授之常然其得國實正綱目書云金人/立曹國公烏禄為帝頗合春秋書衛人立晉之義若書)
(以自立則與篡立者何以異又考金史本紀世宗為東/京畱守其即位實在東京遼陽府通鑑綱目所書皆同)
(若會寧府乃上京非/東京也今並改正)至己酉大定二十九年正月癸巳
崩(按原書謂世宗以大定二十九年餘二日癸巳崩當/宋光宗紹熈元年是年為庚戌考金史本紀世宗之)
(崩實以己酉大定二十九年正月癸巳當宋孝/宗淳熈十六年乃二十八年餘二日也今改正)在位二
十九年(大定元年即正隆六/年實在位二十八年)
章宗皇帝(諱璟世宗之孫/顯宗允恭嫡子)己酉即位明年庚戍改元明
昌丙辰改元承安辛酉改元泰和至戊辰泰和八年十
一月丙辰崩在位一十九年
東海郡侯(諱允濟世宗第七子○按宣宗立降帝為東/海郡侯貞祐四年追復衛王諡曰紹金史稱)
(衛紹/王)戊辰即位明年己巳改元大安(按元書云己巳大/安元年即位考金)
(史本紀衛紹王以泰和八年十一月/即位明年己巳改元大安今改正)壬申改元崇慶(按/原)
(書作重慶考金史本紀作崇慶又金史五行志及劉祁/歸潛志並云衛王初即位改元大安繼改崇慶又改至)
(寧人謂三元大崇至矣俄而有呼沙/呼之變是當作崇慶無疑今改正)癸酉改至寧八月癸
巳為赫舎哩執中(即呼/沙呼)所廢尋遣内侍李監成(按金史/作李思)
(中/)弑帝在位五年
宣宗皇帝(諱珣世宗之孫/顯宗允恭長子)癸酉即位改元貞祐丁丑改
元興定壬午改元元光至癸未元光二年十二月庚寅
崩(按原書云癸末改元元光甲申元光二年十月崩考/金史宣宗貞祐盡四年興定盡五年元光盡二年元)
(光二年十二月崩是年為癸未原書興定盡六年元光/盡二年是歳為甲申宣宗崩下侵義宗一年又以十二)
(月為十月並屬/舛誤今改正)在位十一年(貞祐元年即至寧元年實/在位十年○按原書云在)
(位一十二年實在位一/十一年今核實改正)
義宗皇帝(諱守緒宣宗第三子○按金史帝自繼于幽/蘭軒末帝承麟率羣臣入哭諡曰哀宗故金)
(史本紀作哀宗此書作義宗謂帝感憤奮發哀/不足以盡之故天下士大夫皆號為義宗)癸未即
位明年甲申改元正大壬辰春改元開興(按原書云甲/申元光二年)
(冬即位乙酉改正大壬辰春改開興葢懋昭誤以興定/紀元盡于六年故元光二年為甲申下侵義宗一年而)
(正大盡七年考金史興定實盡/五年正大實盡八年今改正)夏又改天興癸巳天興
二年正月蒙古兵圍汴帝奔歸徳府六月絶糧奔蔡州
(按原書云癸巳歸徳府絶糧六月奔蔡州考義宗自汴/奔歸徳又自歸徳奔蔡州原書但言歸徳絶糧奔蔡州)
(殊為疎漏/今補正)八月蒙古兵(按原書蒙古兵並作大兵考懋/昭本金人後歸于宋進書時為)
(端平元年下距宋亾尚四十年而乃禰元師為大兵此/必經元人改竄元至世祖始改國號金亾時猶稱蒙古)
(今改正以/從其實)與宋兵攻蔡甲午天興三年正月己酉禪位
于總帥承麟閉閤自縊在位十一年金亡(按原書云除/即位之冬不)
(計外實在位一十年考義宗以癸未即位甲申改元正/大盡八年止又改天興至三年甲午嵗而亡實在位十)
(一年不當又除去/一年也今剛正)
　金九帝起太祖收國元年乙未盡義宗天興三年甲
　午計一百二十年(按原書不計太祖收國二年又以/太祖天輔止六年斷自戊戌年起)
　(訖于天興甲午止一百十七年考金史起太祖改正/收國乙未盡哀宗天興甲午實一百二十年今)
　
　
　
　
　
　
　
　
　
　
　
　
欽定重訂大金國志卷首
欽定四庫全書
欽定重訂大金國志卷一
　　紀年
　　　太祖武元皇帝上
太祖武元皇帝元名阿古逹後改名旻楊格太師之長
子也(按金史太祖乃世祖/和里布之第二子)其先堪布五世至呼蘭(按金/史自)
(始祖堪布至景祖呼蘭已六世/此云五世者不數始祖一世也)世為部長襲節度使呼
蘭生三子長曰和里布次曰富爾遜季曰楊格(按金史/景祖呼)
(蘭生九子而繼立者三人此云呼/蘭生三子葢傳聞而不得其詳耳)楊格生三子長曰阿
古逹次曰烏竒邁又次曰薩哈即尼雅滿父也(按金史/太祖阿)
(古逹太宗烏竒邁皆世祖之子薩哈景祖長子/和卓之子此並以為穆宗楊格之子舛誤殊甚)金人至
楊格太師始雄諸部
初契丹國舅帳蕭嘉哩聚衆為盜潛奔女直因命楊格
圖之楊格遷延數月獨斬嘉哩遣阿古逹獻首級餘悉
畱不遣契丹不得已反進其父子官自是隂懐異志力
農積粟練兵牧馬多市金玉以賂契丹權貴如此十餘
年末有以發也遼天祚帝初立之年楊格卒太祖襲位
(按遼史天祚帝乾統元年生女直阿古逹襲節度使契/丹國志乾統元年女直節度使楊格卒子阿古逹立皆)
(與此書所載同考金史穆宗卒康宗襲位是嵗為遼乾/統五年癸未康宗立十一年卒太祖襲位是嵗為遼天)
(慶三年癸巳然癸未實乾統之三年金史作五年傳寫/之誤也此書及遼史契丹國志脱去康宗一代又以太)
(祖襲位在乾統元年上侵一十三年皆與金史不合當/以金史為正通鑑綱目于政和三年言阿古逹襲位正)
(據金/史也)太祖生于遼咸雍四年戊申初在娠時骨重異常
將生河水為沸野獸盡嘷及生若有光照其室部落咸
異之既長臂垂過膝身長八尺狀貌雄偉沈毅寡言笑
而有大志弓力過絶于人嘗至其部落有意欲謀害之
者太祖覺之奮劍殺數人而去追者不敢當既立承楊
格富庶之餘兵强馬壯加以遼帝天祚掊剝是嗜上下
荒淫其相李嚴蕭奉先輩庸瑣貪婪太祖益有異志
(甲/午)太祖之十三年(按金史太祖以癸巳年襲位甲午乃/即位之次年也此書以太祖襲位在)
(乾統元年故以/是年為十三年)春蘇源奚卜蘇布庫率其部落内附共
七千餘戸始取遼寧江州(按原書作寧江府考金遼/二史皆作寧江州今改正)
　先是五國之東接大海出名鷹來自海東者謂之海
　東青小而俊健能擒鵝鶩遼人酷愛之求之女直女
　直苦之又沿邊諸帥邀求賂遺無虚日遼天祚帝如
　混同江釣魚時疑太祖欲殺之蕭奉先諫止太祖知
　其意始謀起兵于是用尼雅滿固紳等為謀主尼楚
　赫伊里羅索棟摩為元帥攻混同江之東名寧江州
　天祚射鹿慶州秋山遣海州刺史髙仙夀來攻為我
　師所敗失寧江州天祚再以蕭嗣先帥奚契丹五千
　人屯出河店臨白江與寧江州對壘我師潛渡混同
　江掩擊之嗣先兵潰又獲甲馬四千天祚兩敗後謂
　奉先不知兵召張相張琳付兵十萬使來攻計人戸
　家産錢每三百(按原書脱此五字文義/不備據契丹國志補正)貫備一軍富
　人有出一二百軍者琳等非經濟才統馭無法器甲
　聴從人便往往以槍刀氊甲充數弓弩鐵甲百無一
　二于是分四路並進獨淶流河路一軍深入遇我兵
　交鋒稍却走還其壁都統鄂爾多者(按原書作幹里/雅布葢鄂爾多)
　(向音訛為幹离朶幹里雅布向音訛為幹离/不而朶又訛為不也今據契丹國志改正)以為漢
　軍已遁即領契丹兵棄營而奔漢兵尚三萬餘推武
　朝彦為都統再與我師戰遂大敗餘三路聞之各退
　保其城悉為我師攻破
是嵗宋徽宗政和四年遼天祚帝天慶四年(按原書于/每年下分)
(注宋遼年號考宋雖嘗稱臣于金然靖康以前實為敵/國隆興以後又正敵國之禮概用分注已乖史例至金)
(本屬于遼而乃分注遼年尤為乖謬且此書主紀金事/鄰國之年亦無事逐年詳繫致傷冗雜今于宋遼年號)
(皆改繫于嵗終又自是年初見之/後但載其改元首載餘俱從畧)
(乙/未)收國元年春正月壬申朔羣臣奉上尊號是日即皇
帝位國號大金改元收國(按原書書太祖即帝位于戊/戍嵗不載收國年號又范成)
(大攬轡錄云金自太祖始有天輔之稱今四十八年矣/四十八年以前乃選造以足之重熈四年清寧咸雍大)
(康大安各十年盛昌六年乾通十年大慶四年收國二/年以接于天輔似可與此書相證但敵國之言務相誣)
(毁不可為據今/依金史為正)
夏五月北方有光燭天(按金史五行志收國元年上在/寧江州有光正圓自空而墜)
大星出殷殷如雷聲(按此事金史/天文志不書)
六月括寧江州一路金銀粟帛盡數以往民間有隱者
斬丁夫强壯集得萬餘人勒歸軍前
　是年生紅芍藥花北方以為瑞女直多白芍藥花皆
　野生絶無紅者好事之家採其芽為菜以麫煎之凡
　待賔齋素則用之其味脆美可以乆畱金人珍甚不
　肯妄設遇大賔至縷切數絲寘楪中以為異品
冬十二月敗遼師于混同江并渤海遼陽等五十四州
　先是天祚親率番漢兵十餘萬出長春路命蕭奉先
　為都統耶律章努副之以精兵二萬為先鋒餘分五
　部北出駱駝口車騎亘百里别以步騎三萬人命蕭
　呼圖克柴誼將之南出寧江州齎數月糧期必滅女
　直帝以刀剺面仰天大哭謂諸部落曰不若殺我以
　降諸人皆拜曰事至此當誓死一戰乃與天祚遇乗
　其未陣三面擊之天祚大敗退保長春我師乗勝遂
　并渤海遼陽五十四州
(丙/申)收國二年春正月升固紳為正都統尼雅滿為左副
都統鄂和為右副都統
　是年北方寒甚裂膚墮指多有死者北方苦寒故多
　衣皮雖得一鼠亦褫皮藏去婦人以羔皮帽為飾直
　十數千不敵三大羊之價(按此句文意當是言/羔皮之貴不字疑衍)不貴
　貂鼠以其見日及火則剝落無色也
夏取遼渤海軍
　先是渤海人髙永昌殺其東京畱守蕭保先自稱大
　渤海國皇帝據遼東五十餘州遼帝遣其宰相張琳
　討之至瀋州我師來援渤海琳敗績遼帝乃以燕王
　淳為都元帥仍募遼東人號怨軍者二萬以行淳至
　乾州武朝彦等謀殺淳不克復召淳還遣蕭徳恭耶
　律伊都等屯田為備既而我師破渤海軍斬髙永昌
　其衆散為盜所至擄掠而遼不能制
(丁/酉)天輔元年(按原書以戊戌嵗為天/輔元年今據金史改正)冬宋遣其使馬政
來約夾攻諸國(按原書于丁酉年不載事實而書馬政/來使于戊戌嵗之春今據金史移正)
　先是宋建隆以來女直自本國之蘇州泛海至登州
　賣馬故道猶存去夏有漢兒髙藥師者泛海至宋具
　言女直攻遼事宋因遣馬政同藥師講買馬舊好由
　海道入蘇州至帝所居安札川淶流河見馬政問宋
　遣使之由政對以貴朝在建隆時講好已乆今聞貴
　朝攻取遼國五十餘城欲與貴朝復通前好共行弔
　伐帝與尼雅滿共議數日遂質登州小校六人遣渤
　海人李善慶生熟女直二人齎國書并北珠生金貂
　革人參松子為質
(戊/戌)天輔二年春遼燕王淳之師潰于徽州新咸懿豪衛
五州皆降(按原書云經新懿濠衛五州皆降考契丹國/志云金兵入新州節度使王從輔開門降金)
(人焚掠而去所經咸懿濠衛四州皆降遼無經州所經/乃謂金師經過原書以為州名舛訛殊甚又契丹國志)
(自新州之外别數咸懿濠衛為四州/原書不數咸州亦為脱漏今並改正)
　是春遼燕王淳將討怨軍而我師適至淳遇于徽州
　未陣而潰退保長泊魚務于是我師入新州大掠而
　去所經咸懿濠衛四州皆降
以遼東䧏人楊朴為謀主
　楊朴者遼東鐵州人也本渤海大族少第進士累官
　校書郎髙永昌叛時來䧏甚用事(按原書此下云阿/古逹始稱皇帝建)
　(元天輔以王為姓以旻為名國號大金葢是年楊朴/説帝求遼封冊故此書以為稱帝始于是年以金史)
　(考之太祖即帝位改元實在乙未嵗至是己四年矣/又金國姓完顔金史可以徵信此云以王為姓亦屬)
　(繆妄今/並删去)朴勸帝遣人詣遼帝求封冊遼帝付南北面
　大臣議遂遣使備衮冕之服冊帝為東懐國皇帝帝
　召朴等觀驗以儀物不純用天子之制大怒欲斬其
　使諸臣為謝乃解尚人笞百餘尋放還邀令稱大金
　皇帝兄不然則提兵取上京遼帝惡聞女直事蕭奉
　先揣其意不以聞明年上京破和議遂格
　契丹志云楊朴陳説太祖曰自古英雄開國受禪先
　求大國封冊八月太祖遣人詣天祚求封冊其事有
　十徽號大聖大明皇帝一也國號大金(按金史收國/元年已建國)
　(號曰金此又云國號大金者葢前此雖建國號而遼/人信使往來必尚以女直稱之故此要以稱大金皇)
　(帝/耳)二也玉輅三也衮冕四也玉刻御前之寶五也以
　弟兄通問六也生辰正旦遣使七也嵗輸銀絹二十
　五萬疋兩分南宋嵗幣之半八也割遼東長春兩路
　九也送還女直照蘇阿古齊大王十也天祚付羣臣
　等議蕭奉先大喜以為自此無患差静江軍節度使
　蕭錫林等備天子衮冕玉冊金印車賂法駕之屬冊
　立太祖為東懐國至聖至明皇帝十二月使至楊朴
　以儀物不全用天子之制又東懐國乃小邦懐其徳
　之義仍無冊為兄之文太祖大怒叱出來使欲腰斬
　之尼雅滿諸人為謝乃解人笞百餘次年三月遣蕭
　錫林等回云冊文罵我我都不曉徽號國號玉輅御
　寶我都有之須稱我大金皇帝兄能從我今秋可至
　軍前不然則提兵取上京矣天祚惡聞女直事蕭奉
　先揣其意皆不以聞遷延乆之聞上京已破和議遂
　寢後天祚雖復請和皆不報
十二月追諡九代祖堪布為景元皇帝號始祖八代祖
名額魯為徳皇帝七代祖名雅哈為安皇帝六代祖名
蘇赫為定昭皇帝號獻祖五代祖名舒嚕為成襄皇帝
號昭祖曾祖太師名呼蘭為惠桓(按原書脱桓字/據金史補正)皇帝
號景祖祖太師名楊格為孝平皇帝號穆宗(按金史太/祖父為世)
(祖和里布與穆宗楊格為兄弟世祖父為景祖呼蘭自/始祖至景祖六世自太祖上溯始祖為八代祖此以楊)
(格為太祖之祖故上溯始祖為九代不獨與金史不合/亦與前言太祖為楊格太師之子者自相牴牾但此書)
(所載金先代世系舛訛非/一姑仍原文而辨正之云)妃后皆追加諡號(按金史金/自始祖以)
(下追上諡號在天㑹十四年此書于天輔二年與史不/合又金史景祖卒和里布繼之天會追諡聖肅皇帝廟)
(號世祖太祖之父也世祖卒富爾遜繼之天會追諡穆/憲皇帝皇統四年增謚肅宗明睿穆憲皇帝肅宗卒穆)
(宗楊格繼之肅宗穆宗皆太祖之叔父也穆宗卒烏雅/舒繼之天會追諡恭簡皇帝皇統四年增諡康宗獻敬)
(恭簡皇帝太祖之兄也此書以穆宗直繼景祖以太祖/直繼穆宗脱去世祖肅宗康宗三代故于其諡皆不載)
(今據金史/補識于此)　是嵗宋徽宗重和元年
(己/亥)天輔三年春北方有赤色大三四圍長二三丈索索
如樹西方有火五團下行十餘丈皆不至地而滅(按此/條見)
(契丹國志金史/天文志不書)
二月遣李善慶等通使于宋
　善慶至宋宋相蔡京童貫見之諭以夾攻取燕之意
　善慶等唯唯居十餘日宋遣趙有開馬政齎詔及禮物
　與善慶等渡海來聘止用詔書有開行至登州而
　死會諜者言金已受東懐皇帝之封乃詔政勿行止
　差平海軍校呼慶持登州牒送善慶等歸國呼慶至
　軍前帝及尼雅滿等責以中輟且云登州不當行諜
　留半年始遣之臨行語之曰跨海求好非吾家事吾
　已獲大遼數路其他可以俯拾汝歸見皇帝果欲結
　好請早示國書若仍用詔決難從也
詔冊富察氏為皇后(按金史后妃傳太祖嫡后唐古氏/次室費摩氏此云立富察氏為皇)
(后與史/不合)
　知樞密院内相楊朴建議以為陛下肇登大寶混一
　封疆應天順人奄宅天命而六宫未備殊失四方觀
　覩欲乞備日冊命正后妃之位帝從之詔冊富察氏
　為皇后畨漢羣臣稱慶先是女直驟興之初未具六
　宫之典僅有賢妃淑妃自餘姬侍並稱娘子而已平
　遼所得中原士女艷色盡掠而北后性儉素不好華
　飾躬御縵繒而已(按原書此下書云冬取遼上京考/遼史金取上京在天慶十年當金)
　(太祖天輔四年此書上文云明年上京破與遼史正/合又于是年冬書取上京實為牴牾今據遼史移正)
是嵗宋徽宗宣和元年
(庚/子)天輔四年春正月肇州之始興隆州之利涉地震陷
死數千人(按是年地震金/史五行志不書)
始定朝儀建典章
　知樞宻院楊朴建言惟我國家興自遐荒朝儀典章
　猶有所未備以中朝言之威儀侍衛尊無二上諸親
　從諸王部族尊貴者馳驅戎行雖不可盡貴(疑當/作責)其
　自畨漢羣臣以下皆宜致敬盡禮合定朝儀建典章
　使上下尊卑粗有定序帝從之
宋遣其使趙良嗣來
　先是我使同呼慶持國書至宋宋因遣良嗣來通好
　猶以買馬為名其實約夾攻遼國取燕雲舊地也第
　面約不齎國書
夏四月取遼上京
　時三路出師攻遼上京至夏間趙良嗣等在青牛山
　追及帝遂從至上京觀攻城不旋踵而破
宋使趙良嗣許嵗幣取燕京地持國書歸宋
　良嗣之來使也大概議夾攻遼國使金取中京宋取
　燕京帝許之嵗幣初許三十萬而卒許與契丹舊數
　良嗣曰燕京一帶則并西京是也帝亦許之遂以手
　劄付良嗣約以本國兵自平地松林趨古北口南朝
　兵自白溝夾攻不然則難依也已許約仍遣使偕至
　宋止作新羅人朝宋者國書畧曰大金皇帝謹致書
　于大宋皇帝闕下葢緣素昧未致禮容酌以權宜交
　馳信使今趙良嗣來言燕京本是漢地若許復舊願
　將自來與契丹銀絹轉交本國雖無國信諒不妄言
　若將來貴朝不為夾攻即不能依已許為定具形敝
　幅冀諒鄙悰
馬政持宋國書回使于金
　宋國書畧曰大宋皇帝謹致書于大金皇帝逺承信
　介特示函書致罰契丹逖聞欣慰確示同心之好共
　圖問罪之師誠意不渝義當如約已差童貫勒兵相
　應彼此兵不得過闗嵗幣依與契丹舊數仍約毋聴
　契丹講和
　時春正月趙良嗣來使帝令從軍每行數十里輒鳴
　角吹笛鞭馬疾馳比明行二百五十里所攻城不旋
　踵而破七月回至闕畱飲食數日令契丹呉王妃歌
　舞飲讌謂良嗣曰此契丹兒婦令作奴婢遂使人歡
　時國中議論不決以宋朝欲還山前山後地意皆狐
　疑且以山前山後北朝得之而雄若是我滅契丹彼
　自幣帛奉我尼雅滿云宋朝四面皆被邊若無兵力
　安能立國强大如此亦未可輕之當且為良圖少畱
　使人帝遂將宋使馬擴逺行射獵戊辰帝坐一虎皮
　椅縱騎打圍嘗曰此吾國中最樂事也既還令諸臣
　具飲食迎邀南使夾攻之始謀此
　
　
　
欽定重訂大金國志卷一
欽定四庫全書
欽定重訂大金國志卷二
　　紀年
　　　太祖武元皇帝下
(辛/丑)天輔五年春三月始于渤海遼陽等州置𣙜筦庫
　時嵗課稍重商人疑惑但一切所辦于所在官塲他
　不恤也
　是春日有眚忽青黑無光其中洶洶而動若鉟金而
　湧沸狀日旁青黑正如水波周回旋轉將暮而稍止
　(按此條見契丹國志/金史天文志不書)
夏四月韓州千戸皮烏紳帥其衆謀入漠北以叛伏誅
五月遣使烏赫埒等如宋留宋三月餘始持宋國書歸
乃命烏竒邁等悉師渡遼趨中京
　烏赫埒等至宋宋詔司業權邦彦内侍童師禮館之
　未幾師禮傳㫖邦彦曰大遼已知金人海上往還難
　以復如前議諭金使令歸邦彦驚曰如此則失其歡
　心曲在朝廷矣師禮入奏復傳㫖候童貫回議之二
　使畱宋國凡三月餘方遣人送歸宋國書只付我使
　帶回不復更遣使者後烏赫埒等自海上歸帝得書
　意宋朝絶之乃命弟國相貝勒烏竒邁并尼雅滿固
　紳等悉師度遼而西用遼降人伊都為先鋒趨中京
是嵗遼天祚帝保大元年
(壬/寅)天輔六年春正月知樞宻院内相楊朴權知行宫畱
守事
　先是帝出征固紳畱守既而有中京之行召固紳共
　謀葢固紳在諸臣中最有智謀者也朴為人慷慨有
　大志多智善謀建國之初諸事草創朝儀制度皆出
　其手
三月取遼中京遼燕王淳背天祚帝而自立
　中京奚國也既取中京遂引兵至松亭闗似與宋朝
　有各不相闗之意乃止引兵由其西而過遼帝震驚
　率騎兵五千奔雲中畱宰相張琳李處温與燕王耶
　律淳守燕天祚至雲中遂取馬三千匹奔入夾山初
　淳守燕二十年得人心天祚既奔夾山李處温與其
　弟處能及子奭都統蕭幹等挾怨軍謀立淳乃率燕
　京數萬人勸進淳即位改怨軍為常勝軍自號天錫
　皇帝改元建福降天祚為湘隂王淳主燕雲平上中
　京遼西六路而沙漢以北諸畨部天祚主之猶稱保
　大二年遼國自此分矣我兵追至雲中蕭札拉降復
　進追天祚幾及凡行帳輜金寶貨及其幼女盡俘獲
　之
夏五月帝用楊朴議始合祭天地于南北郊及禘享太
廟頒賜畨漢羣臣以下有差(按金史禮志金之郊祀本/于其俗有拜天之禮太宗)
(即位乃告祀天地設位為祭此于天輔六/年書合祀天地于南北郊與禮志不合)
宋師與遼人遇戰失利六月退保雄州未幾耶律淳死
蕭幹與逹實林牙立其妻蕭氏為太后改元徳興
　時宋童貫為宣徽使蔡攸副之同復燕雲遣趙良嗣
　遺書開諭燕王淳使納土大畧云呉越錢俶西蜀孟
　昶等歸朝世世子孫不失富貴况遼之與宋歡好百
　年誠能舉國内附恩數有加茍執迷失機恐有彭寵
　之禍淳得書斬其使又令董龎兒遣人説易州土豪
　史成獻城復執送燕京斬之宋种思道辛慶宗總東
　西路軍至白溝意謂燕人有簞食之迎及進至蘭溝
　甸乃為遼逹實林牙所襲而敗既而淳益師二萬人
　渡白溝挑戰宋師遇之又北後燕王死于六月間國
　人立蕭太后
秋八月帝追襲遼帝于望國崖(按原書脱望字考契丹/國志作旺國崖金史地)
(理志撫州有旺國崖而此書後文皆/作望國崖葢旺望乃語音之訛轉也)擒其都統蕭規遼
帝脱身逃去及夏國引兵數萬襲天徳軍帝遣偏師七
千擊破之于是乗勝遂因秋成並邊牧馬休兵屯奉聖
州之東
九月遣貝勒烏勒希髙慶裔等使于宋定夾攻嵗幣之
議宋仍遣趙良嗣來
　初宋朝回書附我使還不更遣使者國中疑宋有謀
　兼又未嘗先報師期以故輒自進兵取中京且移軍
　泉泊襲破遼帝行帳既占雲中府山後州縣忽聞宋
　童貫舉兵帝乃與羣臣議恐爽約自我或南朝徑取
　燕京則嵗賂不可得遂專遣使來烏勒希等奏曰始
　聞貴朝遣童貫舉大兵不報本國故遣臣來聘館伴
　趙良嗣答曰聞貴國進取西京亦並未見報今令童
　貫舉兵正所以踐夾攻之約彼此不報不必較也由
　是宋徽宗待烏勒希等甚厚賜予不貲至輟御茗調
　膏賜之引登明堂入龍徳宫蕃衍宅籞别館離宫無
　所不至禮過契丹數倍而慶裔渤海人桀黠知書雖
　外為恭順稱藩頌徳而屑屑求故例不已烏勒希等
　又詣王黼第計事面授回書畧曰所有漢地及夾攻
　並如昔議慶裔曰夾攻一段且莫是候本國兵來否
　良嗣曰縱本朝乗勝下燕亦與已許嵗幣初不必計
　先後也乃遣良嗣報使馬擴副之
冬十月宋師再舉遼髙鳯郭藥師以易涿二州降
　時蕭后管常勝軍郭藥師聞宋師忽自燕來進攻涿
　州藥師以為燕京已破乃召所部曰天祚失國女政
　不綱宋天子重兵壓境此男兒取金印之時也于是
　萬口響應因監軍蕭餘慶遣使奉表降宋未幾髙鳯
　亦以易州歸宋
宋師劉延慶郭藥師等自雄州趨新城劉光世楊可世
(按原書脱世/字據宋史補)自安肅軍出易州遂會于涿州時兵衆五
十萬駐盧溝河攻燕京蕭后宻遣人召盧溝河四軍馳
騎自南門入殊死戰宋師皆敗績(按盧溝河四軍蕭幹/所將之軍汪藻謀夏)
(錄云幹統契丹渤海奚/漢兒四軍號四軍大王)
十一月遣使使于宋議割燕山地
　初宋與我約但求石晉故地初不思平營灤三州乃
　劉仁恭以遺契丹故我國不肯割至是宋趙良嗣馬
　擴見帝于奉聖州帝令弟國相富勒結與計事富勒
　結以往嵗不遣報使今嵗遣報失期為言且云今更
　不論原約特與燕京六州二十四縣六州者但謂薊
　景檀順涿易也良嗣答以兩朝皆以信義為主原約
　山後山前十七州今乃如此信義安在辨論數四帝
　卒不許于是以國書付良嗣等使與我使皆至宋仍
　畱馬擴于軍前未幾趙良嗣送我使還且求營平灤
　三州
十二月童貫宻遣其客王瓌謁帝具言貫兵已壓燕境
乞如約夾攻帝遣瓌先歸遂三道進兵
　尼雅滿趨南暗口逹蘭駙馬趨北牛口帝親趨居庸
　闗分三路入燕
蕭后既敗劉延慶乃獻捷于帝奉表稱藩請和帝不許
自媯儒二州進兵抵居庸闗遼人棄闗走
　時馬擴隨軍行帝謂擴曰契丹疆土我得十九矣止
　此燕京數州之地畱與汝家我以大軍三面掩之令
　汝家俯拾乃猶不能取耶初聞南軍到燕我心亦喜
　縱汝家令取之我亦將斂兵歸國近却聞劉慶延一
　夜燒營而遁何乃至此耶似此䘮師有何誅責擴答
　云兵折將死將折兵死劉延慶果敗雖貴亦誅帝曰
　若不行法何以使人一兩日到闗汝觀我家用兵有
　走者否
我兵破居庸蕭后奔歸夾山天祚殺之遼相左企弓等
迎降
　十二月初六日入居庸闗晡時到燕蕭后聞居庸失
　守夜率蕭幹等出兵未行五十里我兵㳺騎已至城
　遼相左企弓虞仲文等迎降出丹鳯門毬塲内投拜
　帝戎服坐萬嵗殿皆拜伏待罪于下譯者曰我見城
　頭砲繩蓆角都不曾解動(按原書無此五字文義不/具今據契丹國志補正)
　是無拒我意也並放罪纔撫定燕山即遣馬擴歸宋
　獻捷我之入燕也逹實林牙以蕭氏歸遼主于夾山
　(按遼史逹實傳金祖入居庸闗逹實自古北口亾去/為羅索所獲通鑑宣和五年金襲遼獲耶律逹實六)
　(年遼主渡河逹實自金來歸葢天輔六年之冬太祖/入居庸闗逹實從蕭后避敵旋為金所獲至天會二)
　(年始歸天祚于夾山而蕭后自燕京出奔即歸夾山/則二人歸天祚不同時此云逹實以蕭后歸夾山乃)
　(沿契丹國/志之誤)天祚殺蕭氏蕭幹以奚渤海人入奚良嗣
　至軍前時諸臣列館燕京郊外獨置南使一廢寺中
　以氊帳為館是時帝營已立閤門官吏皆服袍帶如
　漢儀贊引拜舞悉用遼人規式每日入氊帳門謂之
　上殿
(癸/卯)天輔七年春升皇帝寨曰會寧府建為上京其遼之
上京改作北京
　先是女直之地初無城郭止呼曰皇帝寨國相寨太
　子莊至是改焉
置三省六部尹貳曹屬仍令左丞相陳王烏紳撰女直
字以行(按金史建上京定官制皆在天眷元年此書一/書于天輔七年一書于天會十三年重複舛誤)
(辨詳熈宗紀中又金史烏紳傳命依契丹舊制撰本國/字天輔三年成太祖本紀天輔三年頒女直字此書于)
(天輔七年亦/與史不合)
大宴番漢羣臣于乾元殿
　大合樂擊鼓百戲為樂
詔諸州積粟峙芻備軍前支給不許雜以糠土
遣李靖尼楚赫王度朗色穆魯使于宋宋趙良嗣報使
　先是趙良嗣至軍前帝曰平灤等州若必欲取并燕
　京不與汝家矣以國書副本示良嗣讀至燕京用本
　朝兵力攻下其租稅當輸本朝良嗣因曰租税隨地
　豈有與其地而不與租税者尼雅滿曰燕京自(按原/書自)
　(用本朝兵力攻下以下凡四十字即以尼雅滿/之言為國書中語殊失事實今據通鑑補正)我得
　之則租税當歸于我大國其熟計之若不早見與請
　速追涿易之師無畱我疆于是遣李靖王度朗色穆
　魯等與良嗣等來靖等既對遂見王黼黼謂靖曰租
　税非約也上意以交好之故謹以銀絹充之靖復請
　去年嵗幣宋帝亦特許之(按原書云今復請去年嵗/幣主亦肯許乎文意舛誤)
　(今據通/鑑改正)遂命良嗣與靖等再使良嗣偕靖等抵燕京
　見帝曰本朝徇大國多矣豈平灤一事乃不能相從
　耶帝曰平灤欲作邊鎮不可得也因議租税帝曰燕
　租六百萬止取一百萬不然還我涿易舊疆常勝軍
　亦當還我我且提兵按邊耳良嗣曰本朝自以兵下
　涿易今乃云爾豈無曲直耶且言本朝許十萬至二
　十萬使臣不敢擅增乃令良嗣歸報若過半月不至
　吾提兵往矣時左企弓為國謀主甞以詩獻帝曰君
　王莫信捐燕議一寸山河一寸金故索宋人租税不
　肯即與然國中自以分軍䕶送東歸又山後告急以
　天祚謀復故國而張㲄據平州不能無懼自南使過
　盧溝悉斷橋梁焚次舎亦恐宋人不從而自防也良
　嗣等畱雄州以國書遞奏宋帝其畧云貴朝兵不克
　夾攻特因己力下燕所以議歸租税今據燕管内每
　年租六百萬貫良嗣等稱御筆許二十萬以上不敢
　自專其平灤等州不在許限倘務侵求難終信義仍
　速追過界之兵宋復遣良嗣自雄州再使國書略曰
　本朝與貴朝通和每曲從所欲以成交契今代税之
　物悉如來諭帝大喜遂議雲中地烏紳曰皇帝言趙
　皇大度我增百萬一言不辭今求西京何辭以拒然
　其民却待遷去良嗣曰若止空城將安用之烏紳笑
　曰此無他皇帝意欲南朝犒賞諸軍耳
三月郊合祭天地依天輔年間例施行(按此為天輔七/年而云依天輔)
(年間例施行殊不可/曉疑年上脱六字)
尼楚赫王度朗色穆魯持誓草書同良嗣等至宋求西
京犒賞金帛既對徽宗許以二十萬乃遣兵部侍郎盧
益等持國書及誓書議交割燕京日子
　良嗣與尼楚赫等皆言帝許還西京且求犒軍物二
　十萬而國書及誓書乃無一語及兩京者葢良嗣與
　尼楚赫等共為欺罔卒啟兵端
夏四月以燕京六州歸于宋
　先是盧益向國使尼楚赫等索交燕山金人止之以
　俟犒師金帛已乃得見烏紳等先索誓書觀之指斥
　字畫不謹屢却回令至京師易之益等言南朝皇帝
　親御翰墨示尊崇大國之意不聴凡改更三四宋朝
　皆曲意見從且言近有燕人趙温訊李處能等逃去
　南朝須先見還方可議交燕地趙良嗣喻宣撫司縛
　温訊等與之既至尼雅滿釋其縛以為己用遂遣楊
　朴以誓書及燕京涿易檀順景薊六州歸于宋且索
　米二十萬石自是童貫蔡攸入燕先曰交割後曰撫
　定凡燕之金帛子女職官民戸我皆席卷而東宋朝
　捐嵗幣數百萬所得者空城而已尼雅滿猶欲止割
　涿易帝曰海上之約不可忘也我死汝則為之葢海
　上初約燕人歸宋奚契丹渤海人皆屬金也
　燕雲之地易州西北乃金坡闗昌平之西乃居庸闗順
　州之北乃古北口景州東北乃松亭闗平州之東乃隃闗
　凡此數闗乃天造地設以分番漢之限一夫守之可以當百
　當時南宋割地若得諸闗則燕山之境可保然闗内之地
　平灤營三州自後唐為遼太祖所取後改平州為遼興府
　以營灤二州𨽻之號平州路至石晉之初遼太宗又得燕
　山檀順景薊涿易諸郡建燕山為燕京以控六郡號燕京
　路與平州自成兩路昔宋朝海上宻議割地但云燕雲兩
　路而已葢初謂燕山之路盡得闗内之地殊不知闗内之
　地平州與燕山異路也由是破遼之地我復得平州路既
　據平州則闗内之地畨漢雜處故幹里雅布伐宋自
　平州入此宋人議割燕雲不明地理之誤也
五月帝崩弟晟即位(按太祖實以八月崩此書于/五月誤也已于年譜内辨正)
　當盧益奉使時帝賜益等花宴宴之日帝坐行帳前
　列契丹伶人作樂每舉酒輒令漢兒左企弓已下悉
　搢笏捧觴稱夀一如契丹之儀
太祖以徽宗建中初元立厯崇寧大觀至政和凡十二
載疑遼主天祚知其意始謀起兵逮政和四年初屠寧
江州再敗蕭嗣先于出河店繼而張琳四路之敗又繼
而天祚親征而敗髙永昌據渤海而我屠之遼東怨軍
叛燕王而我殪之遼東長春兩路以次攻取而太祖始
稱帝矣(按金史帝以癸巳年襲位當宋徽宗政和三年/乙未年正月即帝位十二月敗遼帝取遼東長)
(春二路此書謂帝以徽宗建中元年立又謂敗/天祚取遼東長春二路始稱帝皆與金史不合)
帝有子八人一曰阿穆二曰實罕即熈宗之父也三曰
摩囉歡與實罕同母乃正室所生四曰斡里雅布昔誤
呼二太子五曰鄂勒歡昔誤呼三太子宋紹興四年冬
曾伐宋至江上者六曰烏珠昔誤呼四太子七曰鄂勒
琿昔誤作五太子今號自在郎君八曰阿昆布邢王是
也與烏珠同母葢帝稱兵之初長子阿穆在世呼作大
太子而第二第三子已亡所以斡里雅布人誤呼為二
太子如烏珠亦誤呼為四太子也(按金史宗室表太祖/子凡十六人此但言)
(有子八人而其名與其長㓜次第亦多與史不合以此/所言考之實罕即宗峻熈宗父也鄂勒歡即宗輔世宗)
(父也斡里雅布即宗望烏珠即宗弼鄂勒琿即宗强阿/骨布即宗敏窩里混即宗􁎠阿穆葢即宗幹海陵父也)
(其原名惟斡里雅布與史合餘皆不盡同又表以宗幹/宗望宗弼相次而此云第二第三子早亾亦與史異)
帝立其弟烏竒邁為後除安班貝勒為都元帥至是即
位上帝尊諡曰武元皇帝廟號太祖皇統五年增諡應
乾興運昭徳定功睿神莊孝仁明大聖武元皇帝自建
國登皇帝位首末凡九年
　
　
　
欽定重訂大金國志卷二
欽定四庫全書
欽定重訂大金國志卷三
　　紀年
　　　太宗文烈皇帝一
太宗文烈皇帝元名烏竒邁後改名晟楊格太師第二
子也(按金史太宗乃/世祖之第四子)生時有白雉之祥既長方頥隆凖
長八尺立髮垂地為兒童時不喜嬉戯落落有大度會
有道人以所佩劒授之光彩殊常曰佩此可辟惡兵除
不祥受訖道人不見遂寶秘之先是武元用兵時密謀
秘計皆所籌畫而性特殘忍抑服旁近部族説以甘言
不服則以兵加之攻遼時三數大戰皆親犯矢石為部
衆先金國自來以安班貝勒為儲副武元即位以帝為
之天輔七年武元歸自燕山北追天祚以疾崩于軍中
武元有八子不立其子而立其弟既即位即以天輔六
年改元天會賜文武官爵秩有差親從兄弟各加一等
其安班貝勒又以弟舎音摩為之務欲兄弟相傳其都
帥之權總歸儲副不論年也是時大功臣如尼雅滿斡
里雅布烏珠富勒呼(按金史富勒呼乃太宗之子宗盤/此書誤以富勒呼為太祖子宗􁎠)
(故厠諸功/臣之列爾)烏紳逹蘭之徒國人謂之郎君皆有大功既
滅遼國駸駸燄燄虎視中原自張㲄平州之叛而南北
之釁起矣
(癸/卯)天會元年(即太祖天/輔七年)夏燕人張㲄仕遼知契丹必亾
盡籍丁壯潛練兵為備殺左企弓等隂附于宋
　我師下燕尼雅滿謂康公弼曰我欲擒張㲄何如公
　弼曰是趣之叛也親見張㲄喻金國之意㲄曰契丹
　八路今特平州存耳敢有異志所以未釋甲者防蕭
　幹耳公弼逹其語于尼雅滿尼雅滿信之遂改平州
　為南京加㲄同平章事至是帝新立遂遣左企弓等
　東徙(按原書作遣左企弓等歸燕企弓等本燕人此/時本在燕何得云遣之歸燕以金史宋史通鑑)
　(及契丹國志考之乃金遣左企弓東徙/國内故燕人以流徙為患也今改正)時燕人患逺
　徙私訴于㲄曰企弓不謀守燕而使吾民流離至此
　近聞天祚復振若明公仗義興復先責左企弓罪而
　殺之縱燕人歸南朝宜無不納如金國復來内用平
　州之兵外借宋朝之援復何懼乎㲄以其事問李石
　石以為然遂拘企弓等數其罪殺之而以平州附宋
　(按金史太祖本紀天輔七年四月常勝軍及燕宗豪/族工匠自松亭闗徙内地五月南京畱守張覺據城)
　(叛張覺即張㲄也此書以太祖崩于是/年五月故以張㲄之叛書于太宗紀中)
秋八月辛巳朔日當食隂雲蔽之不見
燕京地已歸宋遼人蕭幹據奚自立冦掠燕城郭藥師
破之傳首南北(按遼史天祚紀蕭幹稱帝在是年之春/此因幹死在秋遂并其自立之事總于)
(此叙/之爾)
　先是我師取燕京時蕭幹(名古/哩布)據奚王府自立為神
　聖皇帝國號大奚改元天嗣(按蕭幹建元遼史作天/復契丹國志作天興此)
　(書與通鑑綱目作/天嗣未知孰是)冦掠燕城其鋒甚鋭有涉河犯汴
　京之意是時燕山之地雖已歸宋而人情洶洶頗有
　謀棄燕者童貫移文王安中郭藥師切責之已而安
　中命藥師大破其衆蕭幹遁去尋為其下所殺傳首
　汴京(按汴京原書並作京師于内/外之辭殊不分明今改正)皆藥師之功也藥
　師在燕山凡有請宋帝無不從(按八月日食及蕭幹/之死通鑑綱目皆書)
　(于太祖/崩之前)
冬十一月我兵取平州得宋朝所賜張㲄詔時㲄挺身
走燕山其弟懐宋詔書走為我兵所獲自是歸曲宋朝
末幾南伐
　張㲄遣其弟來欵宋朝宋朝授㲄節度世襲平州令
　李安弼齎詔仍以金花箋御筆付其弟授㲄為燕山
　路轉運使趙良嗣力争以為不可恐必招金人之兵
　宋朝不從㲄聞安弼至率官吏郊迎尼雅滿以千騎
　襲破平州得宋詔書乃歸曲宋朝累檄宣撫司取㲄
　朝廷不得已命王安中縊殺函首送至未幾太子斡
　里雅布由平州南伐矣
十二月初遣使往宋賀正旦
(甲/辰)天會二年春詔于大定府置廣積倉(按原書此上書/云正月慶陽府)
(□涇州大水漂居民三千餘家是時慶陽府及環/州涇州為宋地其大水不當于金國志中今刪正)
　會寧府之宜春(按原書云上京府之宜春考上正/京乃京名其府則名會寧今改)有狗
　生角(按此事金史/五行志不書)
三月帝幸豹子河避暑因遣使往宋索糧
　先是宋趙良嗣來使許借糧二十萬石至是遣使詣
　宋宣撫司索之譚稹曰二十萬斛豈易致耶兼宣撫
　司未甞有片紙隻字許糧之文使人曰去年四月間
　趙良嗣已許矣稹曰口許豈足憑耶終不與帝由是
　怒及舉兵亦以此為辭云
夏五月遣使往宋告嗣位宋以著作郎許亢宗為賀登
位使
　亢宗至淶流河金國素無城郭宫室就以所居館使
　筵宴悉用契丹舊禮如結綵山作倡樂尋幢角觝之
　伎鬬雞擊鞠之戲與中國同但衆樂後飾舞女人兩
　手持鏡上下類神祠中電母所為者莫知其説
　國初無城郭宫室四頋茫然皆苃舎以居至是方營
　大屋數千間日役萬人規模亦宏侈矣
秋七月取應蔚等州
(乙/巳)天會三年春二月尼雅滿擒遼天祚帝削封海濵王
安置長白山東遼國亾
　先是遼天祚帝竄入隂夾山我兵以力不能入恨其
　不出謂出必得之天祚亦以畏尼雅滿兵在雲中故
　不敢出至是聞尼雅滿歸國以烏珠代戍雲中乃率
　韃靼諸軍五萬并攜其后妃暨二子秦王趙王及宗
　屬南來逹實林牙諫之不聽遂越漁陽嶺而尼雅滿
　已回雲中遂奔山金司至是年正月党項小呼嚕請
　臨其地天祚與謀奔宋又知宋不可仗乃謀奔西夏
　(按原書云尼雅滿已回雲中遂為我師所敗又知宋/不可仗乃謀奔西夏叙事疎舛今據遼史及契丹國)
　(志改/正)未至而我兵擒之削封海濵王送長白山東築
　城居之踰年而卒遼國遂亾(按此條全採契丹國志/之文然􁁴誤實多考遼)
　(史天祚帝紀保大三年金圍輜重于青塜硬寨秦許/二王及諸妃公主多陷又列傳秦許趙三王從上至)
　(白水濼皆為金兵所獲白水濼之敗亦保大三年事/也保大三年當金天會二年此于天會三年乃言遼)
　(帝攜后妃及秦趙二王南來其誤一也又考遼史保/大三年逹實林牙諫天祚勿輕出不聴稱疾不行自)
　(立為王率衆北行是為西遼之始此于天會三年言/逹實諫帝不知逹實此時初不與天祚帝相隨其誤)
　(二也又考遼史天祚帝入遼降封海濵王皇統元年/改封梁王五年薨此云踰年而卒其誤三也今並仍)
　(舊文而辨/正之云)
冬十月(按原書作十二月考金史宋史金之伐宋以/十月起兵至十二月則已破幽薊矣今改正)斡
里雅布尼雅滿分道伐宋東路之軍斡里雅布主之建
樞宻院于燕山以劉彦宗主院事西路之軍尼雅滿主
之建樞宻院于雲中以時立愛主院事國人呼為東朝
廷西朝廷於是斡里雅布之軍自燕山直趨河北尼雅
滿之軍趨河東取朔武代忻等州直趨太原
　先是我兵既獲天祚連遣三使聘宋初曰報謝通好
　也次曰告慶得天祚也又次曰賀天寧節也使傳繼
　相聘由宋河朔至京供億疲敝其實覘窺道路使之
　不疑及三使北歸宋禮部郎中陳桷為送伴使至境
　上已宣言大舉公為掠奪無常儀桷懼馳還時尼雅
　滿已蓄南伐之謀會義勝軍三千來歸具言宋國虚
　實又易州常勝軍五百人亦歸尼雅滿由是劉彦宗
　伊都蕭慶力勸尼雅滿言南朝可圖師必不衆因糧
　就兵可也尼雅滿遂決意南伐宋朝以故事命吏部
　員外郎傅察為接伴賀正旦使(按宋史傅察𫝊云傅/察為伴賀正旦使與)
　(此書同通鑑綱目謂察使/金為賀正旦使未知孰是)行至境上斡里雅布伐宋
　遇之遂執察等責使投拜自副使蔣噩以下皆羅拜
　臣服察獨不屈金人以兵脇之察亦不頋斡里雅布
　曰我以南朝天子失徳故來弔伐察曰欲敗盟以此
　為兵端有死而已膝不可屈也斡布雅布怒執而殺
　之宋朝聞我兵南伐詔童貫再行貫又遣馬擴來使
　且促交蔚應州及飛狐靈邱縣至境尼雅滿嚴兵以
　待止許吏卒三人從仍趣庭參擴等力争不可乃皆
　拜如見帝之禮首議山後事尼雅滿曰大聖皇帝初
　與趙皇跨海交好各立誓書萬世無斁不謂貴朝隂
　納張㲄收燕京逃去官民本朝累牒追還第以虚文
　見紿今當畧辨是非擴曰本朝緣譚稹昧大計輕從
　張㲄之請上深悔之願相國存舊好不以前事置懐
　乞且交蔚應州飛狐靈邱兩縣尼雅滿笑云爾尚欲
　兩州兩縣耶山前山後本我家地尚復奚論汝家别
　削數城來庶可贖罪也擴自雲中回至太原具以尼
　雅滿所言告貫貫大驚未幾金使色埓黙王介儒來
　同日進軍直薄馬邑而營色埓黙至太原貫曰如此
　大事何不預告我答曰兵已興何告為擴微言以撼
　之色埓黙曰國相若以貴朝可憚不長驅也莫若勸
　童太師速割大河以北或可息兵貫聞之憂懣不知
　所為即與其屬宇文虚中等赴闕稟議(按原書此下/有至太原三)
　(字此時貫本在太原何/得又云至太原今刪去)諭帥臣張孝純以赴闕之意
　孝純愕然曰金人渝盟太師當㑹諸路將士極力支
　吾今太師去人心必搖是將河東與敵河北亦豈能
　保乎貫怒目曰貫受命宣撫非守土臣必欲畱貫置
　帥臣何為孝純撫掌嘆曰平時童太師作多少威福
　臨軍乃畏怯如此身為大臣不能以死排難止欲奉
　頭鼠竄尚何面目見天下士乎貫翼日遂逃回京師
　(按原書云用九日至京師考斡里雅布尼雅滿分道/伐宋起兵在十月而貫逃回京師宋史及通鑑綱目)
　(皆書于十二月此因金起兵南伐遂及貫之逃歸葢/終言其事爾若云用九日至京師則為何月之九日)
　(乎今/刪去)
十一月斡里雅布軍至燕山府鹽場
尼雅滿進兵取朔武忻代四州進距石嶺闗遂圍太原
代州安撫使抗父子迎戰死之(按原書此條在斡里雅/布引兵南向之前考通)
(鑑綱目尼雅滿取朔代圍太原在童貫逃/歸之後斡里雅布入薊州之前今改正)
　初宋宣撫司招燕雲之民置之内地如義勝等軍皆
　山後健兒勇悍可用其在河東者約十餘萬官為贍
　給久之倉廩不足因饑而怒出不遜語舊軍所請皆
　陳腐亦怨每語新軍曰汝畨人也而食新我官軍也
　而食陳吾誅汝矣新軍聞之懼至是我師至朔武之
　境朔州守將孫翊者勇而忠出戰勝負未決新軍開
　門進至武州新軍亦為内應(按舊軍原書作我軍新/軍原書作漢兒詳此條)
　(語意所謂舊軍者謂河東之軍也畨人及漢兒者皆/謂新招義勝等軍也以其舊在遼地而本非遼人故)
　(謂之漢兒以其舊屬契丹故又謂之畨人然此書紀/金事而稱宋軍為我軍既乖内外之詞且稱謂㕘差)
　(亦欠分曉今改我軍為/舊軍改漢兒為新軍)遂取朔武長驅至代州守將
　李嗣本率兵拒守新軍又擒嗣本以降時十二月初
　九也下令兵不得入城遂拒石嶺闗闗猶險隘太原
　帥張孝純謀守闗之人命冀景景辭孝純不許復命
　耿守忠以本部八千助之景復辭孝純曰第如我語
　景不得已而往使守忠當其前及至闗守忠啟闗以
　獻景單騎奔還
斡里雅布破薊州
　時宋郭藥師已屯東郊蔡靖出金帛犒軍行至三河
　藥師戈甲鮮明步武整肅我師初見亦懼斡里雅布
　乃東向望日而拜號令請部而進藥師鏖戰三十餘
　里張令徽(按此與宋史郭藥師傳作張/令徽金史太宗紀作張企徽)先自遁金人
　力追之是夜令徽與刺史皇賁隂約開門内應初八
　日靖見藥師共議死守晡時藥師招靖等計事㑹藥
　師家藥師迎謂靖曰令徽初無戰意已遁矣大學不
　得已姑降如何靖曰誓死報國此何言哉引佩刀欲
　自刎衆共抱持之軍士驅運使吕頥浩等出藥師曰
　不必爾聚而鎖之于家
斡里雅布至藥師率衆降
　軍中傳斡里雅布令曰太子有令南官不殺令悉降
　蔡靖曰既就執矣尚何降十一日斡里雅布遣蕭實
　訥王汭張愿恭來謂靖等曰太子語諸軍勿恐此坐
　南朝渝盟耳又曰大學是南朝賢臣行將大用蔡靖
　曰靖一書生身位宰執而不能守一路尚何足用次
　日斡里雅布遣人議相見之禮靖曰兩朝兄弟之國
　望闕之拜靖不敢辭非見天子不可屈膝藥師曰大
　學與部使者拜堂上衆官拜堂下可也靖乃曰太子
　若能議和靖一屈膝亦何所惜遂如藥師議既退斡
　里雅布使王汭至宋取議和之書申三府連三奏至
　京師宋朝失色
　金人為契丹苦虐幾二百年一旦乗忿而起重以遼
　帝失馭國人怨厲無事之久不親兵革往往聞風而
　起武元稱兵之始成敗未保推心用人苦樂同之有
　得其勝計者抑且恣令剽掠故貪婪輕生之徒聞風
　四起多殺守將據郡邑脇軍伍以應之以至渤海部
　長大托卜嘉髙永昌契丹副統耶律章努耶律伊都
　亦率衆而歸之於是兵勢大盛奔迸莫禦先是遼天
　祚帝數起燕雲之人入遼東長春等路討賊累戰累
　敗多為所虜不得西歸鄉里及太祖于天輔六年驅燕
　山士庶盡歸中京遼水云我與宋人約同取燕宋人得
　其地我得其人故被驅失業人皆歸怨于宋朝及劉彦
　宗時立愛為相國二人皆燕人也以墳壠田園親戚
　之故愈勸金人南侵兼契丹舊臣降者如伊都迪里
　科里徳哩布王汭道喇伊遜特格玖格馬武耶律暉毛
　赫嚕三寶努蕭天吉蕭庭珪之徒已得用事又二太
　子之妻金輦公主乃遼天祚帝之女尼雅滿之妻蕭
　氏乃天祚帝元妃(按此書謂尼雅滿妻為天祚元/妃其説恐誤辨見第七卷中)各因
　間可入内外勸之南伐隂報宋朝助兵攻遼之隙乗四
　來畨漢烏合之衆蟻聚蜂起燕雲陷北之人皆欲西歸
　故我國以平州張㲄為名率師問罪時藥師所統常
　勝軍復乃遼水之人亦復乗勢東歸故我師之南伐也
　驅力勝貪忿之徒乗契丹報怨之勢率燕雲陷北之人
　燕山之克其理必矣
尼雅滿自雲中遣女直萬戸温都郎君富勒呼色哩契
丹都統馬武東侵居庸國以應斡里雅布同取燕山
　遼天祚帝自天慶親征敗績之後退保長春州退保
　廣平甸又退保中京繼走燕山既而西走雲中至于
　夾山以保四部族衙武元及尼雅滿烏紳以契丹叛
　臣伊都為鄉𨗳自中京由平地松林徑趨雲中路以
　追之後于山金司獲天祚于是媯州儒州歸化奉聖
　宏州雲中寧州徳州東勝天徳雲内皆為我有後武
　元帝崩尼雅滿專制軍事遂據雲中已違元議不肯
　以雲中歸宋至是以斡里雅布來征燕山之境尼雅
　滿遣兵攻居庸闗以應之慮居庸闗難破遂分兵由
　紫金口金坡闗攻易州及出竒取鳯山治皇大妃嶺以
　趨昌平縣既至昌平則反頋居庸于是居庸亦潰我
　師遂盡入居庸矣初藥師之備我師也嚴于東北而
　弛于西何哉葢東北乃我師之來路也燕山之東以
　韓城鎮為界東北以符家口為界韓城符家口去燕
　山皆百餘里斡里雅布既侵東北探騎潰軍絡繹而
　來燕山得聞之故藥師出常勝軍屯于燕山之東白
　河以待我師西則居庸為絶邊去燕山無百里之逺
　但閉闗而已更無他備不意尼雅滿間道取居庸一
　夕攻城故預無警備焉設若白河之戰藥師果能全
　勝追敵而東則西亦為尼雅滿乗虚矣况戰復不利
　何以禦之
斡里雅布畱蔡靖守燕引兵内向以藥師為先驅攻保
州安肅軍不克圍中山府宋詹度來禦
　藥師既降我師詣宋具言擁兵來因徽宗引咎歸已
　連下哀痛之詔國人讀之有流涕者沈琯是時畱守
　在營聞斡里雅布初告蔡靖議講和事請將文字􁩨
　至慶源府太史局占帝星復明斡里雅布怪之已而
　徽帝内禪斡里雅布大驚欲回藥師曰南朝未必有
　備不如姑行至信徳府不移時遂陷執守臣楊信朝
　斡里雅布登城撫諭居民
　時斡里雅布據燕山以圖入攻河北尼雅滿守雲中
　以圖入攻河東然尼雅滿不敢由太原深入而斡里
　雅布越三鎮直趨宋都者何哉葢是時河東邊外宋
　朝雖得朔武蔚應四州而未盡得雲中之地故舊邊
　尚不失備尼雅滿所以不敢輕越雁門石嶺之險至
　太原之重地也河北邊外宋朝便以燕地為新邊竭
　舊邊之力以禦之故新邊之失舊邊亦莫之禦也由
　是斡里雅布得以乗隙而入焉然斡里雅布之所以
　輕宋者藥師不得無謀何以見之觀夫斡里雅布與
　尼雅滿始則分路以圖入攻河東河北而已非有直
　造汴梁之志也以尼雅滿之雄尚且遣色埓黙使夏
　國許割地以為牽制而不敢輕舉(是時尼雅滿遣色/埓黙使夏國許割)
　(天徳雲内武州及河東逹塔厮敖拉和勒端野鵲神/崖榆林保大裕民八館河西金肅河清二軍約入侵)
　(麟府以牽/河東之勢)况斡里雅布者才居尼雅滿之下豈敢直
　越大河以造宋都耶此葢燕山之陷藥師部族𨽻斡
　里雅布之軍藥師欲自結知必告以方今童貫在并
　州以圖雲中貫之所在重兵繫焉尼雅滿既由雲中
　入侵貫必與之相持今京畿内虚河朔無備可因尼
　雅滿以為牽制也斡里雅布信而行之故是嵗入取
　中原功居尼雅滿之上其為藥師之謀明矣
宋義勇將劉嗣初以平陽城降
　太原既受圍宋提舉保甲鄭誼自城中出𫝊檄諸郡
　使為備義勇將劉嗣初領衆四千先屯平陽有欲降
　心會太原之師謀襲京師嗣初聞之宻遣人間道以
　平陽來獻于是偽為入城貿易者既入則殺守闗者
　啟闗以納其軍其徒大譟而入取器甲分隊而出士
　民股栗馳而呼曰姦臣置漢兒内地今果墮其計中
　其徒輩宿憤縱兵屠城城中人悉出避之嗣初入城
　裒金銀掠婦人然後來降于是我兵勢益盛畱數萬
　人圍守太原半趨宋都尼雅滿遇城必攻故比斡里
　雅布其行稍緩自雲中由懐仁河隂將侵代州之境
　嚴戒部伍整肅器甲慮家計寨難取(乃代州絶邊/控扼之所)遂
　分兵由胡谷寨入焉烏紳伊都曰今日至代州與南
　軍必有數戰不無勞力其餘可乗勝矣既行越家計
　寨直至代州並無一戰無何代州三日失守守臣李
　嗣本率吏民請令忻州石嶺聞風皆降于是我師如
　入無人之境直趨太原尼雅滿始有輕宋之心(按自/尼雅)
　(滿遇城必攻以下乃追叙尼雅滿自雲中至太原之/事其文雖係于圍太原之後其事實在圍太原之前)
宋徽宗禪位于皇太子是為欽宗改明年曰靖康仍令
李鄴使告内禪且求和
　
　
　
欽定重訂大金國志卷三
欽定四庫全書
欽定重訂大金國志卷四
　　紀年
　　　太宗文烈皇帝二
　天會四年春正月斡里雅布取宋相濬二州
　初斡里雅布至邯鄲遣郭藥師為前驅付以千騎藥
　師求益復付千騎與之藥師疾馳三百里質明遂至
　濬州(按原書此條在金師渡河之下/前後倒置今據通鑑綱目移正)宋内侍梁方平
　領軍在河北岸鐵騎奄至倉猝奔潰時南面守橋者
　望見我師旗幟燒斷橋纜陷沒凡數千人我師因不
　得濟方平既潰河北河東路制置使何灌軍(按原書/不載何)
　(灌官職今/據通鑑補)亦望風奔散宋師在河南者無一人我師
　遂取小舟以濟凡五日騎兵方絶步兵猶未渡也斡
　里雅布曰南朝若以一二千人守河我豈得渡哉(按/此)
　(三句原書叙于下條斡里雅布取厩馬/之下殊無倫次今據通鑑綱目移正)
癸酉斡里雅布圍宋京師
　先是藥師嘗打毬于牟駞岡知天駟監有馬二萬匹
　芻豆山積至是𨗳斡里雅布取之
宋遣李棁(按原書作鄭望之考宋初雖議以望之為正/使其後卒以李棁為正使而望之為副不當)
(舎棁而書望/之今改正)至我師議和許割河東河北三鎮(按金史/太宗本)
(紀正月甲戌宋使李棁來謝罪且請修好○按是年事/頭緒繁多原書所載前後殊失倫次今雖考訂改正然)
(其中有因一事而遂言其終者姑仍原文而悉以金/史宋史所書月日分注于下庶先後一覽暸然云)康
王構相繼至軍前斡里雅布憚之更請肅王樞代之遣
康王還(按金史本紀正月戊寅宋以康王構為質二月/己亥改以肅王樞為質遣康王構歸葢康王之)
(歸在姚平仲刼金營之後金師將去汴/之前此因康王至軍遂終言其事爾)
　初宋命鄭望之為使髙世則副之後遣同知樞宻院
　事李棁為使(按宋史宰輔表李棁時為同知樞宻院/事原書但云同知李棁非是今補正)
　而改望之等為副以金一萬兩犒師斡里雅布盛兵
　南向坐棁望之北面再拜膝行而前恐怖䘮膽失其
　所言良乆遣王汭譯云京城破在頃刻所以斂兵者
　徒以少帝故所以存趙氏宗社恩莫大也今欲議和
　需犒師之物金五百萬兩銀五千萬兩牛馬萬頭表
　段百萬疋須尊金帝為伯父歸燕雲之人在漢者割
　中山太原河間三鎮之地且欲親王宰相為質然後
　退師乃出事目一張付棁逹宋朝乙亥我師攻通天
　(按宋史作通津通/鑑綱目作天津)景陽門甚急宋李綱督戰士拒戰
　又攻陳橋封邱衛州門綱登城督戰殺數千人乃退
　何灌出戰敗績死之(按李綱出戰及何灌敗死原書/在前條幹里雅布取馬之後今)
　(據通鑑綱/目移正)欽宗以皇弟康王為軍前計謀使張邦昌
　副之(按通鑑綱目云以張邦昌為計議使奉康王構/往金師為質以求成此以計議為計謀又以康)
　(王與邦昌並為計謀/使與通鑑綱目不同)時肅王康王居京師康王毅然
　請行在金營幾月斡里雅布憚之不肯留更請肅王
　樞代之時李綱力爭以謂尊稱及歸朝官固無害但
　犒師金帛太多當量與之惟三鎮必不可割至于遣
　使即宰相當往親王不當往邦昌邀宋帝御批無變
　割地議宋帝不許(按原書云宋朝以綱獨畱三鎮詔/不遣其辭殊不可曉考通鑑綱目)
　(時宋割三鎮與金張邦昌如金師邀欽宗御批無變/割地議而李綱曾言三鎮不可割至是欽宗不許邦)
　(昌故原書云然而/辭不分明今改正)未幾都統制馬忠(按原書不載馬/忠官職據通鑑)
　(綱目/補)以京師兵敗我師于順天門外宋師稍振㳺騎
　不敢旁出(按馬忠敗金師原書叙于上文何/灌敗績之下今據通鑑綱目移正)
宋种師道等勤王兵至(按原書此上有遣王汭素頡頏/入使宋朝一句考通鑑綱目王)
(汭使宋係與李棁偕還在康王張邦昌來使之前不應/至此方書又按綱目棁與三寶努耶律忠王汭偕還無)
(素頡頏姓名又宋史通鑑綱目云金使王汭在庭頡頏/乃言其傲慢不恭之狀原書乃以為金使之名舛􁅜殊)
(甚今/刪正)
　宋京畿北路制置使种師道及姚平仲(按原書作都/統制姚平仲)
　(考宋史及通鑑綱目平仲既至京師方拜為都統制/原書稱都統制于至京師之前有失事實今刪正)
　以涇原秦鳯路兵至未幾熈河經畧姚古秦鳯經畧
　种師中及折彦質折可求等勤王兵並至號二十萬
　(按宋史姚古傳云靖康元年古與子平仲及种師道/師中折彦質折可求俱勒兵勤王欽宗本紀靖康元)
　(年二月丁酉朔熈河將姚古與其子平仲同赴援然/以通鑑綱目及宋种師道傳考之則斡里雅布圍城)
　(時种師道與姚平仲先至姚古种師中及折彦質兵/至時金師已北還平仲乃古之子宋被圍時以平仲)
　(為都統制而不及古正以古尚未至故爾至折可求/則二月中救太原為尼雅滿所敗未必復能振旅勤)
　(王通鑑綱目數勤王之師皆不言可求可以訂宋史/之失此書以种氏姚氏折氏勤王並書于正月又兼)
　(言可求皆/未免謬誤)汴京人心少安
　先是李鄴使于斡里雅布軍求和斡里雅布以鄴攻
　城不克乃遣王汭偕來鄴盛談金强我弱以濟和議
　且言人如虎馬如龍上山如猿入水如獺其勢如太
　山中國如累卵大臣皆有懼意故李邦彦等專主和
　范宗尹俯伏流涕乞割三鎮以安社稷惟李綱言擊
　之便欽宗不從乃用邦彦計
二月(按原書作三月考金史宋史本紀及通鑑/綱目平仲刼金營在二月丁酉朔今改正)姚平仲
來刼營我師擊敗之
　宋倚种師道以謀國而种氏姚氏素為山西巨室平
　仲恐功名之會獨歸种氏乃欲夜叩金營生擒斡里
　雅布奉康王以歸平仲謀泄我師先事設備丁酉朔
　平仲夜率步騎萬人刼寨為我師所敗而還又李綱
　率行營左右軍欲與我師戰于是宰相臺諫交言西
　兵及行營司馬為金師所殱欽宗大驚有詔不得進
　兵廢行營罷李綱以謝我師
我師圍宋京城凡三十三日既得三鎮詔書及肅王至
不俟金幣數足而退
　斡里雅布師退抵中山河間兵民固守不肯下种師
　道請臨河邀擊我師李綱亦謂金師不過六萬吾勤
　王之師二十餘萬今莫若扼闗津絶糧道且禁其抄
　掠吾堅壁勿戰俟其疲乏然後以將帥檄取誓書復
　三鎮縱其歸半渡而後擊之此必勝之計也並不從
尼雅滿之圍太原也悉破諸縣為鎖城法以困太原
　鎖城法者于城外矢石不及之地築城環遶分人防
　守雖姚古進師復隆徳府威勝軍扼南北闗累出兵
　互有勝負而不能解太原之圍未幾吾師迎姚古遇
　于盤陀宋師皆潰(按金史本紀五月癸酉巴哩蘇敗/宋姚古軍于隆州葢古既率師勤)
　(王而幹里雅布既還遂北行救太原敗于隆州/也此書係于二月中葢亦因事類而終言之爾)
尼雅滿敗宋朔州守臣孫翊于太原城下翊沒于陣繼
敗府州守臣折可求于交城
　翊河東名將也守朔有聲我師亦憚之尼雅滿既侵
　太原及據雁門翊自朔來不得入遂由寧化憲州出
　天門闗以援太原營于城下尼雅滿忌之翊離朔僅
　旬餘朔以無守已降于我而翊麾下多朔人至是尼
　雅滿驅朔之父老以示翊軍于是翊軍皆降翊方戰
　竟為其下所殺折可求統麟府之師二萬衆自府州
　涉大河由岢嵐憲州將出天門闗以援太原為我師
　據闗不克乃復越山取松子嶺道出馬邑至交城遇
　尼雅滿之衆大戰移時可求逺來新至勞逸有間故亦
　致敗績(按原書此上二條在尼雅滿取隆徳府一條/之後今據通鑑綱目移正又原書于此條别)
　(綴議論而詞意/偏駁今刪正)
尼雅滿取隆徳府守臣張確死之(按金史本紀二月壬/子宗翰定威勝軍攻)
(下隆/徳府)
　先是太原堅守攻之不克會平陽府威勝軍相繼而
　降尼雅滿遂畱兵攻太原分兵而南既逾南北闗仰
　而歎曰闗險如此而使我過之南朝可謂無人矣遂
　至隆徳城中無備二月而破
　宋李綱建議盡遣城下追斡里雅布之師及干邢相
　間相去二十餘里我師懼其行甚速至是澤州奏尼
　雅滿兵次髙平執政懼宻啟欽宗以御前金字牌諭
　令追兵速還綱力争于欽宗前得㫖復遣而諸將還
　已數程連夜再進猶及金人于滹沱河然將士知朝
　諭二三悉解體不復邀擊第䕶送之而已(按此上三/條原書皆)
　(係于三月宋詔三鎮堅守之後考宋史通鑑綱目金/取隆徳府敗折可求皆二月間事原書前後倒置今)
　(改/正)
三月宋詔三鎮堅守(按原書此下云又以李綱為兩河/宣撫考宋史通鑑綱目李綱為宣)
(撫在六月是月綱往迎上皇于南京/至四月乃歸未為宣撫也今刪正)
　迨至太原平陽相繼陷沒始議棄三鎮
夏四月尼雅滿約夏人共攻宋以牽河東之勢夏人由
金肅河清軍渡河取宋天徳雲内河東八館及武州(按/原)
(書云我師取宋朔州夏人應尼雅滿之約云云考尼雅/滿取朔州在去年之冬夏人取宋北在是年之夏不應)
(叙于一月之中葢尼雅滿與夏人相約在取朔州時而/夏人至是始出兵耳但其辭不晰今據通鑑綱目改正)
斡里雅布歸燕山宋師送至境上而回始改都統府為
元帥府設置官屬
　都元帥左右副元帥左右監軍左右都監凡七人
始以弟安班貝勒舎音摩為都元帥弟古盧爾蘭貝勒
為左副元帥弟逹蘭為左監軍烏紳為右監軍棟摩為
左都監耶律伊都為右都監(按此條金史太宗紀書于天/會三月十月甲辰又金史宗)
(室表太宗之弟無名古盧爾者以太宗本紀考之是時/為左副元帥者宗翰于太宗為從父兄弟之子又逹蘭)
(為穆宗子于太宗為從/弟此所言皆與史不合)
　初二帥征南但稱都統府至是用宰相劉彦宗議始
　改元帥府
尼雅滿復奪夏國所割天徳雲内河東入館及武州
　于是與夏絶好惟金肅河清二軍在大河西不能取
　之
斡里雅布奪郭藥師常勝軍器甲鞍馬散歸遼西遼東
　時宋京城未克兩河未取燕雲人心未安戰争勝負
　未保而藥師反覆之徒存之或為後患故奪其器甲
　鞍馬而散之
尼雅滿烏紳伊都自太原斡里雅布逹蘭棟摩自燕山
會于山後避暑議事及秋而還
　時三大將避暑而宋朝援兵四合竟不能解太原之
　圍
五月萬戸羅索敗种師中軍于榆次師中死之(按金史/敗師中)
(軍者乃羅索子和尼此時將/兵隨其父故此書以為羅索)
　我師圍太原多于潞汾兩路拒宋師不謂師中忽由
　平定出土門去太原無一舎之逺我師驚惶謂自天
　而下師中既不能乗我不意則當急趨太原薄城而
　壘與張孝純王禀之軍為表裏則我必不敢越太原
　重兵往拒汾潞由是汾潞之師亦可前進而太原之
　圍必解矣乃師中方以孤軍為憂回趨榆次就糧宜
　乎為我師所襲以致敗也(按通鑑綱目師中次平定/軍乗勝復夀陽榆次等縣)
　(留屯真定許翰趨使出戰師中約姚古及張灝俱進/至夀陽之石坑為和尼所襲回趣榆次至殺熊嶺戰)
　(死此書言師中回次榆次就糧而于事之首尾未嘗/明叙今附識于此又按殺熊嶺去太原百里師中之)
　(意本欲直趨太原但為金師所扼而不得前耳師中/之失在于始之畱屯真定失兵貴神速之義使金師)
　(得以邀截而不在于後之回趨榆次也/懋昭所論未為切中今並附論之云)
尼雅滿大起雲中路民兵之太原
秋尼雅滿烏紳伊都自草地歸至太原斡里雅布逹蘭
棟摩自草地歸至燕山
九月尼雅滿克太原宋副總管王禀轉運韓總(按通鑑/綱目作)
(韓/揆)等死之
　始尼雅滿攻太原乆不下乃于城外築舊城居之號
　元帥行府已而歸雲中畱尼楚赫大王攻城至是尼
　雅滿自雲中復至乗勝急攻丙寅城破金師盡殺勝
　捷軍帥臣張孝純被擒繼又釋而用之副總管王禀
　負原廟太宗御容赴汾水而死轉運韓總以下死者
　三十六人(按通鑑綱目/云三十人)圍城凡二百六十日城中軍民
　餓死者十八九至是始破
宋下哀痛詔命兩河互相救援
　王禀原係宣撫司統制自童貫棄太原入覲畱禀守
　太原太原守禦禀功居多及至城破禀引疲乏之兵
　欲出西門無何西門牐板索斷不能出時金軍已入
　城倉皇之間士卒勸禀降禀歎曰城陷士無鬭志又
　且門阻天亾禀也禀豈惜死違天命而負朝廷哉遂
　赴汾水死
宋遣使呉革至軍前
　革以閤門舎人充使見尼雅滿庭㕘不拜責以貪利
　敗約氣勁辭直我師相顧動色為追回威勝軍等處
　人馬受書以歸時宣撫折彦質請于朝急備河南及
　革對欽宗問割地事革曰金人有吞噬之志(原書作/吞箭之)
　(誓據宋史/呉革傳改)乞措置邊地起陜西兵馬為京城援不復
　議和欽宗乃遣革陜西勾兵委諸帥臣講武備仍置
　四道總管府
冬十月斡里雅布克真定府帥臣李邈鈐轄劉翊(按宋/史及)
(綱目作/劉竧)死之
　先是斡里雅布以三鎮未得遂越中山攻真定邈措
　置乖謬翊率衆畫夜搏戰城上我師初攻北壁翊力
　拒之至是偽攻東城還薄北城黎明鼓衆憑堞而上
　城破邈被擒翊猶率衆巷戰知不免縊而死真定之
　陷也邈已抗節故斡里雅布執歸燕山後宰相劉彦
　宗逼之遂削髮為僧示以不仕彦宗聞于尼雅滿尼
　雅滿命殺之邈談笑赴市至死不屈
　先是宋真定帥劉鞈守禦備具人恃以安總管王淵
　鈐轄李質訓練士卒數千人皆可用是時真定在河
　朔最為堅壘宋人以太原危急恐東聮河朔命鞈為
　宣撫副使領兵五萬守遼州以據其險鞈又辟淵質
　自隨乃以李邈代守真定邈新至拙于應變人心未
　附我師猝至圍城不旬日而陷
劉彦宗勸斡里雅布試真定儒士取七十二人授以敕
命
斡里雅布尼雅滿以書遣使宋朝責問契丹梁王及伊
都蠟書并元割三鎮
　書畧曰乃者差蕭仲恭趙倫等齎書報復回日輒受
　間諜之語隂傳搆結之文今差楊天吉王汭為問罪
　使請速令皇叔越王皇弟鄆王(按原書作暉王考徽/宗子無封暉王者)
　(有鄆王楷鄆王拱拱早薨/此所言必鄆王楷也今改)并太宰一員同詣行府齎
　書陳謝過咎仍據元割三鎮既行戒諭並令開門以
　待
　先是斡里雅布軍既還尼雅滿尚畱隆徳宋遣僉書
　路允迪等以和議之書來上尼雅滿遣使求賄時宋
　勤王之師踵至大臣有輕敵意猥曰吾兵盛如此當
　與金抗且彼既領肅王過河吾盍畱其使與之相當
　于是館其使踰月不遣有都管趙倫者燕人狡獪懼
　不得歸乃詐以情告伴使邢倞曰金國有伊都者領
　契丹精鋭甚衆貳于金人願歸大國可結之以圖尼
　雅滿斡里雅布倞遂以聞宋大臣信之即以詔書授
　倞納衣巾中仍賜倫等絹各千疋白金千兩倫至尼
　雅滿所首以其書獻之尼雅滿大怒以倫書奏聞于
　帝帝報云深入攻討委元帥從長措置尼雅滿復提
　兵南下又麟府折可求來獻言夏國之北有大遼天
　祚梁王與林牙蕭太師出榜稱金人與南朝姦人約
　結毁我宗廟今聞南朝天子遜位嗣君明聖如能合
　擊金人立我宗社則當修好如初呉敏以為然乃奏
　上令致書梁王由河東入麟府為尼雅滿㳺兵所得
　故金人以為辭(按遼史保大三年天祚帝奔夏蕭迪帝/里等刼梁王雅里奔西北部共立為)
　(未幾而卒而逹實林牙自諫天祚出兵不聴即率兵/北行至起兒漫稱帝是為西遼梁王之立非由逹實)
　(而不乆亦卒矣契丹國志言逹實立梁王而相/之此書又言梁王與林牙出榜皆出傳聞之誤)
　我使至宋禮貌甚倨持其書于欽宗前曰陛下既不
　割三鎮之地又安忍復立契丹之後耶欽宗曰此乃
　姦人所為也我使請必割三鎮要金帛車輅儀物及
　加金帝徽號欽宗乃卑辭更書深明其非朝廷之罪
　令王時雍館之時雍議盡以三鎮所入總增嵗幣并
　祖宗内府珍玩悉歸二帥且厚犒河東之師我使頗
　領其説先取犒師絹十萬疋以行
尼雅滿克宋汾澤等州知汾州張克戩等死之
　初尼雅滿既取太原乃縱兵汾晉之間攻下縣鎮寨
　壘十數汾雖糧乏兵疲獨堅守不降尼雅滿聚兵并
　力攻至逾月又破之知州張克戩等死于難者八人
　乃東攻太原之夀陽夀陽城小而百姓死守凡三受
　攻而我師萬人竟不能拔乃欲據井陘以困之其始
　攻也䘮士三千復與斡里雅布合兵攻平定斡里雅
　布自真定西之平定軍亦䘮萬人至是拔之
尼雅滿斡里雅布會議平定軍再征宋京城
　時二帥會議再征宋烏紳曰今河東已得太原河北
　已得真定二者乃兩河領袖也乗此之勢可先取兩
　河俟兩河既定徐取東京未晚今若棄兩河先取東
　京倘有不利則兩河非我所有兼太子向到東京不
　能取之尼雅滿謂諸將曰東京國之根本我謂不得
　東京兩河雖得而莫守茍得東京兩河不取可自下
　向時東京不能得者以我不在彼也今若我行得之
　必矣又舒右手作取物之狀曰我今若取東京如運
　臂取物回首得之矣斡里雅布欣然稱善南征之計
　遂決于是二帥分歸本路約會于東京
尼雅滿畱尼楚赫守太原斡里雅布留碩格韓慶和守
真定各率其衆南征斡里雅布攻慶源府宋都統王淵
遣將韓世忠拒抗又宣撫范訥軍五萬守滑濬斡里雅
布知有備乃由恩州王榆渡趨大名由李固渡濟河十
一月斡里雅布兵至宋京師屯劉家寺(按金史本紀十/一月丙戌宗望)
(至/汴)
　京師危急四方勤王之師至近甸者皆以有詔毋得
　逼城有妨和議皆尼雅滿斡里雅布以和議之説誤
　宋也
尼雅滿克平陽府又克西京及河陽府
　尼雅滿自澤潞至河陽宋宣撫副使折彦質領兵十
　二萬與之夾河而軍簽書李回以萬騎行視黄河時
　亦至河上尼雅滿曰南兵亦衆與之戰勝負未可知
　不若加以虗聲遂取戰鼓擊之逹旦宋師潰散京西
　提刑許髙河北提刑許亢各提兵防洛口(按原書作/路口據宋)
　(史改/正)亦望風而潰我兵悉渡自河東澤潞官吏多棄
　城走西道(按原書作兩道/據宋史改正)都總管王襄與河陽守臣
　燕瑾(按宋史作燕瑛通/鑑綱目作燕英)皆棄城去尼雅滿乗勝取河
　陽及西京
閏十一月取宋鄭州又取懐州守臣霍安國林淵張彭
年(按原書脱張字/年字據宋史補)趙士諤(宋史通鑑綱/目並作士詝)鼎澧將(原書無/此三字)
(據宋史通/鑑綱目補)張諶張潛(宋史作於潛通/鑑綱目作于潛)沈敦張中行及部
隊將五百人(宋史通鑑綱/目並作五人)皆死之尼雅滿遂至宋京師
屯青城(金史本紀閏月/癸巳宗翰至汴)
　我師已抵城而宋危矣(按原書此下云惟何㮚欲率/都民巷戰聞者争奮由此斂)
　(兵不下惟以割地齎金帛和議為説考何㮚欲巷戰/在城既破時事見下文又複見于此殊失倫次今刪)
　(去/)
丙辰宋京師破
　自十一月二十五日圍城凡四十日是日午時城破
　時宋京城中不過七萬餘人有砲五百餘座在郊外
　皆棄不收我師得之反以為用張叔夜提兵入衛凡
　三萬人轉戰而前其餘勤王之師無一至者惟有貸
　糧之請㑹盟之説皆為和之説所誤也
　先是有卒郭京者都人盛傳其能用六甲法可以生
　擒尼雅滿斡里雅布而何㮚孫傅與内侍輩尤尊信
　傾心待之又有劉孝竭等各相募衆或稱六丁力士
　或稱北斗神兵或稱天闕大將大率皆效京所為有
　識者已危之矣是日郭京等大啟宣化門而出去敵
　不百步天將明京盡令守禦人下城獨與張叔夜坐
　宣化門甕城樓上宋欽宗以親兵數萬自衛俄頃我
　兵分四隅鼓譟而進前軍殱焉後者悉墜河城門急
　閉京白張叔夜云須自下作法因下城引餘兵南遁
　我兵登城者纔數人衆皆披靡城遂破王宗楚引殿
　班下城急呼救駕俄而四面兵至盡皆上城城中大
　潰里巷强梁乗此作亂
尼雅滿遣使入城請二帝至軍前議和及割地事(宋史/本紀)
(辛亥金要/親王出盟)城中子女玉帛寶玩車服器用圖書百物括
索公私上下俱空辛酉宋欽宗往青城二宿而返
　宋何㮚陳過庭與尼雅滿斡里雅布相見尼雅滿應
　答琅然斡里雅布唯唯而已初何㮚唱率都民欲巷
　戰聞者争奮由是我斂兵不下仍為倡講和議人心
　稍安
　時李若水以出使畱我軍中尼雅滿斡里雅布令若
　水偕何㮚歸議事若水入見欽宗曰尼雅滿止欲得
　兩河地别無他事乃遣㮚與濟王栩來使以請成(按/原)
　(書不言濟王栩使金師而下文乃言㮚栩/回殊為疎漏今據宋史通鑑綱目補正)尼雅滿曰
　自古有南即有北不可相無也今建議期在割地而
　已㮚栩回言元帥請與上皇相見上曰我當自往耳
十二月癸亥欽宗往青城與尼雅滿議和索金一千萬
錠銀二千萬錠縑帛如銀之數自御馬而下在京共七
千匹皆歸于我
　宋朝大括金銀命戸部尚書梅執禮提舉根括而監
　察御史胡舜陟胡唐老姚舜明王俁副之
是嵗宋欽宗靖康元年
　
　
　
　
　
　
　
　
　
　
　
　
　
　
欽定重訂大金國志卷四
欽定四庫全書
欽定重訂大金國志卷五
　　紀年
　　　太宗文烈皇帝三
(丁/未)天會五年春正月宋親王二人來軍前賀正
　尼雅滿遣使入朝賀正頗不為禮
庚子宋欽宗復如青城二月宋太上帝后及皇后皇太
子親王妃嬪皆如金營(按原書作皆挈而北考宋二帝/北行在四月間不當遽言於此)
(今改/正)
　尼雅滿連遣人入城請宋帝車駕軍前議事且齎帝
　所下詔書曰今已破汴二主不可復居宜于族中别
　立一人以為宋國主仍去帝后號但稱宋王庚子欽
　宗復如青城(按宋欽宗再如金師在靖康二年正月/庚子金史宋史通鑑綱目俱同是月辛)
　(卯朔庚子乃十日也原書既言庚子欽宗復如青城/而其分注又云正月十一日尼雅滿遣人入城請車)
　(駕軍前議事二十九日又遣使請車駕出城二月十/一日欽宗車駕出幸金營葢由雜採諸書未及審覈)
　(故致上下牴牾而以出降為/幸金營尤為失實今並改正)百姓數萬人阻扼車駕
　曰陛下斷不可出恐既出後事在不測皆號泣不放
　行欽宗亦泣下范瓊按劍怒曰皇帝本為兩國生靈
　屈已求和今幸金營旦去暮即返矣若不使車駕出
　城汝等亦無生理百姓大怒争投瓦礫以擊之瓊以
　劍殺死攀輅之人數輩而去至軍營尼雅滿坐宋主
　西向使左右以詔書示之諭以别立賢君之意二月
　尼雅滿遣二人持書一詣太上皇一詣欽宗前曰今
　日北國皇帝已有施行事件請車駕詣軍前聴候尼
　雅滿坐而言曰今北國皇帝不從汝請别立異姓為
　主使人擁宋主降自北道至一室以兵刃守之天明
　有人呼宋主出曰太上至矣宋主視之見戎衣數十
　人引太上由傍門小道而去皇族后妃諸王纍纍至軍
　中日夜不止太上與欽宗各居一室后妃諸王皆不
　得相見十六日尼雅滿坐帳中使人擁二帝至陛下
　宣詔曰宜擇立異姓以代宋後仍令趙某父子前來
　燕京令元帥府差人津遣是日以青袍易二帝衣服
　以常婦之服易二后之服時惟李若水抱持大呼曰
　帝號不可去龍章不可褫若水惟有死而已(按原書/此下有)
　(呉革結衆欲刼還二帝為范瓊誘殺之三句/考呉革被殺事在三月中複見于此今刪正)十七日
　尼雅滿使騎吏持書示欽宗及太上曰元帥今遣汝
　趨燕京朝皇帝已召康王至軍前同去南朝以張邦
　昌為帝國號大楚矣夏四月二帝北遷(按原書云十/八日率駕北)
　(行考宋史及通鑑綱目宋二帝北行在四月庚申朔/以此書楚國張邦昌錄証之亦合此又以為二月十)
　(八日殊為舛誤又二帝已降正/尚稱車駕亦為失實今並改)六月二十三日安肅軍
　傳詔令往雲州聴候指揮
李若水王履死之
　吏部侍郎李若水之出使也修武郎王履副之若水
　至軍前罵聲不絶絶粒不食尼雅滿怒囚之若水母
　張氏聞變哭且言曰吾子死難必矣至是尼雅滿再
　召若水若水厯數失信五事肆罵不已尼雅滿大怒
　即圜丘下敲殺之若水將死奮罵愈厲軍中相謂曰
　大遼之破死義者十數今南朝惟李侍郎一人而已
　王履臨被殺時略無懼色且歌詩其末章云矯首問
　天兮天卒無言忠臣効死兮死亦何愆人聞而悲之
劉鞈徐揆死于金營
　劉鞈守真定有威名金人欲用之鞈不可手書片紙
　遣人遺其子曰忠臣不事二君此予所以死也乃以
　衣絛自經
　徐揆本太學生為書以責尼雅滿厲聲抗論乃被殺
　(按通鑑綱目劉鞈死在正月徐揆請欽宗還宫/被殺在二月中太后太妃未至金營之前也)
尼雅滿責金銀數不足殺宋從臣梅執禮等四人
　戸部侍郎梅執禮禮部侍郎陳如賢(通鑑綱目/作知質)刑部
　侍郎程振給事中安扶(綱目作安秩宋/史通鑑與此同)並坐根括金
　銀不登悉敲殺之御史胡舜陟胡唐老姚舜明王俁
　但各杖數百于是再括令畱守司差官百員分赴坊
　巷遍括左諫議大夫洪芻分詣懿親蕃衍宅遍括
三月朔尼雅滿以帝命立張邦昌為帝國號大楚
　邦昌僣位之日風霾日色薄而有暈百官皆慘怛邦
　昌亦變色然邦昌不御正殿不受常朝不山呼不稱
　聖㫖與執政侍從坐議必自稱名遇我使至則遽易
　服禁中諸門皆緘鎖題以臣邦昌謹封易詔曰手書
宋呉革謀起兵范瓊誘殺之(按原書此條在立張邦昌/為帝之前考通鑑綱目邦)
(昌僣位吳革恥事異/姓遂謀起兵今移正)
　革初募兵後遷居同文館附者至數萬以圖迎二帝
　事泄為范瓊所害革至死顔色不變人為泣下
宋宗澤大軍至東京
　春三月斡里雅布退夏四月尼雅滿退(按原書此下/云宋建炎元)
　(年宗澤為東京畱守考宋建炎建元在是年五月宗/澤為東京畱守在是年六月遽書于此殊無倫次今)
　(刪/正)
宋張邦昌手書奉迎元祐太后復居延福宫
　其䇿語有曰尚念宋氏之初首崇西宫之禮葢用太
　祖即位迎周太后西宫故事庚午垂簾聴政邦昌以
　太宰退處資善堂邦昌僣位至是凡三十三日
甲戌宋張邦昌遣使奉迎康王(按原書云宋張邦昌手/書奉迎康王而以元祐)
(太后手書為邦昌之語殊為繆/誤今據宋史通鑑綱目改正)
　元祐太后手書告中外曰乃眷賢王越居近服已循
　羣情之議俾膺神器之歸由康邸之舊籓嗣宋朝之
　大統漢家之厄十世宜光武之中興獻公之子九人
　惟重耳之尚在茲惟天意夫豈人謀尚期中外之協
　心同定安危之至計庶臻小愒漸底丕平用敷告于
　多方其深明于吾意
宋張邦昌又率百官上表勸進康王
　其表畧曰使生靈罹禍以無歸雖溝瀆自經而何益
　輒學周勃安劉之計庶幾程嬰存趙之心邦昌繼至
　伏地請死康王待以客禮且慰撫之
夏五月宋康王即帝位于南京改元建炎六月安置張
邦昌于潭州尋賜死(按通鑑綱目邦昌/以是年九月賜死)
宋以宗澤為東京畱守
尼雅滿由河東歸至雲中斡里雅布由河北歸至燕山
約會于山後草地避暑議事斡里雅布病卒
　幹里雅布知宋康王即位張邦昌入覲故㑹尼雅滿
　于草地議送徽欽還宋尼雅滿未之許㑹斡里雅布
　打毬冒熱以水沃胸背致傷寒而卒議遂中輟時六
　月二十一日也
秋尼雅滿自草地歸至雲中遣楊天吉約夏國同取陜
西(按原書此條有評論/辭㫖淺陋今刪去)
七月宋二帝自雲中如燕山府
起燕山雲中上京東京遼東遼西平州長春八路𨽻于
諸萬戸入取宋兩河諸州郡惟左監軍逹蘭親圍中山
　宋兩河州郡自我師初入以指揮得便宜行事故各
　據人馬以圖自固逐路帥司不能調發致無連衡相
　援故一州既破復攻一州至是以京城失守河北州
　郡盡為軍士作亂害之河東官軍多棄城南走兩河
　州郡外無救援内復自亂于是我師乗而取之如俯
　拾遺物惟中山慶源保莫祁洺冀磁相絳乆而乃克
　(按通鑑綱目云惟慶源府邢洺冀磁相乆而乃陷不/言保莫祁三州考金史太宗紀天㑹二年九月棟摩)
　(取河間大敗宋師于莫州逹蘭克祁州永寧州保/州順安軍皆降則此書兼言保莫祁三州者誤也)逹
　蘭親圍中山巨鎮守禦猶堅于他郡故也
安班貝勒舎音摩都元帥病薨和里瑪代之(按金史太/宗紀天㑹)
(八年九月安班貝勒都元帥杲薨熈宗紀安班貝勒杲/薨太宗意乆未決宗翰宗輔等議以和里瑪先帝嫡孫)
(當立相與請于太宗乃從之此書舎音摩之/薨于五年又即言和里瑪代之皆與史不合)和里瑪乃
熈宗小名也是時熈宗方童稚帝擬為儲嗣故有是除
是年冬除鄂勒歡(武元第/五子也)為右副元帥代斡里雅布遂
自國中至于燕山尼雅滿約諸將分征河南鄂勒歡自
燕山率衆由清滄渡河以征山東
　尼雅滿知張邦昌之廢故約諸將分征河南攻山東
　者鄂勒歡攻西京者尼雅滿又除萬戸羅索為陜西
　路先鋒都統以萬戸薩里罕貝勒副之以攻陜西宋
　賀師範以陜西兵與我師戰于八公原敗死
尼雅滿自雲中率衆下太行渡河陽再取西京及遣尼
楚赫博索徹克穆等以攻漢上
　時宋鄭建雄守河陽翟進扼河清白磊我師不得渡
　尼雅滿乃以重兵屯河陽城北以疑建雄與進隂遣
　尼楚赫領輕騎九百渡河還攻河陽南城建雄之軍
　遂潰尼雅滿得渡首敗姚慶軍于偃師慶死之西京
　官吏棄城南走殘民開門以降尼雅滿遂入西京屯
　于大内以代州降守嗣本知河南府事且遣尼楚赫
　前攻漢上尼雅滿不自行者時以宗澤守東京恐邀
　其後故親自據西京與宗澤相持使漢上之師無後
　顧之後也
羅索自河中由同州韓城縣界越河以攻長安
　時羅索屯河中蘇村宋軍扼蒲津西岸我師不得渡
　遂潛從韓城上流一夕履冰而渡直攻長安于是
　安之衆不戰而潰
是嵗五月以後宋髙宗建炎元年
(戊/申)天會六年春正月尼楚赫與其弟博索兵二十萬下
宋鄧州(按原書係此條于二月在尼雅滿屯西/京一條之後今據宋史通鑑綱目移正)
　帥臣范致虚遁走(按原書作危致虚據宋/史及通鑑綱目改正)劉汲死之
　南陽儲峙甚多至是悉為我有并刷鄧汝金房凡四
　州之民以歸
尼雅滿屯西京鄂勒歡取青濰二州而還羅索取長安
攻鳳翔秦鳳等路為張嚴所敗尼雅滿聞之將自西京
提兵西援羅索行次會陜府聞嚴已敗績羅索北渡蒲
津故尼雅滿復取平陸渡河由解梁晉絳以歸雲中
　羅索至鳯翔宋守臣劉清臣棄城遁熈河帥張深遣
　禆將劉惟輔來禦惟輔舞槊刺殺哈富大王羅索退
　走張深更檄張嚴以兵繼進時尼雅滿知羅索為張
　嚴所襲又聞韓世忠兵至故棄西京分兵親援羅索
　且畱烏紳伊都之衆以待世忠之至既而嚴趨鳯翔
　戰五馬山下羅索伏兵于五里坡嚴至伏發死之羅
　索謀趨涇州又為曲端使呉玠所敗尼雅滿焚掠西
　京取平陸渡河由解絳晉汾以歸雲中羅索自馮翊
　渡河破潼闗及同華陜于是知延安王庶遣將斷河
　橋又遣將屯龍水峽(按通鑑綱目/皆作神水峽)斷我歸路羅索遂
　歸(按通鑑綱目張嚴敗死在三月羅索為呉玠所敗/走同華在四月北歸在五月此因言羅索事遂終)
　(言之/爾)
三月逹蘭克中山府
　中山自宋靖康末受圍至是三年乃克初逹蘭圍中
　山宋陳亨伯冒圍入城固守踰半年我師不能下至
　是呼總管欲盡使城中兵出擊總管以衆寡不敵辭
　遂斬以徇復呼部將沙振使往振固辭亨伯固遣之
　振懼潛裹刀入府害亨伯并其家十七人城破我師
　見其尸曰南朝忠臣也
宋翟進復西京(按原書此上二條在烏紳伊都敗翟進/一條之後前後倒置今據通鑑綱目移)
(正又原書係此條于庚子日考宋史本紀三月庚子宗/澤奏河南統制翟進復西京疑庚子乃宗澤奏至之日)
(非進復西京之/日也今刪去)
　尼雅滿去西京統制翟進提兵數百入洛陽(按原書/云范致)
　(虚既敗翟進提兵數百入洛陽考宋史致虚知京兆/府以師出武闗為羅索所敗在靖康元年其棄鄧州)
　(在是年正月與翟進之入西京其事既不相因而其/時亦不相及乃合而書之其比事屬辭之意殆不可)
　(曉考綱目翟進得入洛陽實以/尼雅滿去西京之故今改正)殺我守臣髙世由
夏四月烏紳伊都敗翟進于西京復下其城後又敗進
于文家寺繼敗韓世忠于永安後澗而歸
　宋建炎元年冬尼雅滿再攻西京官吏棄城南走統
　兵官翟進率軍上山保險至是春尼雅滿盡焚其廬
　舎刷居民北去故進始得其城然烏紳伊都之衆尚
　屯河南白馬寺白馬坡河清長泉等處西京雖不逺
　而諸將視為棄物不復顧之進于四月十二日出兵
　夜攻我師間探預知襲擊敗進進出城據文家寨復
　為我兵乗勢追擊又敗世忠于永安後澗時當盛夏
　乃北騎非利之時又以連敗宋師可得休息且知尼
　雅滿北歸故復棄西京相率而回雲中但畱萬戸徹
　克穆戍河陽
宋李彦仙復陜州我師復渡河先攻虢後圍陜彦仙極
力來禦(按原書係此條于三月據宋史通鑑綱目彦仙/復陜州在是年四月金圍陜在十一月惟攻虢)
(之月不可考今改係于夏四/月而附識其事之先後云)
　我師敗于陜州城下尋復攻虢州取之(宋史本紀金/取虢州在十)
　(二/月)
五月宋遣使宇文虚中來楊可嗣副之尋又遣劉誨王
貺為通問使副祈請二帝不許
　虚中時安置韶州應詔願使絶域遂詔赴行在復資
　政殿大學士為祈請使楊可嗣副之尋又遣劉誨王
　貺為通問使副明年春並遣歸虚中曰奉命北來祈
　請二帝二帝未還虚中不可歸于是虚中獨畱
秋八月宋二帝自上京徙韓州(按原書此條雜厠于冬/十一二月間又作自東)
(京如韓州考金史及通鑑綱目宋二帝徙韓州在是年/八月且自上京而往不自東京又為金帝所徙不可言)
(如今/改正)
　韓州在中京東北千五百里秦檜不與徙依逹蘭以
　居逹蘭厚待之
九月鄂勒歡逹蘭之衆敗宋馬擴于北京清平因之以
攻河南(按原書係此條于冬/今據通鑑綱目改正)
癸巳我師取冀州(宋史本紀云九月癸巳○按此下九/條原書前後倒置今並依次第移正)
(而以宋史所載/月日附識于下)
　權州事單某死之先是將官李政備守有方紀律嚴
　明我師屢攻城皆被擊退或夜來刼寨所得盡散士
　卒不以自私一日我師已登城火其門樓政以重賞
　募死士撲之俄有數千人皆以濕氊裹身躍火而進
　大呼力戰我師驚駭有失仗者遂退城賴以全後政
　死而城失守
丁未烏珠取相州(宋史本紀云/九月丁未)
　守臣趙不試同家屬赴井死
冬尼雅滿自雲中率衆下太行南渡黎陽以攻澶濮圍
濮州州將姚端乗夜來攻為其所敗
　尼雅滿圍濮初有輕敵之意姚端乗我不意夜鏖軍
　營直犯中軍尼雅滿跣足而走後城破(通鑑云十一/月乙未城陷)
　端引死士突陣而出尼雅滿以端之故盡屠其城尼
　雅滿既取澶濮鄂勒歡之衆同攻北京繼攻兖鄆(按/原)
　(書此條在尼雅滿取襲慶府一條之前考宋北京即/大名府兖即襲慶府鄆即東平府原書言取東平大)
　(名于上而出此條于/下前後倒置今移正)
十一月羅索取延安府(宋史本紀在十一月○按此下七/條原書俱不載金將名今考金)
(史宋史補入其不/可考者但稱我師)
　守臣劉選遁通判魏彦明死之我師破府之東城而
　西城猶堅守我師諜知曲端與王庶不協遂并兵攻
　鄜延庶在坊州乃自當鄜州來路遣龎世才當延安
　來路初庶用端為都統制庶御下嚴多殺將士嘗曰
　設曲端誤我亦當斬之端頗銜其語及是端盡統涇
　原精兵駐邠州(按原書作鄧州考宋史地理志淳化/縣屬邠州且曲端將涇原兵在闗内)
　(尤不當逺在鄧/州也今改正)之淳化庶屢趣其進兵端不動庶退
　屯龍坊我師遂乗虚破延安府
甲辰我師取徳州(宋史本紀云/十一月甲辰)
　都監趙叔醇死之(宋史作/趙叔昄)
十二月尼雅滿取東平
　守臣權邦彦棄母而遁
逹蘭取濟南府(宋史本紀/在十二月)
　守臣劉豫以城降(按原書作劉徳今據/宋史通鑑綱目改正)
甲子鄂勒歡取大名府(宋史本紀云/十二月甲子)
　提刑郭永死之時大名既破守臣張益謙轉運裴億
　率衆迎降鄂勒歡曰城破乃降何也皆以提刑郭永
　不從為辭鄂勒歡遣騎召之永正衣冠南面再拜訖
　易幅巾而入鄂勒歡(按原書作尼雅滿考金史通鑑/綱目是時尼雅滿鄂勒歡並為)
　(元帥分路南伐其克大名者乃/鄂勒歡非尼雅滿也今改正)問阻降者誰永熟視
　曰不降者我鄂勒歡見永貌狀魁傑且夙聞其賢欲
　以富貴啗之永大罵鄂勒歡怒并其家屬殺之
尼雅滿取襲慶府(宋史本紀云/十二月甲子)有欲發孔子墓者誅之
　時漢兒將啟孔子墓尼雅滿問曰孔子何人通事髙
　慶裔曰古之大聖人曰大聖人墓焉可發盡殺之故闕
　里得全
(己/亥)天㑹七年春正月尼雅滿取宋徐州(宋史本紀云/正月丙午)
　徐州既下宋守臣王復罵敵不屈闔門死之
尼雅滿分兵趨揚州自領大軍走韓世忠
　初韓世忠在淮陽將會山東諸軍來拒會尼雅滿兵
　至滕縣聞世忠扼淮陽乃分兵萬人趨揚州以議事
　為名使宋帝不得出而自以大軍迎世忠世忠不能
　當夜引歸
尼雅滿取淮陽泗楚等州
　尼雅滿取淮陽執宋守臣李寛(宋史本紀云/正月丙午)取泗州
　守將吕元閻瑾已焚淮橋遁(宋史本紀云/正月戊申)我師由招
　信路將渡淮縣尉孫暉將射士民兵來禦沈我數舟
　會大霧蔽日我不測其多寡相持踰半日以疑兵縻
　暉遂自上流渡兵暉且戰且却及城破暉死于敕書
　樓取楚州守臣朱琳降(宋史本紀云/二月庚戌朔)我以數百騎奄
　至天長軍守將俱重成喜將萬人俱遁(宋史本紀云/二月辛亥陷)
　(天長/軍)取揚州宋髙宗奔杭州(宋史本紀壬子急報至/帝被甲馳幸鎮江金兵)
　(同日過揚子橋○按此條原書在/後另為一條先後倒置今移正)至泰州守臣曾朋
　(宋史本紀/作曾班)降(宋史本紀云/二月丁巳)我軍還至髙郵軍守臣趙
　士瑗遁判官齊志行降(宋史本紀金人去揚州過髙/郵州守臣趙士瑗遁在二月)
　(丁/未)至滄州守臣劉錫遁(按此時尼雅滿南伐至揚州/又自揚州而還皆與滄州無)
　(渉此二/疑有誤)
　自去年秋鄂勒歡既破五馬山寨探知馬擴軍來使
　人馳會尼雅滿共備之故尼雅滿畱烏紳伊都守雲
　中率衆南征已而尼雅滿下太山由懐衛將東應鄂
　勒歡聞擴已敗于清平鄂勒歡從而南伐由是尼雅
　滿亦渡黎陽以攻澶濮澶濮既下時杜充守東京慮
　敵西來决大河阻之我師不能西乃東會鄂勒歡同
　下北京繼攻兖鄆故至是由徐泗以攻揚州(按原書/有尼雅)
　(滿自東平由襲慶徐泗攻揚州二句為/此條之綱重複顛倒殊無倫次今刪去)宋髙宗時在
　揚州得天長報聞我師已至乃如杭州以州治為行
　宫
鄂勒歡逹蘭棟摩分下山東諸路州郡(按金史棟摩傳/議伐康王太宗)
(使棟摩引兵取陜西則未嘗至山東又金史本紀是年/正月棟摩已薨此書以棟摩薨于天會八年而于是年)
(書棟摩分下山東及/屯濵州疑並舛誤)惟濟單興仁廣濟等州以水阻得
存
　時山東之民正當兵火之際復有河决之患宋髙宗
　既渡大江青鄆兩鎮又遭洗蕩陷沒州郡互不相救
　至是嵗復大荒人民相食嘯聚蜂起巨冦王江宫儀
　每軍戰載乾屍以充糧為我師所乗而盡取之
羅索取晉寧軍(按羅索取晉寧軍金史本紀云二月/己巳通鑑云二月壬戌未知孰是)
　守臣徐徽言死之
夏鄂勒歡逹蘭棟摩屯濵州
四月尼雅滿自揚州歸至東平元帥府差劉豫知東平
府兼節制河南諸州郡
　豫先為宋濟南守降于我至此除知東平
六月行下削髮及禁民漢服不如式者死
領燕京樞宻院事劉彦宗卒并樞宻院于雲中除雲中
韓企先為相同時立愛主之尼雅滿以彦宗之故命其
子筈簽書院事(按金史劉筈傳天會四年權中書樞宻/院事父憂起復直樞宻院與此頗異)
又以通事髙慶裔知雲中兼西京畱守
烏珠請于尼雅滿及鄂勒歡乞提兵侵淮從之(按原書/此條在)
(十月圍蔡之後考烏珠大舉南伐在是年正/六月下文取磁單等州即烏珠之師今改)
　以女直萬戸聶哷尼楚赫博索渤海萬戸大托卜嘉
　漢軍萬戸王伯隆大起燕雲河朔民兵附之
取磁單等州
　磁州守將蘇珪降尋取單州又取南京執守臣唐佐
　國(按南京之取宋紀書于六月通鑑綱目書于九/月又唐佐國宋史作唐佐通鑑綱目作凌唐佐)而
　用之尋取沂州
秋尼雅滿自東平歸至雲中
鄂勒歡棟摩自濵州北歸燕山畱逹蘭于山東後移屯
濰州
試舉人于蔚州
　遼人應辭賦兩河人應經義忻州進士孫九鼎為魁
九月羅索取永興軍(按原書以九月取永興軍為一條/又以羅索取長安為一條一事重)
(出今/刪正)
　帥臣郭琰遁
尼雅滿禁隠藏被虜亾者犯人死罪
帝行下樞宻院分河間府為河北東路真定府為河北
西路平陽府為河東南路太原府為河東北路
　去宋朝新改諸州郡名復舊州縣名
冬十月圍蔡州
　為宋守臣陳昌㝢所敗
烏珠分路伐宋率衆渡江(按原書云十一月烏珠率衆/渡江分路伐宋考烏珠分兵)
(在十月渡江在十一月此叙分路于渡江/之後又並係于十一月頗失倫次今改正)
　至萊州張成以城降至宻州李逵呉順以城降(按烏/珠自)
　(歸徳分道伐宋不得東至萊宻又是年金取萊宻宋/史及通鑑綱目皆不書文獻通考云萊州建炎元年)
　(沒于金密州建炎三年沒于金宋史本紀于建炎六/月云金以劉豫知東平節制河南州郡盡取山東地)
　(惟濟單興仁廣濟以水阻尚存至是亦陷/則金取萊宻疑不待此時此條必係舛誤)
烏珠分兩道一自滁和趨江東一自蘄黄趨江西
　取滁州及夀春府官吏以城降(宋史本紀/云十月)取廬州帥
　臣李會降(宋史本紀/云十一月)以檄抵濠州權守張宗望降(宋/史)
　(本紀云十一月張/宗望史作王宗望)取和州守臣李鑄降(宋史本紀云/十一月戊申)
　(又按李儔原書誤作李鑄據改正/第八卷及宋史並作李儔今)
取無為軍
　守臣李知幾遁(宋史本紀/云十一月)遺民固守山寨取黄州取
　臨江軍守臣呉將之遁(宋史本紀十/一月丁巳)取吉州守臣楊
　淵遁(通鑑云/十一月)取撫州守臣王仲山降取袁州守臣王
　仲嶷降(宋史本紀撫袁二州/降在十一月戊申)
尋屠洪州
　分寧令聚衆拒守我師引去又攻采石渡下建康府
　杜充李梲降(宋史本紀云/十一月辛未)又攻建昌軍為蔡廷世所
　敗(按原書此條有評論/語辭㫖淺陋今刪去)
杜充至雲中尼雅滿鄙之乆而命知相州(按原書此條/係于八年之)
(冬殊無倫/次今移正)
　嘗聞尼雅滿初圍太原有保正石竧起寨于西山保
　聚村民我師攻之往往為竧所敗及多邀我師出掠
　者由是尼雅滿遣大軍破而擒之時竧已保守八月
　矣尼雅滿既得竧命釘之于車刺刃于股將欲支解
　之竧終不屈尼雅滿異之徐謂竧曰爾若降我當命
　爾以官竧罵曰爺是漢人能死不降爺姓石石上釘
　橛更不移改竟殺之噫充聞竧之風豈不愧與
十二月取杭越等州(宋史本紀十二月乙酉臨安守臣/康允之棄城走戊戌越州安撫李)
(鄴/降)
　越州帥臣李鄴降宋髙宗自明州航海將渡我師自
　越州來攻明州為宋師所敗餘杭守臣退保山寨烏
　珠自安吉進兵過獨松嶺曰南朝可謂無人若以羸
　兵數百守此吾豈能遽度哉
　
　
　
　
　
　
　
　
欽定重訂大金國志卷五
欽定四庫全書
欽定重訂大金國志卷六
　　紀年
　　　太宗文烈皇帝四
(庚/戌)天會八年春尼雅滿烏紳伊都居雲中鄂勒歡居燕
山
逹蘭屯濰州
　遣台吉貝勒逹爾吉天使鐵黑貝勒提兵南援烏珠
因圍楚州(宋史本紀/云正月)
　右都監棟摩以病薨(按金史棟摩以天會七年春/薨此書于八年與史不合)
烏珠取明州(宋史本紀正月甲辰/朔攻明州己未入城)
　烏珠再攻明州張俊率衆拒之髙橋戰數合慮我益
　兵復來與守臣劉洪道俱避去烏珠遂破明州屠其
　城髙宗御舟次台州我師以船至昌國縣追襲之提
　領海舟張公佑(宋史通鑑綱目/並作張公裕)引大船來擊我師遂
　退
羅索攻陜州(宋史本紀正/月陷陜州)
　李彦仙守禦甚備羅索益生兵攻之愈急城破彦仙
　巷戰而死時陜民雖婦女亦升屋以瓦擲師哭李觀
　察不輟彦仙守陜再踰年大小二百戰及城破其官
　屬陳思道等五十一人皆與同死無屈降者自是我
　師始西而全陜沒矣
三月我師取潭州
　守臣向士諲遁王暕劉玠(宋史通鑑綱/目作劉价)趙聿之死之
　時軍民請以死守我師登城士諲突圍出城遂破
　民猶極口罵且巷戰我師屠其城而去
取荆南府
　守臣唐慤遁
取澧州
　守臣王淑遁
我師復取東京殺宋上官悟由是宋四京皆沒
　時東京雖城守而勢愈危更遣河北首領聶淵攻之
　上官悟力不能拒城破見殺(按通鑑綱目皆云悟出/奔為盜所殺與此不同)
烏珠自越州執李鄴復還杭州
烏珠取秀州
　宋守臣趙士毉死之烏珠以輜重不可遵陸遂由秀
　州平江取塘岸路而還烏珠下平江府出常州過呉
　縣統制陳思恭以舟師邀于太湖擊敗之幾獲烏珠
　(按原書此上二條叙取秀州于還杭州之正/前又叙陳思恭邀擊事重複無倫次今改)
夏四月薩里罕及哈富等攻邠州(按原書作汾州是時/宋張浚與金師相拒)
(于陜西無至汾州之事通鑑綱目皆作邠州又原正/書叙此條在取東京一條之前先後倒置今並改)
　宋張浚遣曲端拒我兩戰皆捷至白店原薩里罕乗
　髙望之懼而號哭金人因目之曰啼泣郎君既而羅
　索整軍復戰宋呉玠敗績曲端退屯涇原(按原書此/條不載羅)
　(索敗呉玠而後文乃云陜西大戰有三范致虚陜府/曲端邠州白店原劉錫富平原宋師皆敗前後不相)
　(照會今據通/鑑綱目補)
烏珠回至鎮江宋韓世忠屯焦山寺以邀我師烏珠不
得濟遣使致辭願還所掠益以名馬世忠不從
　世忠遣兵屯焦山寺以邀吾師之歸烏珠遣人約日
　會戰世忠謂諸將曰是間形勢無如金山龍王廟者
　金人必登此覘我虚實乃遣偏將將三百卒伏廟中
　又遣二百卒伏江岸(按宋史通鑑綱目俱云百/人伏廟中百人伏岸側)戒之
　曰聞江中鼓聲岸兵先集廟兵繼出金師果有五騎
　趨龍王廟廟中之伏喜先鼓而出五騎招䇿以馳僅
　得其二有一人紅袍玉帶既墜復跳馳而脱詰二人
　即烏珠也既而戰數十合俘獲甚衆又獲烏珠之婿
　封龍虎大王者烏珠舟千餘艘俱不得濟復遣使致
　辭願還所掠以假道世忠不從益以名馬又不從時
　逹蘭在濰州乃遣貝勒台吉趨淮以為援(按此條所/載與宋史)
(御韓世忠傳及通鑑綱目同其中紀錄之誤業經/  批通鑑輯覽駁正仰惟)
(聖鑑超卓洞燭千古今敬錄于/  此以訂循誦習傳之謬)
金山屹峙江心何能馳騎且烏珠志在濟江豈肯行次
中流舎舟以臨險地致有疑當日金山與南岸相連屬
者不知浮玉之名即取其無所附麗而樹影中流鐘聲
兩岸唐時名句流傳蘇軾亦有阻風金山之作則山之不能
通陸自昔已然方輿紀要因于金山下增對岸二字謂
廟在銀山殊無確據况世忠屯戍焦山與金山銀山東
西相去均逺登眺亦無所見其為附會顯然惟王象之
及熊克皆云廟在北固較為可信葢北固距江南㟁既
得振䇿以馳而山居東北與焦山正直故可登之以覘
虚實二人皆以宋人紀宋事自當得實非若宋史成自
元時僅據傳聞而不詳形勢徒滋後人之疑議也至謂
一人紅袍玉帶墜而後馳者即烏珠其説尤誕金源衣
服至大定明昌間始酌用中國制度其初必無裦衣博
帶之人况身臨戰陣豈有服袍玉以從事者其為宋人
誇飾附會無疑即此可證金山馳馬之荒唐矣
烏珠欲自建康謀北歸不得或敎于蘆塲地開渠二十
餘里上接江口在世忠之上流遂傍冶城西南隅鑿渠
一夜渠成次早出舟為世忠尾擊所敗終不得濟乃揭榜
募人獻所以破海舟之䇿
　有教于其舟中載土以平版鋪之穴船版以櫂槳俟
　風息則出江有風則勿出葢以海舟無風不可動也
　又以火箭射海舟篛篷則不攻自破矣
烏珠一夜造火箭暨明天霽無風引舟出江其疾如飛
而海舟皆不動乃以火箭射海舟篛蓬世忠軍亂焚溺
而死者不可勝數
　世忠與餘軍至𤓰步棄舟而陸奔
烏珠輜重自𤓰步口舳艫相銜至六合不絶為宋岳飛
所敗既而自六合歸屯楚州九里徑又為趙立所敗未
幾取揚州承州趙立中砲死又取楚州㑹聞宋師出陜
右托言應之因而西去(按取承州在八月趙立死在九/月此因言烏珠還師遂終言其)
(事/爾)
　烏珠自江南回初至江北每遇親識必相持泣下訴
　以過江艱危幾不得免又逹蘭時在濰州遣人誚烏
　珠南征無功可止于淮東俟秋髙相會再征江南烏
　珠推避不從會聞宋人出陜右烏珠因而應之于是
　畱託卜嘉聶哷王伯隆軍于淮東以待逹蘭博索等
　而西去
雲中畱守髙慶裔獻議于尼雅滿曰吾君舉兵止欲取
兩河故汴京既得而復立張邦昌後以邦昌廢逐故再
有河南之役方今兩河州郡既下之後而官制不易風
俗不改者可見吾君意非貪大亦欲循邦昌之故事也
元帥可首建此議無以恩歸他人尼雅滿從之于是令
右監軍烏紳馳請于朝帝從之
　我師自取山東逹蘭乆居濵濰劉豫以地相近奉之
　尤善逹蘭嘗有許立豫之意慶裔尼雅滿腹心也恐
　為逹蘭所先遽建此議務欲功歸尼雅滿而又使豫
　知恩出于己望其厚報也或謂本宋鄧州叛臣張剛
　中獻䇿于慶裔以三班奉職酬之復以其説為己䇿
　獻于尼雅滿非也我師取山東止以邦昌為名不易
　官制不改風俗者其議素已定矣不然逹蘭豈敢擅
　許人以大都耶
尼雅滿遣髙慶裔詢訪河南州郡求賢人建國州郡迎
合上意共推劉豫
　慶裔自雲中由燕京河間越舊河之南首至豫所𨽻
　景州會吏民于州治諭以求賢建國之意郡人莫敢
　言皆曰願聴所舉某等不知賢者慶裔徐露意以屬
　劉豫郡人迎合上意又豫適景州人也故共戴之慶
　裔喜曰爾與朝廷帥府之意正相合耳遂令列狀舉
　之慶裔至徳博東平一依景州之例既至東平則分
　遞諸郡以取願狀而已故豫得僭位酬慶裔賂賄不
　可勝計麟猊輩後于慶裔有恩府門生之稱良以此
　也
髙慶裔自河南歸至雲中具陳諸州郡共戴劉豫之意
及持諸吏民願狀于尼雅滿
　尼雅滿復令慶裔馳問劉豫可否豫陽辭之又且推
　前知太原張孝純慶裔歸報尼雅滿尼雅滿又遣慶
　裔諭豫曰戴爾者河南百姓推孝純者獨爾一人難
　以一人之情而阻萬姓之願爾可就位我當遣孝
　純輔爾後孝純由此得還宋
遼東漢軍萬戸韓常與太行義士原子明戰于真定西
山胭脂嶺為子明所敗千戸劉慶餘被砲折其脛由是
解軍職換授靜江軍節度使知徐州
　萬戸比都總管之職千戸比節度使百人長比刺史
　若解軍出官對格換授此特武元初起兵所差之人也
　至換受時憑武元差札押字則為御書慶餘隨常父
　慶和降阿羌為千戸故換授静江軍節度繼以守土
　之任今燕雲諸路民兵千戸百人長乃以家業或丁
　數定之一時隨軍所差也在軍則權為千戸百人長
　散則還為庶人或就軍中受代則復為一散軍而已
　非可比御書者也今民兵充者極多御書補者極少
蔚州百姓劉黑龍造妖起兵既而獲之
河北簽軍首領聶淵再取東京
　時山東河朔已為我師所取京東京西盜賊大起四
　方路阻米㪷二千人民相食聶淵乗而取之
烏紳來見帝回至雲中與尼雅滿伊都同往白水泊避暑
(白水泊在雲中之上乃/昔遼主避暑之地也)鄂勒歡之望國崖避暑(望國崖/在儒州)
(望雲/縣北)
宋復潁昌府(宋史本紀/在五月)又復鄜州(通鑑在五月○按原/書係此條于秋今改)
(正/)
秋尼雅滿烏紳伊都自白水泊歸至雲中鄂勒歡自望
國崖至燕山逹蘭自濰州親攻江東
宋二帝自韓州徙五國城
　五國城在國都西樓之東北千里時將立劉豫乃徙
　二帝居之(按西樓乃遼之上京臨潢府金所都為會/寧府亦號為上京此書遂以金之上京為)
　(西樓/誤也)
八月宋師復永興軍
　宋呉玠復永興軍帝令烏珠自京西星馳至陜西與
　羅索等合而宋張浚等亦劄諸路合兵四十萬約日
　㑹于耀州大戰
九月帝以輔國大將軍西京畱守大同府尹髙慶裔禮
部侍郎知制誥韓昉為冊禮使副于九月九日立劉豫
于大名府國號大齊
　宋北京陷沒南軍聞豫至遂閉門殺金兵後復降豫
　至是誅為首者數十人于莘縣豫由此不居北京復
　還東平以張孝純為尚書左丞相李孝揚張柬權為
　左右丞弟益為北京畱守子麟知濟南府時大金又
　以烏珠南征所降李鄴李儔鄭億年臣豫豫降南京
　為歸徳府改東京為汴京升東平府為東京去淮寧
　潁昌順昌興仁夀春府名復舊州名豫自以生景州
　守濟南節制東平僭位大名遂起四郡强壯為雲從
　子弟應募者數千人
　豫置三衛官曰翊衛曰親衛曰勲衛以士大夫之子
　為之二年升一等滿六嵗則試以弓馬合格人出官
　方豫之僭立也止用天會年號是冬奉帝命改元阜
　昌
　宋馮長寧以淮寧府降豫請行什一法除戸部郎中
　權侍郎後罷什一之法將山東百姓六十以下二十
　以上皆簽發為兵每畝田科錢五百
　又建歸受館于宿州招延南方士大夫軍民置𣙜塲
　通南北之貨
尼雅滿歸張孝純以相劉豫
　孝純守太原幾一年而被執至尼雅滿前逼令下拜孝
　純曰未審帳上是何人衆曰元帥孝純曰元帥是大
　金國大臣某乃大宋國大臣豈有一國大臣拜一國
　大臣之禮事今至此惟有死耳何相窘迫耶竟不拜
　尼雅滿不能强之因囚歸雲中是年五月六日尼雅
　滿將避暑白水泊謂孝純曰公于此無治生事俟某
　秋歸當還公于鄉里又顧雲中畱守髙慶裔曰如有
　人欠孝純錢物可督還之母晚孝純歸鄉矣孝純初
　聞是語不知其所以葢是時尼雅滿與劉豫之議密
　定外人莫之知也至是尼雅滿遣孝純南歸止云歸
　鄉而已故奉使宇文虚中送孝純詩有里閈共驚新
　素髮兒孫將整舊斑衣之句則莫知其相豫也明矣
　暨孝純既至河朔欲由濟南歸徐徐乃其鄉里也主
　者曰當與公共至東平節制司某得公檄公方可歸
　徐矣既行則孝純之兄孝忠孝立及諸姪鄉人競逺
　迓之孝純方喜慰之際無何至汶上豫已僭位遽拜
　為相當是之時孝純昵于親黨懼于還北因而遂䘮
　晚節惜也
烏珠羅索敗劉錫軍于耀州富平原
　先是我萃兵淮上宋張浚欲分道出兵由同州鄜延
　以𢷬我虚乃檄召熈河經畧劉錫秦鳯孫渥涇原劉
　錡環慶趙哲㑹兵甚衆皆言我鋒方鋭浚不從時曲
　端已死乃詐立其旗羅索曰彼紿我也擁兵驟至輿
　柴囊土藉淖平行進薄其營與錫等戰互有殺傷勝
　負未分鐵騎出不意直擊環慶軍他路兵無與援者
　㑹趙哲離所部哲軍見塵起驚遁宋諸軍亦退我師
　遂乗勢而前我兵自攻陜西大戰有三范致虚戰于
　陜府曲端戰于邠州白店原劉錫戰于耀州富平原
　宋師皆敗至是戰之後宋師退保兩川而州郡盡入
　金矣
冬十月歸秦檜于宋(按原書此條在敗劉錫軍一/條之前今據通鑑綱目移正)
　用尼雅滿計也檜之入北從二帝之上京逮二帝東
　徙韓州檜依逹蘭為其任用逹蘭南征以檜為參謀
　以催錢糧為名挈家泛小舟抵漣水軍自言殺北軍
　之監已者奔舟來歸然全家同舟婢僕亦如故人皆
　知其非逃歸也
　檜之南歸也宋之朝士多疑之惟范宗尹李回與檜
　善力薦其忠及引對檜言如欲天下無事須是南自
　南北自北遂建議講和
尼雅滿宻諭諸路令同日大索兩河之民一日北境州
縣皆閉門及拘行旅于道凡三日而罷一應客戸並籍
入官刺其耳為官字鎖之雲中及散養民間立價鬻之
或驅之于回鶻諸國以易馬及有賣于蒙古迪里子室
韋髙麗之域者
　葢既立劉豫以舊河為界恐陷北者逃歸故耳
　樂夀縣得客戸六十八人誤作六百八人以報尼雅滿
　尼雅滿必責其數縣官乃執窮民以足之凡被掠歸
　雲中者不令出城無以自活士大夫往往乞食于途
　尼雅滿患貧民之多恐致生事遂以散米賑濟為名
　誘三千人出城令甲士坑之
　
　
　
　
　
　
　
欽定重訂大金國志卷六
欽定四庫全書
欽定重訂大金國志卷七
　　紀年
　　　太宗文烈皇帝五
(辛/亥)天會九年春尼雅滿烏紳伊都居雲中鄂勒歡居燕
山達蘭攻淮東為宋將張榮所敗
　時宋張榮據通州糧具盡殺人為糧又以地勢不利
　率舟船入縮頭湖作水寨以守達蘭在泰州謀再渡
　江欲先破水寨以舟師直攻之榮亦出數十舟載兵
　與我師遇倉皇欲退不可覘我師只有戰艦數舟在
　前餘皆小舟水退阻隔不得前乃舍舟而陸大呼來
　攻我師不得騁舟中自亂多溺水死達蘭壻博諾為
　榮所獲達蘭率餘兵奔還楚州遂退師(按原書此條/有評論語詞)
　(意淺陋/今刪去)
尼雅滿自雲中以燕雲漢軍及女直軍一萬人付右都
監耶律伊都北攻耶律達實林牙耶律佛徳林牙於漠
北和勒端城既行拘伊都妻子於女直城
　達實佛徳遼天祚帝之族也林牙者契丹之官也和
　勒端城者契丹之北土也以伊都乃契丹之族故止
　付以女直漢軍又質其妻子
起燕雲民兵北攻和勒端城仍起燕雲河東夫運糧隨
伊都北行
　和勒端城自雲中由猫兒莊銀甕口北去地約三千
　餘里盡沙漠無人之境是行也三路之夫死不勝計
　車牛十無一二得還
夏達蘭之衆自淮東歸淮北休兵於宿遷縣樂馬湖
　達蘭自天會八年攻淮南至是方渡淮休兵於宿遷
　是行也攻戰之久人馬疲敝既至宿遷復值馬災死
　亡殆盡食之不盡徃徃棄擲道路時新為張敵萬所
　敗鋭氣沮喪又宋兵已復淮東去我師不逺且多傳
　宋兵來襲軍中每夜無故而驚加之冦盗乘時蜂起
　東北大恐達蘭不能遽回故自是嵗四月屯宿遷至
　七月始北歸以劉豫請兵戍邊因留台吉貝勒屯劉
　伶莊額哩頁屯淮陽
完顔摩哩與鄂拉札哈以數萬騎分為兩道南征一自
鳯翔一自階成出㪚關約日會和尚原
　宋呉璘呉玠㰱血誓衆為備甚力已而鄂拉札哈先
　期而至陣於原北玠率諸將列陣而待更戰迭休鄂
　拉札哈大敗由他道遁歸摩哩方攻箭筈關為玠别
　遣將擊退二軍卒不得合
渤海萬户大托卜嘉過淮陽知軍張渙置酒於舟中渙
因語及劉豫即位托卜嘉撫掌歎曰某大遼之大姓氏
也大金初招某許開國遼東其後被堅執鋭從軍爭戰
積有年矣雖一郡安閒未可得也豫山東一郡守耳勢
窮出降今當是任豈不負某耶
尼雅滿禁竊盗一錢者死罪
　此高慶裔勸以重刑止盗也為盗者知刼竊同於一
　死故竊盗息而刼盗熾
高慶裔請於尼雅滿令諸州郡置地牢
　牢深三丈分隔死囚居其下徒流居其中笞杖居其
　上外起夾城重塹以圍之尼雅滿行其説
河東南路都總管蕭慶招降太行紅巾首領齊實武淵
賈敢等送於尼雅滿尼雅滿盡殺之於獄
　自齊實之徒既死後無復降者
羅索既卒烏珠遂會諸道及女直兵合數萬人南征宋
張浚命呉玠先據鳯翔之和尚原以待烏珠造浮梁於
寳雞縣渡渭攻原與呉玠連戰三日共三十餘陣我師
大敗烏珠中流失僅以身免於是烏珠始自河東還燕
山
　烏珠自天會七年秋離燕山率衆南征既而回攻陜
　右以圖劍外至是嵗冬由河東歸燕山是行也宋陳
　思恭戰於姑蘇韓世忠戰於大江劉錫戰於富平呉
　玠戰於劍外凡四戰雖敗世忠與錫我軍不能無損
　加之往返萬里首尾二年烏珠始行有從馬數百至是
　宿六馬而還平陽守蕭慶以三馬奉之烏珠之衆自
　是不振
尼雅滿以薩里罕為陜西路經畧使屯軍於鳯翔
　哈富旣死烏珠且回故尼雅滿除薩里罕是職也是
　時劉豫已立踰年矣陜西之地割属劉豫而大金於
　陜西尚設官屯衆何哉是以翟興之軍守伊陽東西
　路阻呉玠之軍又保和尚原陜西强敵之地人心未
　安豫雖有得地之名我師終未能去也
是嵗宋高宗紹興元年
(壬/子)天會十年春尼雅滿烏紳伊都居雲中鄂勒歡烏珠
居燕山達蘭居祁州除烏珠為元帥府左都監
尼雅滿諭樞密院磨勘文武官出身轉官冒濫以雲中
留守高慶裔參主之奪官爵者甚衆
劉豫遣人之元帥府議遷東京及會大金兵共攻西京
翟興山寨興沒於陣
　自去年冬劉豫弟益守東京益迎合豫意遣在京官
　屬并父老史平僧録徳真道録王從問之東平邀豫
　遷居東京豫以翟興大軍見屯西京伊陽山寨相去
　不逺又陜西道久為興所斷豫深惡之時陜西五路
　盡為大金所取割屬劉豫豫居東平以翟興屯西京
　東西路阻豫每遣人之陜西則假道於金由懷衛越
　太行取蒲觧渡河以往故力請於尼雅滿期必破興
　會興將楊偉降豫且陳破興之計於是發女直萬户
　徹克穆渡河陽張聲勢揚言將欲攻興興盡發兵以
　應之楊偉潛引大軍由間道以襲興營興兵旣出衆
　寡不敵遂力戰而死興之餘軍無能復振時二月也
　至四月豫乘勢還居東京是日大風飛瓦㧞木都人
　震恐豫因曲赦之
夏尼雅滿試舉人於白水泊磁州胡礪為魁
　是舉也尼雅滿密誡試官勿取中原人故是嵗止試
　辭賦不試經義礪以被掠館於知制誥韓昉家昉燕
　人也用昉鄉貫故誤取之
秋帝如中京
　時諸將邀上觀遼土及兩河地故有是行
諸將會於燕山將欲迎上於中京㑹烏紳獵居庸關遇
馳遞者得伊都反狀
　伊都之降也以為西軍大監軍官久不遷心常怏怏
　其攻和勒端也失其金牌朝廷疑其與林牙暗合遂
　質其妻子自是伊都有叛心明年九月約燕京統軍
　反統軍之兵皆契丹人伊都謀誅西軍之在雲中者
　盡約雲中河東河北燕京郡守之契丹漢兒令殺女
　直之在官在軍者天徳知軍偽許之遣其妻來告變
　時烏紳為西監軍自雲中來燕微聞伊都有反意而
　未之信適與通事漢兒納延回行數百里因獵居庸
　之東憇於山上遥見二騎馳遞交相遇於道立馬交
　談久而不去烏紳疑之命數騎追一人至詰曰爾何
　人也曰伊都使者以軍事詣燕山科里統軍司(科里/亦契)
　(丹/也)烏紳曰爾適相遇者何人曰此乃科里統軍使之
　伊都者烏紳曰爾等適立馬話及何事曰問候烏紳
　曰非也問候之語無許久又曰别話烏紳曰亦非也
　話别之語無許久又曰叙家事烏紳曰家事故非立
　馬叙又曰叙往事烏紳曰往事亦非立馬叙馳者辭
　窮面顫又且戰慄不已烏紳察其言色兼素疑伊都
　科里皆契丹反覆之徒因以詐折之曰我知爾二人
　為伊都議反者近有人密告伊都科里反期云於今
　日各有使至我故來此伺之果得爾輩夫何隠哉其
　人謂烏紳果知不敢隠伊都之叛由是敗露葢烏紳
　多計皆如此類尼雅滿以下諸將咸莫及之
族誅契丹統軍科里元帥府諸將分捕伊都叛黨仍令
諸路盡殺契丹
　時諸路大亂月餘方止河東八舘五百户山金司伊
　蘇王府南北王府四部族衙諸契丹詳衮率衆蜂起
　亡入夏國及北奔沙漠契丹附大金者由此一亂幾
　成灰燼
烏紳至雲中伊都微覺父子以遊獵為名遁入夏國夏
人問以有兵幾何云親兵二三百遂不納投韃靼韃靼
先受烏紳之命其首領詐為出迎具食帳中密圍以兵
韃靼善射伊都出敵不勝父子皆死烏紳馳之雲中盡
誅其殘黨仍殺尼雅滿次室蕭氏而還
　尼雅滿自燕山令烏紳西捕伊都及至雲中伊都已
　走烏紳盡誅其殘黨及殺尼雅滿次室蕭氏回至燕
　山請罪於尼雅滿曰蕭氏本契丹天祚元妃也(按此/稱天)
　(祚元妃即遼天祚帝之后也考遼史天祚帝后蕭氏/從帝西狩以疾崩不言入金且史言后以大安三年)
　(入宫至天祚亡國年將六十矣尼雅滿何以猶納為/次室而寵愛之耶尼雅滿所納意必天祚帝宫嬪此)
　(所言本之契丹國/志葢傳聞之誤爾)與兄實乃仇敵不得已而相從彼
　素忍死以事兄者將有待於今日也今既見事無成
　恐不利於兄且兄橫行天下萬夫莫當而此人處帷
　幄之間可以寸刃害兄於不測事當預防某以愛兄
　之故已擅殺之尼雅滿起謝旣而泣下噫兄弟同心
　若是宜乎其能成功也
蔚州守蕭特黙格殺尼雅滿使者旣叛而獲之平州守
郭藥師河東南路兵馬都總管蕭慶下元帥府獄旣而
獲免皆困女直之域尼雅滿謂材可聚衆以藥師富没
其家財(按原書云以藥師家富盡奪之據分注則是因/藥師有罪而沒入其家財非尼雅滿奪之以入)
(已也今/改正)
　郭藥師南北反覆人也藥師以契丹降將被宋朝寵
　遇錫賚之厚不可殫言或引之出入宫禁驕恣浸生
　是時宋中山帥臣謂其狃功怙寵放縱士卒居處奉
　用率傚遼儀至僭舊帥之禮如置差遣司禮樂司用
　龍鳯旗鼓之類皆非人臣之分旣而藥師外叛導金
　圍宋大金雖以權宜用之其心豈不疑之哉始奪其
　常勝軍并器甲鞍馬㪚之繼没入其家財藥師得不
　死幸矣
冬雲中副留守李處能(宣和間歸宋賜/姓名趙敏修)以預伊都之叛
族誅帝以伊都逆謀乃元帥府不能撫之尼雅滿以下
各决栁條有差旣獲伊都降赦
　帝欲自中京幸燕雲以伊都之亂復還闕
宋叛臣杜充知相州以其孫自江南逃來充不聞官而
擅納之為節度副使胡景山所首告誣充隂通南宋尼
雅滿遣人馳詣相州鎖充付元帥府獄鞠之
　充知相州尚肆作威福蔑視同僚人多憾之故為景
　山乘伊都之亂發之充以鐵索付獄鞭箠炮烙備厯
　重刑凡幾年而後脱初尼雅滿問充曰爾欲復歸南
　朝耶充曰元帥敢歸南朝監軍敢歸南朝惟充不敢
　歸也尼雅滿顧諸將笑之充之無恥一至於此背君
　負國宜并為大金所不容矣
元帥府諸將以上已回各分歸本所
内樞密院國相楊朴以病卒
　
　
　
欽定重訂大金國志卷七
欽定四庫全書
欽定重訂大金國志卷八
　　紀年
　　　大宗文烈皇帝六
(癸/丑)天會十一年春西京留守孟邦雄為宋翟琮所敗
　琮即翟興子也時為河南鎮撫憤陵寢發掘及董震
　以山寨餘衆入潼川遂入西京邦雄醉方卧俘其族
　以去(按是時西京屬齊邦/雄乃劉豫之臣也)
薩里罕下宋金州又下興元府
　先是薩里罕等統衆十萬自鳯翔長安揚言東去其
　實由商於出漢隂直趨金商至是入洵陽界宋王彦
　倉卒迎敵敗走遂入金州未幾又趨興元薩里罕募
　死士由饒風之左間道援崖而上經祖溪關遂下興
　元府又至金牛鎮距宋軍百十里而退㑹野無所掠
　食且盡又聞南軍邀我歸路乃還
夏宋王彦復金州又敗我師於洵陽我師棄均房而回
　和尚原天險呉玠備禦嚴密我師屢攻不勝乃潛兵
　由金州路以謀入川呉玠聞之自和尚原提輕兵馳
　扼饒風領我師既至南軍數戰皆勝死者甚衆我師
　積屍而焚將有退意一夕縱所掠婦人以歸南軍郭
　仲山寨乘夜攻而克之我師旣得郭仲山寨乃能乘
　高下視饒風矣呉玠不能存跡遂焚糧草退保興州
　我師得入漢中首攻米倉山以圖入蜀王彦守之不
　克兼是時呉玠屯興州劉子羽屯三泉我師不無後
　顧之憂乃退守漢川又洋州興元先自焚而去無所
　因糧且野掠無得殺馬而食遂由虢州回師
劉豫陷宋鄧隨等州
　李成本羣盗降於劉豫豫旣得鄧州知襄陽李横知
　隨州李道皆棄城走由是郢唐信陽皆入於豫
慈州守劉慶餘破丹州義士孫韓山寨
　降其士卒三千人盡殺於平陽府獄
秋起女直國土人散居漢地
冬尼雅滿遣李永夀等使於南宋
　永夀至宋取回齊國之俘及西北士民之在南者且
　欲畫江以益劉豫
我師下和尚原烏珠屯鳯翔謀攻西蜀
(甲/寅)天會十二年春宋遣章誼來軍前充奉表通問使
　時我國所議事南宋皆不從乃遣誼等請還兩宫及
　河南地命王倫作書與尼雅滿所親耶律紹文髙慶
　裔且以資治通鑑木棉䖍布龍鳯茶等物遺之逮秋
　章誼還宋論永夀所需三事本國互有可否獨畫疆
　一事未定而尼雅滿答書又約以淮南毋得屯駐軍
　馬葢欲畫江以益劉豫也誼等還至睢陽為豫所留
　以計得免
烏珠攻仙人關與呉玠戰於殺金平為玠所敗
　先是我得和尚原玠度我軍必將深入至是烏珠果
　與薩里罕劉䕫率十萬衆南征進攻鐵山鑿崖開道
　攻仙人關既至我軍據高嶺為壁循嶺東下直攻宋
　軍玠璘兄弟轉戰凡七日晝夜不息統制官郭震為
　烏珠所襲破其寨宋軍敗玠斬震以狥與我軍力戰
　萬户韓常為南軍所射損左目衆不能支引兵宵遁
　玠設伏河池扼我師歸路又大敗是舉也我師决意
　入蜀自薩里罕以下盡室而來旣不得志遂還鳯翔
　授甲士田為久留計自是不復輕動矣
　烏珠再攻仙人關幾為呉玠所殺韓常援而出之常
　被南軍射損左目自此韓常見知於烏珠
　韓常者遼東漢軍萬户韓慶和之子也小名快兒慶
　和死常襲父爵以總遼東漢兒軍烏珠喜其有功故
　國中稍推之
烏珠征蜀回至燕山望國崖約鄂勒歡入見帝
劉豫得隨郢襄陽等州宋岳飛復取之
　先是飛遣張憲攻隨州月餘不下牛臯裹三日糧往
　攻糧未盡而城㧞飛進復郢州李成聞郢失守乃棄
　襄陽遁去與豫合兵屯鄧之西北飛又克其城
秋宋遣魏良臣來為奉表通問使
　時國中已定議出兵而南宋未之知也
劉豫遣人請於帝乞師帝命諸將議之尼雅滿烏紳以
為難鄂勒歡以為可於是命鄂勒歡達蘭權左右副元
帥調渤海漢兒軍五萬人以應豫(按原書此條有評論/語辭意淺陋偏謬今)
(删/去)
　尼雅滿自來止居雲中未嘗入朝是嵗遽自白水泊
　來覲適值豫有侵江南之請立為異議竟不自行故
　鄂勒歡輩得攝職總兵也
鄂勒歡請於帝以烏珠先嘗過江知地理險易乞使將
前軍帝從之
　豫之請侵江南也當尼雅滿鄂勒歡紛爭行止之際
　烏珠並無一言葢嘗困於江南危於劍外不敢輕言
　用兵也
鄂勒歡達蘭下令禁燕雲等路漢軍不得雇人代名須
以正身
　諸將患傭身之人易致叛亡其正身類多富家子弟
　不任勞苦故是嵗侵江南以霖雨乏糧死不勝計其
　自來傭身之人率皆失圖無以為生往往聚而為盗
　諸將一舉遂成兩失
劉豫遣其子麟姪㹸將兵與鄂勒歡等俱入侵南宋
　於是騎兵自泗攻滁步兵自楚攻承楚州守臣樊序
　遁韓世忠自承州退保鎮江南宋震恐
我師趨江口韓世忠設伏與戰我師大敗擒我將貝勒
特頁
　是時世忠進屯揚州魏良臣將命過揚州世忠置酒
　偽為流星更牌沓至紿以移軍守江良臣旣去進至
　大儀鎮勒精兵為五陣設伏二十餘處戒聞鼓聲則
　起而撃之良臣至諸帥軍前以所見對諸帥大喜勒
　兵趨江口距大儀五里貝勒特頁擁鐵騎馳過五陣
　之東初交戰南軍不利旣而世忠傳小麾鳴鼓伏者
　四起五軍旗與正軍旗雜出我師亂弓力無所施南
　軍上揕人胸下捎馬足我兵全裝陷泥淖中人馬俱
　斃特頁遂被擒
冬鄂勒歡烏珠同劉麟劉猊侵江南屯於竹墪鎮㑹大
雨雪糧道不通軍皆憤怨且聞宋主自出師又知帝病
篤諸將宵遁麟猊亦相繼而走
　時雨雪之糧殺馬而食死亡日多兵皆嗟怨日久虚
　驚軍中每夜多有人書大字於紙及去皮栁枝擲於
　帳前曰我等被苦虐之至若或過江必擒諸將以獻
　南宋無何又聞宋主出師帝病篤韓常勸烏珠曰士
　卒勞苦俱無鬭志强驅過江恐自常之餘無不叛者
　况今吾君病篤内或有變惟速歸為善烏珠然之夜
　引還大軍旣去乃遣人諭麟猊於是麟等棄輜重亦
　遁晝夜兼行二百餘里至宿州方小憇西北大恐
河東南路(平陽/府)都總管富勒呼捕太行義士以絳州翼
城村民多有輸其糧者於是屠近山四十村
冬帝崩上謚曰文烈皇帝廟號太宗皇統四年加上尊
諡曰體元應運世徳昭功哲惠仁聖文烈皇帝
太宗以武元之弟身居儲位旣登大寳然一時將相如
尼雅滿烏紳烏珠皆開國大功臣桀黠難制太宗居位
拱黙而已太宗病時大兵相拒江上旣崩不敢發喪至
軍回於次年春方告諸路(按此書書太宗之崩於天會/十二年之冬金史本紀太宗)
(以十三年春正月己巳崩自當以正史為確然據此條/所言則似太宗實以十二年冬崩至春而後發喪者當)
(時大兵在外或出於一時之權計亦未/可知今姑仍舊文而附論之以備參考)
方武元之立太宗也元約互傳於子孫太宗旣立即舍
已之子宋王宗盤而以武元之長孫梁王亶為安班貝
勒仍領都元帥之職太宗既崩宋王宗盤與武元之子
凉王碖及左副元帥尼雅滿皆争立而亶為嫡孫遂立
之(按金史熈宗紀天會八年安班貝勒杲薨太宗意久/未决宗翰宗輔希尹言熈宗太祖嫡孫當立帝從之)
(此書乃言太宗崩尼雅滿等争立而以熈宗為嫡孫故/立之是不知熈宗之立實出於尼雅滿之意而其儲位)
(已早定也考之於史是時初無諸王争立之事而宗室/表太宗十六子亦無凉王碖乂史言尼雅滿歛祍歸朝)
(以定熈宗之位義正理直人歸其誠是尼雅滿固忠於/熈宗者此書言諸王争立又言尼雅滿諸帥潛萌窺覦)
(皆未足/據也)葢尼雅滿為鄂勒歡所代已失兵柄故不得立
時鄂勤歡達蘭諸帥自江上回至燕山悉赴太宗之喪
甲寅亶即皇帝位
　
　
　
　
　
　
　
　
　
　
　
　
　
欽定重訂大金國志卷八
欽定四庫全書
欽定重訂大金國志卷九
　　紀年
　　　熙宗孝成皇帝一
熙宗孝成皇帝小名和里瑪後改名亶武元皇帝嫡長
孫也幼而聰達貫通經業喜文辭威儀早有大成之量
太宗深所愛重所與遊處盡皆文墨之士有未居顯位
者咸被薦擢執射賦詩各盡其所長以為娯適旣登儲
位人望頗歸時尼雅滿諸帥皆大父行潛萌窺覦幸劉
豫有江上之請大兵不在其掌握太宗崩傳位於帝猶
稱天㑹十三年
(乙/卯)天㑹十三年春上尊諡於大行皇帝詔諸郡咸立太
宗之靈
　抛盞燒飯(北俗/也)吏民掛服及禁音樂一月而罷
夏四月宋太上皇帝卒於五國城
　徽宗夀五十四嵗遺言欲歸𦵏内地帝未之許宋兵
　部侍郎司馬樸與通問使朱弁同在燕山聞之遂縗
　服朝夕哭帝義之而弗問
宋遣何蘚來使通問二聖
陞所居曰㑹寧府建號上京仍改官制(按金史本紀天/眷元年八月頒)
(行官制以京師為上京府曰會寧舊上京為北京地理/志云上京金之舊土海古勒之地天眷元年建號上京)
(又云會寜府舊為州太宗以建都升為府太宗當作熈/宗傳冩之誤耳通鑑綱目紹興八年云金太宗嘗下詔)
(改定官制而未畢至是置三師三公三省六曺䑓院寺/監等官宇文虚中參定其制紹興八年即天眷元年也)
(是金之建上京定官制實在天眷元年此書一書於天/輔七年又書於天會十三年重複舛□今姑仍舊文而)
(辨正/之)
　初宋宇文虚中來使留之授以官至是使參定官制
　以太師太傅太保為三師太尉司徒司空為三公
　尚書省置令一人次左右丞相皆平章事左右丞皆
　參知政事侍中中書令皆居丞相之下為兼職
　元帥府置都元帥左右副元帥左右監軍左右都監
　樞密院置使副簽書院事
　大宗正府置判同簽書事
　宣徽院置左右使同知簽書事
　六部初置吏户禮三侍郎後置三尚書仍兼兵刑工
　旣而六曹皆置尚書郎官左右司及諸曹皆備
　國史院置監修以宰相兼領次修史同修史
　御史臺置大夫中丞侍御史以下而大夫不除中丞
　惟掌訟牒及斷獄㑹法
　諫院置左右諫議大夫補闕拾遺並以他官兼之與臺
　官皆充員而已
　翰林學士院置承㫖學士侍讀侍講學士直學士待
　制修撰而承㫖不除
　殿前司置都㸃檢左右副檢㸃左右衛軍
　勸農司置使副
　記注院置修注
　太常寺置卿少
　秘書省置監少以下皆備
　國子監官不設(按金史選舉志云天/徳三年始置國子監)
　外道置轉運使而無刺舉故官吏無所憚都事令史
　用登進士第者須其選官無磨勘之法每一任轉一
　官此其大畧也
封左副元帥尼雅滿為晉國王領三省事(金史本紀/三月事)除
元帥府右監軍烏紳為尚書左丞相(金史本紀十一月/事○按此下三條)
(非一月事以其皆除拜/事故以事類比而書之)
　二帥乃金主所忌故以相位易兵柄先是劉豫有侵
　江南之請獨遣鄂勒歡行則二帥兵柄已去矣
封太宗長子宗盤為宋國王領三省事(按金史宗磐傳/熈宗即位優禮)
(宗室拜尚書令封宋國王熙宗本紀天會十三年十一/月以尚書令宋國王宗磐為太師而宗磐之拜尚書令)
(封宋王則不書义本紀是年三月以宗翰為太保領三/省事封晉王二王之封必當同時史書宗翰而不書宗)
(磐葢疎/畧耳)冀王鄂勒歡魯王達蘭正除左右副元師(按金/史鄂)
(勒歡以右副元師薨於天會十三年未嘗封王薨後追/封潞王皇統六年進封冀王逹蘭以天會十四年封魯)
(國王又考金太祖太宗之世宗室無封王者尼雅滿元/勲至是年始封晉王宗磐太宗冢子太宗舍之而立熈)
(宗故亦於是年封王餘宗室封王者皆在二王之後此/書於是年書冀王勒勒歡魯王達蘭而鄂勒歡傳亦言)
(熙宗即位封冀/周王皆屬繆誤)
　宗盤雖得三公之位失望儲貳之除以至謀叛葢始
　於此也未幾鄂勒歡薨以達蘭代之進除左監軍烏
　珠為右副元帥
除知燕京樞密院事韓企先尚書右丞相西京留守高
慶裔尚書左丞蕭慶尚書右丞(按金史本紀髙慶裔蕭/慶為左右丞十一月事)
(又按金史韓企先傳天會六年代劉彦宗同中書門/下平章事知樞密院事七年遷尚書左僕射兼侍中)
(宗幹勸太宗改用漢官制度立尚書省以下諸司府/寺以企先為右丞相厯相兩朝幾二十年則企先為)
(右丞相久矣葢太宗熙宗皆嘗改官制懋昭但知企/先於改官制時為右丞相故係之此年而不知其在)
(太宗/時也)
　三人皆尼雅滿腹心故不欲用之於外
烏珠戍邉屯於黎陽
　時上以新喪恐南宋乘隙而動故也
夏五月鄂勒歡自燕山入見薨於路(按原書於鄂勒歡/薨不書月據金史)
(補/)
冬宋王宗盤提兵攻䝉古(按此書熙宗時書用兵䝉古/者三是年及天眷元年皇統)
(六年也然天眷皇統皆呼沙呼實即一事而複出至是/年則此書以為宗盤而通鑑綱目亦為呼沙呼未知孰)
(是/)皇伯權領三省事(按皇伯海陵父宗幹也太祖之子/宗峻為嫡而宗幹最長金史熙宗)
(紀天會十四年以宗領三者事葢海陵/即位後記事者諱宗幹名改稱皇伯)
　大金初起嘗假兵於蒙古及其得國也不償元約
　致彼有怨言宗盤乘其不意而攻之由是失蒙古
　之附
興燕雲兩河夫四十萬人之蔚州交牙山採木為筏由
唐河及創開河道運至雄州之北虎城造戰船欲由海
道入伐江南是役起於是嵗之夏以百姓大困嘯聚蜂
起海道之行遂成中輟
　劉豫遣人持海道圖及木作戰船小様獻於大金故
　有是役
(丙/辰)天㑹十四年春尼雅滿烏紳在相位
冬劉豫分道侵江南
　先是豫以尼雅滿高慶裔得立每嵗皆有厚賂而蔑
　視其他諸將至是豫聞南宋將親征告急求援且乞
　先攻江上帝使諸將相議之領三省事宗盤以為難
　乃聽豫自行遣烏珠提兵黎陽以觀釁於是豫以其
　子麟領行臺尚書許清臣權大總管李鄴馮長寧皆
　參行臺謀議以李成孔彦舟關師古為將簽鄉兵三
　十萬號七十萬分道南侵中路趨合肥以麟統之東
　路由紫金山出渦口犯定逺縣趨宣徽二州以姪㹸
　統之西路由光州犯六安彦舟統之
宋楊沂中敗劉㹸前鋒於越家坊又與呉錫大敗之於
藕塘劉麟孔彦舟等皆望風奔潰
　時㹸兵至淮東阻韓世忠承楚之兵不敢進復還順
　昌麟乃從淮西繫浮橋而渡數十萬衆次於濠夀之
　間猊以數萬過寧逺縣欲趨宣化以犯建康宋楊沂
　中與㹸前鋒遇於越家坊敗之㹸孤軍深入恐宋軍
　掩其後欲會麟於合肥沂中至藕塘又與猊遇宋呉
　錫率勁卒五千突入猊軍中衆潰亂遂大敗㹸挺身
　走麟聞㹸敗亦望風而潰孔彦舟圍光州亦引去北
　方大恐
　是時金已厭豫然未廢豫者以尼雅滿慶裔尚在也
　豫既敗績帝加責問廢豫之幾决於斯矣
劉豫欲立子麟為儲嗣遣馮長寧請於帝帝曰先皇所
以立爾者謂爾有德於河南之民也爾子還有德耶朕
當遣人咨訪河南百姓以定之
　豫之乞立儲嗣也葢以探帝意爾及聞帝是語則明
　知其不免矣然欲南歸則恐有張邦昌之禍計惟有
　視景偷生乞憐待命而已
夏國興兵自河清軍渡河由雲中府路天徳軍界取所
亡馬於達靼既而得馬回國往返並不假道朝廷亦莫
有問罪者
　昔尼雅滿嘗欲假道夏國以攻川陜夏人拒之今乃
　擅越我境以取所亡馬而竟莫之問罪葢是時尼雅
　滿烏紳皆罷軍事彼知薩里罕無能為也
(丁/已)天會十五年春除杜充燕京三司使
　時尼雅滿烏紳俱在相位達蘭居沂州(按沂州時屬/劉豫達蘭不)
　(當居之達蘭時為左副元帥元帥/府在祁州沂州葢祈州之誤也)薩里罕歸雲中烏
　珠自黎陽歸燕山
二月宋遣王倫為奉迎梓宫使
　是年宋問安使何蘚等回始知道君及寧徳皇后已
　相繼上仙故有是遣
夏左丞高慶裔以贓下大理寺獄
　慶裔乃尼雅滿腹心宗盤之徒欲挫尼雅滿故先折
　其羽翼也
達蘭薩里罕以内起大獄各之草地避暑
尼雅滿乞免官為庻人贖高慶裔之罪帝不許斬高慶
裔於㑹寧市
　慶裔臨刑尼雅滿哭别之慶裔曰我公早聽某言事
　豈至於今日某今死耳我公其善保之以此知慶裔
　嘗教尼雅滿之反也時山西路轉運使劉思肅州防
　禦使李興麟河東北路轉運使趙温訊皆坐慶裔下
　獄思伏誅興麟杖脊除籍為民温訊值改元赦得免
　其餘連坐甚衆皆尼雅滿之爪牙尼雅滿自是失勢
　憤悶而薨
劉豫乞兵侵江南帝陽許之
　劉豫具言酈瓊全軍新降自九月十三日到京且陳
　過江自効當以瓊為鄉導乘勢并力乞兵南征帝以
　廢豫之議已定陽許其行且遣使馳傳至東京以防
　瓊詐降為名立散其衆
除博索為左都監大托卜嘉為右都監
大起諸路軍馬南征
　起兵南征之令初下人莫知其廢豫也時有夜宿太
　原府祁縣女直千户舍音貝勒之營見舎音將行與
　其家人泣别殺一豕以舎音之衣裹之并將小弓箭
　掛豕身而埋之於後營家人祝之曰舍音以陣亡𦵏
　之矣此如江南焚香替代之類於斯可見人心厭兵
　之甚也
冬十一月廢劉豫偽齊亡
　先是帝已定議廢劉豫㑹豫乞師不已乃建元帥府
　於太原及屯兵河間令齊國兵權聽元帥府節制遂
　分戍於陳蔡汝毫許潁之間於是尚書省檄豫治國
　無狀帝下詔數之畧曰建爾一邦逮兹八稔尚勤兵
　戍安用國為遂令達蘭等以伐江南為名代守汴京
　先約劉麟單騎渡河計事麟以二百騎至武城與烏
　珠遇竟為所斬二將同葛王褒馳至汴京入東華門
　逼豫出見烏珠以鞭麾命羸馬載之而去廢為蜀王
　時豫弟益守陜西上又别遣薩里罕提兵聲言攻蜀
　即長安擒益又恐汴人不安紿之曰汝舊主人少帝
　在此於是民心稍定而北軍亦不敢擾民
豫之廢也汴京有錢九千八百餘萬緡絹百七十餘萬
疋金百二十餘萬兩銀一千六十餘萬兩糧九千萬石
(按通鑑綱目云金一百二十餘萬兩銀一千六百餘萬/兩米九十萬石絹二百七十萬疋錢九千八百七十餘)
(萬緡北書第三十一卷劉豫録云馬二萬四千匹錢九/千八百七十餘萬緡絹二百七十萬疋金百二十餘萬)
(兩銀六千萬兩/糧九十萬石)而方州不在此數豫即帝位建元阜昌
凡八年
　豫旣廢遷居瓊林苑阿里布寨逹蘭逼其北行且問
　豫欲何之豫請居相州及乞故魏王宅達蘭偽從之
　行近相州遽發之燕山又發之中京旣又發之上京
　給夫子廟以居之昔金初破上京盡屠其城後徙有
　罪者於其中視為罪地如南地瓊崖之類(按金史本/紀天會十)
　(五年十二月徙蜀王劉豫臨潢府此上京即謂/臨潢府乃遼之上京非金之上京會寧府也)
建行臺尚書省於汴京除張孝純行臺左丞相蕭三寳
努張通古右丞相
除東京(遼東/也)留守宗雋太保領三省事封兖國王(按金/史本)
(紀天眷元年七月東京留守宗雋來朝十月以東京留/守宗雋為尚書左丞相封陳王二年以左丞相宗雋為)
(太保領三省事進封兖國王此書宗雋為太保/領三省事封兖國王於天會十五年與史不合)
　帝以宗盤豪猾難保故藉宗雋才力以制之無何二
　人竟共圖叛逆
　
欽定重訂大金國志卷九
欽定四庫全書
欽定重訂大金國志卷十
　　紀年
　　　熙宗孝成皇帝二
(戊/午)天眷元年春始詔改元
　帝即位三年尚仍天會之號是嵗始改天眷
時諸將相官職依舊多居汴京(按此謂劉豫之諸將相/也諸將相土當有劉豫)
(或亡齊字/盖文脱耳)帝又於燕京建行臺尚書省除杜充劉筈同
簽書省事
　先是主計之任在燕山曰三司在雲中曰轉運在中
　京曰度支上京曰鹽鐵東京曰户部時杜充為三司
　使在燕京故就用之
遣萬户呼沙呼北攻蒙古部糧盡而還蒙古追襲之至
上京之西北大敗我師於海嶺(按蒙古原書天會八年/作萌骨子是年作蒙兀)
(天會十三年皇統六年七年及崇慶元年作肓骨子又/作朦骨實皆蒙古二字語音之訛也又據此書大安三)
(年所載則蒙古有東西二國其在東者□稱蒙古即原/書稱萌骨子□骨子蒙兀朦骨呼沙呼與戰於海嶺而)
(敗者也其在西者向名韃靼大安三年方稱蒙古即元/之初國號也綱目于皇統七年書金及蒙古和分注云)
(蒙古益强自號大蒙古國部長稱祖元皇帝改元天興/似即以為元之先世然元自太祖始稱皇帝至世祖始)
(建年號則其先世未常稱帝建元可知且綱目所載似/即採此書而此書多妄元史叙其先世甚畧無以貭其)
(其是/非也)
詔立費摩氏為后(按金史本紀天眷元年四月立費摩/氏為貴妃十二月立貴妃費摩氏為)
(皇后此書立后/於夏與史不合)
除亡齊官許清臣同知懐州
夏元帥府下令諸欠公私債無可還者沒身及家屬為
奴婢償之
使烏蘭思謀奉使於宋
　初王倫來使見達蘭於祁州達蘭遣使偕倫至北地
　見帝首謝廢豫然後致宋帝㫖帝始密與羣臣定議
　許和且命思謀等使宋議之思謀即色埓黙也乃始
　與宋通好海上所遣之人今再遣之示有許和意宋
　再遣王倫來帝亦再遣張通古往宋議和以詔諭江
　南為名言先歸河南地徐議餘事
秋起京畿陜右係在官金銀錢榖轉易北去
　將有割地歸南宋之意也
宋韓肖胄來充奉表報謝使
府州守折可求赴雲中會(葢左監軍薩里/罕與之約故也)薩里罕酖之
可求卒於路
　去年冬帝之廢豫可求先於是年秋因軍事至雲中
　薩里罕密諭可求將有廢豫立可求之意至是以達
　蘭主意割歸南宋恐可求失望生變故酖之(按宋使/劉豫傳)
　(言可求為豫麟府經畧使以/觖望為豫所殺與此不同)
冬左監軍薩里罕自雲中馳之陜右將見左都監博索
共議割地時博索在鳯翔薩里罕路由同州為守臣李
世輔殺從者百人擒薩里罕歸宋及北騎追逼李世輔
始放之亡入夏國薩里罕歸雲中(按原書作薩里罕亡/入夏國考通鑑綱目)
(亡入夏國者乃李世輔/非薩里罕也今改正)
(己/未)天眷元年春夏人乘折可求之喪陷府州可求子彦
文挈家走河東
　後帝命彦文知代州
宋王倫來使充迎奉梓宫奉還兩宫交割地界使帝下
詔於河南以陜西河南故地歸於南宋
　畧曰頃立劉豫以守南夏累年於兹天其意者不忍
　遽冺宋氏社稷猶留康邸在江之南以安吾南北之
　赤子也倘能偃兵息民我國家豈貪尺寸之地而不
　為惠安元元之計乎所以去冬特廢劉豫今自河之
　南復以賜宋氏爾等處爾舊土還爾世主我國家之
　恩亦以洪矣爾能各安其生無忘吾上國之大惠雖
　有巨河之隔猶吾民也其官吏等已有誓約不許輙
　行廢置各守厥官以事爾主毋貽悔吝
又命官軍吏民願歸山東河北者聼
　大金之取山東多達蘭之力也達蘭久居濰州回易
　屯田遍於諸郡每認山東以為已有其立豫也旣不
　能收功於已又嘗怒豫不拜深有悔吝山東之意由
　是達蘭屢畫山東河北圖獻議於帝曰河北素號富
　庶然名藩巨鎮膏腴之地鹽鐵桑麻之利復盛在舊
　河之南我初與衆議以河為界耳今新河殆非我有
　豈可棄之當以新河為界時尼雅滿用事議不得行
　達蘭再四言之始取青州聊慰其意尼雅滿薨達蘭
　専權遂力主議取山東恐諸將生心不若廢豫以取
　之達蘭止有意於山東故河南只得歸之於宋
行䑓左丞相張孝純乞致仕居徐州烏珠從之
夏除李鄴為翰林承㫖馮長寧為東京(遼陽渤/海地也)户部使
　鄴與長寧嘗助豫為虐至豫廢後鄴自東京知代州
　之會寜女直地五千里長寧自東京隨行臺之北京
　又之渤海地四千里
元帥達蘭之蔚州下令諸藏亡走者家長罪死籍其家
産人口半以充賞四鄰之家共追賞錢八百緡仍發軍
分諸路搜捕民間大擾羣起為盗以拒官軍遂復止之
　達蘭在諸將中最號寛怒今故為此令葢與宗盤通
　謀將以致亂使民嘯聚則藉之起兵又令中山府拘
　宋使王倫於館會諸路軍欲復侵河南葢以應宗盤
　也(按欲與宋和以河南陜西地予宋者達蘭宗盤之/謀也不欲予宋地而留宋使王倫者烏珠之意也)
　(以金史宋史通鑑綱目及此書前後所言考之其情/事灼然可見獨此條乃云達蘭令中山府留王倫欲)
　(侵河南不獨與各史不合亦與前後所言自相矛盾/達蘭得罪尚欲奔宋則其必無留王倫侵河南之謀)
　(亦可見矣今姑仍/舊文而辨正之云)
試舉人於燕山
　時司馬樸充主文中山石居為魁
秋七月(按原書無七月二字而分注乃言辛/巳悉夷其族詞無所繫今據金史補)郎君烏克
紳反既而擒獲下大理獄事連宋國王宗盤兖國王宗
雋虞國王宗英滕國王宗偉(按金史宗室表太宗子鄂/勒博封虞王呼沙呼封滕)
(王宗英宋偉葢即二王/之更名而史失於載)前左副㸃檢渾覩皆族誅
　時帝與左相陳王烏紳謀誅諸父因朝且伏兵於内
　宗盤等入見擒送大理獄辛巳悉夷其族詔畧曰周
　行管叔之誅漢致燕王之辟惟兹無赦古不為非不
　圖骨月之間有懐蜂蠆之毒欲申三宥公議豈容不
　頓一兵羣兇悉殄(翰林韓/昉作也)
　金初尚無城郭星㪚而居太宗嘗浴於河牧於野屋
　舎車馬衣服飲食之類與其下無異所獨享者惟一
　殿名曰乾元所居四外栽栁以作禁圍而已其殿宇
　遶壁盡置火坑(按此即今之火炕也此字出於俗語/本無正字故或從火或從土舊唐書)
　(高麗傳冬月皆作長坑下/然温火以取煖字亦作坑)平居無事則鎖之或時開
　鑰則與臣下雜坐於坑后妃躬侍飲食或國主復來
　臣下之家君臣晏樂㩦手握臂同歌共舞故情通而
　心一無復覬覦意熈宗自踐位以來左右諸儒日進
　諂諛教以宫室服御妃嬪禁衛之盛出則清道警蹕
　入則端居九重舊功大臣非時莫得進見此宗盤之
　徒所以狼顧四起也
烏珠留宋使王倫於祁州(按原書此條在達蘭之蔚州/一條之前據通鑑綱目王倫)
(見留在宗盤既/誅之後今移正)
　烏珠密奏於帝曰河南之地本達蘭宗盤主謀割與
　南宋二人必隂結彼國今使已至汴京且未可令過
　界會宋西京留守孟庾至汴倫始觧留鑰將使指北
　行至中山府為烏珠所拘後送祁州(按宋史王倫傳/中山府拘倫十)
　(月始見金主於御子林通鑑綱目云倫至中山金人/執之見金主於御子林致使指皆不云送祁州豈暫)
　(至祁州旋送帝所故/史皆畧而不書耳)
除烏珠都元帥烏珠旣平宗盤之難馳至燕山以圖達
蘭下祁州府獄伏誅仍囚達蘭之子岱音久之因赦得
出(按金史達蘭子威台布/達布同誅與此不同)
　宗盤之難達蘭預謀時方握兵在外難以遽誅八月
　除達蘭為燕京行臺左丞相又簽書杜充為右丞相
　命下達蘭語使者曰我開國功臣也何罪而與降奴
　杜充為伍耶不受命而叛(按金史達蘭傳云既至燕/京愈驕肆不法復與翼王)
　(呼蘭有謀朝議漸悉其與宋交通下詔加誅不合/此云不受命而叛則是未至燕京行臺與史)初欲歸
　宋朝不克既而北走沙漠烏珠遣右都監托卜嘉追
　獲之下祁州元帥府獄獄具殺之達蘭臨刑謂烏珠
　曰我死之後禍必及爾宜速圖之烏珠俛首無言
冬十月宋使王倫來京進見陳致使命帝歸罪達蘭悔
割地之議削除燕山留守彬王宗孟暨其子禀屬籍囚
歸上京(按金史無彬王宗孟彬亦非郡國之名宗室表/太宗子鄂爾多封豳王豈豳彬音訛而宗孟即)
(鄂爾多之更名耶但鄂爾多無傳/無以考其事跡姑附識其疑云)
　時宋使王倫等至秦長城頭郭勒河有號天使者負
　函自後至本國接伴問之答曰此魯王首級也倫至
　京見帝致命帝悉無所答令翰林侍制耶律紹文為
　宣勅官問倫還知達蘭等罪否倫對不知又云達蘭
　無一言及歳幣却要割地但知有元帥豈知有上國
　耶囚燕山留守彬王宗孟并其子禀旣而除屬籍依
　舊燕山留守後又囚歸上京
太行義士蠭起東京諸路道不通行
　太行之士有自宋靖康之末上山保險至今不從朝
　命者其後又因嚴刑重賦饑饉逃亡及豪傑乘時而
　起者比比有之其尤甚者天會八年春以人口折還
　債負相率上山動以萬計及宗盤達蘭之徒被誅凡
　在朝在軍莫非其黨皆逃死偷生聚保山谷
封烏紳陳王除右丞相蕭慶自右丞遷左丞
　烏紳昔副尼雅滿雖有才智素為諸將所忌宗盤輩
　未誅之先事之巨細烏紳一不敢預葢惟其智巧多
　慮所以得脱尼雅滿之禍而達蘭之敗又且不預至
　於蕭慶惟有書名押字行遣簿書而已然其後也駢
　首就戮卒皆不免焉
山東海冦張清乘海舟至遼東詐稱宋師破蘇州
　遼東士民及南宋被虜之人多有相率起兵應清者
　遼東大擾然清無大志旣而仍乘海舟復歸
詔諸州郡不得從元帥府擅便簽軍候見裏面走馬使
臣騐認御畫牌劄方許簽發
　此因宗盤達蘭謀亂之後方為此關防也
　
　
　
　
欽定重訂大金國志卷十
欽定四庫全書
欽定重訂大金國志卷十一
　　紀年
　　　熙宗孝成皇帝三
(庚/申)天眷三年春宋遣莫將來充迎䕶使
烏珠下令沿大河置寨舖防托諸軍偷渡大河南歸宋
朝凡與人渡者罪死
邢洺磁相慶源一帯屯駐堡寨其中被獲漢人相約於
二月旦日各攜主人鞍馬器甲聚於邯鄲之西村相結
上太行為盗
太行義士夜破懐州萬善鎮
　鎮去懐二十里州人大恐本州守烏蘭思謀率軍民
　保城既旦集父老於庭諭之曰爾等知破萬善鎮之
　人否其南宋官軍耶抑太行盜賊也父老皆曰此太
　行盜賊耳思謀曰爾等既知非南宋官軍則當各撫
　諭爾子弟及閭里丁壯慎無得扇摇妄動恐盜賊不
　能保爾反害生靈於是以酒勞之而㪚思謀自宗盤
　等謀亂之後太行嘯聚蜂起毎終夜輾轉無寐或披
　衣喟然嘆曰可惜官人(呼尼雅/滿也)備厯艱險以取天下
　而今為數小子壊之我未知死所矣時方議割地以
　大河為界且北方盛傳宋帝出師民間往往私結徒
　黨隂置軍器以備緩急沿河州郡流言尤甚至於晝
　為罷市夜或披户以伺風聲思謀時守河内地當要
　衝自揣勢削身危常懐疑懼萬善又為義士所破故
　假以撫諭為名露其心腹
夏五月烏珠分四道征南宋
　先是達蘭既廢偽齊乃議以河南地歸宋烏珠力不
　能争及達蘭既誅烏珠得政以歸地非其本計决欲
　用兵乃舉國中之兵集於祁州元帥府大閲遂分四
　道南征
命聶哷貝勒出山東薩里罕侵陜右李成侵河南烏珠
自將精兵十餘萬與孔彦舟酈瓊趙榮抵汴宋東京留
守孟庾率官吏迎拜烏珠入城駐舊龍徳宫於是詔諭
諸州縣以達蘭擅割河南詔辭畧曰非朕一人與奪有
食言葢恩威弛張之間有不得已遂命使持詔遍詣諸
郡又分兵隨之
　時烏珠至河南諸郡望風奔潰取興仁淮寧拱州殺
　拱州守臣王慥又取東京逐留守路允迪時以葛王
　褒知歸徳府葛王以數千人至宋王臺遣人諭都人
　告以不殺不掠之意請路留守出門相見允迪朝服
　出見會於宋王臺允迪為主葛王為客允迪奉觴為
　夀王酬飲遂送允迪於汴京鼓吹入城秋毫無犯
烏珠取宋西京(按原書西京下有慶陽府三府考慶陽/府與宋西京絶逺是時烏珠下河南薩)
(里罕趨陜右烏珠之師何得忽至慶陽又宋史本紀五/月金陷西京十月薩里罕圍慶陽則金取西京時慶陽)
(固未下也原書/舛誤今刪正)又取亳州
　宋西京留守李利用棄城走亳州提轄魏經死之
薩里罕入同州趨永興軍進至鳯翔攻涇州為宋李師
顔姚仲(按原書作姚平仲平仲死已久此/乃姚仲非平仲也今據宋史改正)田晟等所敗
　薩里罕自河中渡河疾馳二百五十里趨永興軍宋
　權知軍事郝逺即開門納之長安既下陜西州縣所
　至迎降既而薩里罕至鳯翔西城外下寨為李師顔
　姚仲所敗又悉兵攻涇州宋田晟因我師壁壘未定
　來擊我師又敗又扶風新城拒守又為宋軍攻㧞其
　城俘我三將及卒七十七人(按宋史呉琦傳及通鑑/綱目皆六百七十人)
　薩里罕怒甚自戰百通坊又為姚仲所破由是還據
　鳯翔不敢復出
宋劉錡大敗烏珠於順昌府
　時我師游騎先至順昌城下既而葛王褒及龍虎大
　王軍並至凡三萬餘人為宋劉錡所敗馳詣東京告
　急於烏珠烏珠至責諸將用兵之失衆曰今者南兵
　非昔之比元帥臨陣自見烏珠見其城陋謂諸將曰
　彼可以靴尖趯倒耳即下令來早府治會食諸將所
　得玉帛子女聽其自留男子長成者皆殺且折箭為
　誓以激其衆平旦并兵攻城凡十餘萬先攻東門敗
　退烏珠自將牙兵三千往來為援皆帯重甲三人為
　伍貫韋索號鐵浮屠每進一歩即用拒馬子遮其後
　示無返顧復以鐵騎為左右翼號拐子馬悉以女直
　充之前此攻堅城並用此軍又名長勝軍至是大敗
　不能支乃作筏繋橋而去至泰和縣卧兩日至陳州
　數諸將之罪自將軍韓常已下皆鞭之於是復以葛
　王襃守歸徳府韓常守許州烏珠自擁衆還汴京不敢
　復出(按此條所言拐子馬事金史不載惟/見於宋史而通鑑綱目仍之業經)
(御批通鑑輯覽駁正今敬録於/  此以訂從來耳食之訛云)
北人使馬惟以控縱便㨗為主若三馬聫絡馬力既有
參差勢必此前彼却而三人相連或勇怯不齊勇者且
為怯者所累此理之易明者拐子馬之説金史本紀兵
志及烏珠等傳皆不載惟見於宋史岳飛劉錡傳本不
足為確據况烏珠戰陣素嫻必知得進則進得退則退
之道豈肯羈絆已馬以受制於人此或彼時列隊齊進
所向披靡宋人見其勢不可當遂從而妄加之名目耳
即所云馬被重鎧亦徒束縳而不能騁其騰驤之力尤
理所必無紀事家或狃於兵車駟介之説强為附㑹不
足當有識者一哂千載傳訛耳食之徒無能究其真偽
皆為史冊無稽之説所訛不得不明辨之
秋烏珠再提兵與宋將岳飛戰烏珠連敗飛兵至朱仙
鎮得宋朝班師詔而還
　飛遣將梁興等率兵渡河連破我師復懷衛州及垣
　曲王屋縣飛等親提兵繼進與烏珠戰我軍又敗飛
　軍至朱仙鎮距東京四十五里詔班師於是潁昌淮
　寜蔡鄭諸州皆復為我有秦檜主罷兵召飛赴行在
　命起居舍人李易見韓世忠諭㫖楊沂中還師鎮江
　劉光世還池州劉錡還太平州張俊自宣化歸建康
　罷宣撫司以其兵𨽻御前遇出師臨時取㫖
詔改明年為皇統元年
(辛/酉)皇統元年春烏珠自順昌失利遂保汴京留屯宋亳
出入許鄭之間簽兩河軍與番部凡十餘萬以謀再舉
至是復南伐取夀春府滁州濠州廬州和州至柘臯與
劉錡遇隔河相拒錡會張俊楊沂中軍迎敵烏珠又大
敗退屯於紫金山
　烏珠已取廬州次侵和州錡移屯濡須塢至尖山清
　流下關兩與我師遇俱㨗至柘臯其地坦平我師以
　為騎兵之利隔河相拒會夜大雨錡遣人㑹合張俊
　及沂中之軍俊為宣撫司詔沂中副之自臨安晝夜
　疾馳六日至厯陽翼日諸將各以軍來而俊未至錡
　與諸將分軍為三並進渡水來撃田師中欲俟俊至
　王徳曰事當機㑹復與待錡即與徳上馬率先迎敵
　沂中軍繼至烏珠鐵騎十餘萬分為兩隅夾道而陣
　徳與師中揮兵先薄右隅我師陣動乃以拐子馬兩
　翼而進沂中令萬兵各持斧如堵而前錡與諸軍合
　擊我師望見曰此順昌旗幟也即退走屯於紫金山
宋遣使劉光逺魏良臣先後來聘定和議
　先是莫將來使為我所留至是烏珠欲議和故因光
　逺來聘縱與俱歸以烏珠書來大畧言當遣尊官右
　職名望夙著者持節而來葢欲亟和故也宋於是又
　遣魏良臣來使
冬十一月使蕭毅邢具瞻二人偕魏良臣至宋許以淮
水為界歳幣銀帛二十五萬匹兩并欲割宋唐鄧二州
特遣二人來審定可否宋因又遣何鑄充報謝使曹勛
副之
　毅等過江掲旗於舟大書江南撫諭至鎮江府劉子
　羽見之怒夜以他旗易之良臣懼力索之且以言脅
　子羽子羽曰吾為守臣朝論無所預然欲掲此於吾
　之境吾有死而已良臣請不已出境乃還之是冬洪
　皓在燕山密奏宋朝言金國已厭兵勢不能久奈何
　朝廷不知虚實猶循卑辭厚幣故態倘或未有成約
　不若乘勢進擊
十二月烏珠以書抵檜曰爾朝夕以和請而岳飛方為
河北圖必殺岳飛而後可和由是秦檜遂奏害飛及張
憲岳雲
　岳飛忠孝出於天性初從駕渡河留妻養母自河北
　既失凡十八往返乃歸迎母母喪廬墓御札數四强
　之而後起慷慨以必取中原為志少飲酒至數斗宋
　帝嘗戒之曰卿異時到河朔乃可飲酒遂絶口不飲
　呉玠嘗盛飾名姝以遺之却而不受宋帝欲為營居
　第於行都飛辭謝曰金國未滅臣何以家為平前後
　累年劇盜復襄漢六郡功名出諸將右張俊搆成飛
　罪赴獄賜死洪皓在金國蠟書馳奏以為金所大畏
　服者惟飛金聞其死諸人皆酌酒相慶
(壬/戌)皇統二年春宋遣莫將周聿往京西充割地使割唐
鄧等州入於我畫淮中流為界(按原書無淮字據金史/本紀云畫淮為界今補)
又割商秦二州和尚方山二原於我自是宋商秦之地
止存上津豐陽天水三邑及隴西成紀餘地而已
　初宋邵隆在商州終始數十年披荆榛瓦礫以為治
　招徠離㪚屢敗我師終不肯離商而去至是割屬於
　我隆嘗怏怏後徙金州秦檜酖之
　先是宋胡世將奏曰和尚原乃商秦州險要之地並
　係川蜀緊急門户薩里罕曽犯和尚原札哈貝勒侵
　商州又欲復秦州皆以本司遣兵捍禦而退和尚原
　商秦州三處繋控扼川口必争之地而和尚原所繋
　利害尤重烏珠屢致書欲得之者也此時世將已卒
　遂詔鄭剛中聽其分畫在廷諸臣多言縱可與議和
　而四川門户之地斷斷不可輕棄虞允文亦力争以
　為不可惟湯思退主之思退檜之黨也
秋八月歸宋太后韋氏於宋遣少監髙居安等扈送
帥府遣軍緝捕嵐憲張横軍潰統軍兩州同知及判官
悉被擒
　張横有衆一十八人嘯聚於嵐憲之境官軍捕之往
　往失利至是帥府遣兩州同知及判官領太原兵千
　五百人追捕既與張横相遇望風而潰多墜崖死兩
　州同知與判官盡為張横所擒
平陽義士梁小哥敗官兵於太行殺契丹都統馬武太
師
　梁小哥有衆四十人時破平陽府神山縣去帥府無
　百里總管判官鄧奭以三千人討之奭軍常與梁小
　哥相去五六里方敢行遥見梁營旗幟則止遇夜相
　去十餘里方敢下營多置火炬巡警以禦衝刼營中
　傳箭唱號不敢少眠三夕之間兩次驚潰至第四日
　有契丹都統馬武太師領契丹鐵騎五百與奭軍㑹
　大笑其怯并奭之軍率衆先登而戰為梁小哥所殺
　五千餘衆盡皆奔散
(癸/亥)皇統三年春雲中家户軍女户陳氏婦姑持産業契
書共告於元帥府以父子俱陣亡無可充軍願盡納産
業於官以充軍役元帥怒其沮壊軍法殺之
　金國民軍有二一曰家户軍以家産高下定二曰人
　丁軍以丁數多寡定諸稱家户者不以丁數論故家
　户至於已絶人丁至於傭賤俱不得免也陳氏婦姑
　棄市國人哀之
夏六月皇子生大赦詔境内童行有籍於官者悉度為
僧尼道士始許宋使洪皓等南歸(按金史熙宋紀皇統/二年二月戊子皇子)
(濟安生壬辰以皇子生赦中外而皇統三年史不書赦/洪皓松漢紀聞云北朝惜赦余䘖命十五年才見兩赦)
(一為伊勒都喀叛一為皇子生而通鑑綱目書洪皓張/邵朱弁之還於紹興十三年當皇統三年葢皓等雖以)
(皇統二年大赦得還其明年乃得至宋耳此以熈宗/生皇子大赦與皓等之還宋並書於皇統三年誤矣)
　洪皓等以皇子生大赦方獲南歸宋建炎後來使者
　幾三十人生還者惟皓及張邵朱弁三人而已
秋七月大風自河南北轉至山東而止
帝諭尚書省將循契丹故事四時游獵春水秋山冬夏
拉(蘆達/切)卜(拉卜者契丹/語所在之意)
　契丹主有國以來承平日久無以為事毎歳春放鵞
　於春水釣魚於混同江夏避暑於永安山或長嶺豹
　子河秋射鹿於慶州黑嶺秋山冬射虎於顯州四時
　無定
(甲/子)皇統四年春渤海千户雅勒呼謀亂元帥府收叛衆
盡誅之
　先是雅勒呼與萬户鄂倫素不相能㑹關中失火雅
　勒呼選其徒之强壯者以救火為名因攻城作亂殺
　鄂倫欲逃沙漠未果而敗
夏遣使於南宋賀天中節
　禮物珠一囊金帯一條衣七對綾羅紗五百段馬十
　匹自是嵗如之
冬遣使往南宋賀明年正旦(按此年兩遣使如宋交聘/表不載宋史本紀紹興十)
(三年金使來賀正旦則皇統/三年已遣使非自此年始也)
　禮物金酒器六事色綾羅紗縠三百段自是命使往
　復亦率如此
　
　
　
　
欽定重訂大金國志卷十一
欽定四庫全書
欽定重訂大金國志卷十二
　　紀年
　　　熈宗孝成皇帝四
(乙/丑)皇統五年春正月復教坊
　凡樂工二百有五人
創屯田軍(按通鑑綱目書/於天眷三年)
　凡女直契丹之人皆自本部徙居中州與百姓雜處
　計其户口授以官田使知播種春秋量給衣焉若遇
　出軍始給其錢米
　凡官田之所自燕山之南淮隴之北皆有之多至六
　萬餘畆人皆築壘於村落間
秋七月大旱飛蝗蔽日詔蠲民租(按是年旱蝗金/史五行志不書)
　時有蒙古之擾又有旱荒之憂民不聊生
頒行皇統新律千餘條
　新律之行大抵依倣宋律其間亦間有創立者如毆
　妻至死非用器刄者不加刑他率類此徒自一年至
　五年杖自二十至二百皆以荆決臀仍拘役之使之
　雜作唯僧尼犯姦及强盜不論得財不得財並處死
　與古制異大槩國法嚴酷北人官漢地者皆置通事
　(即譯語/官也)舞法尤甚上下輕重皆出其手權招納賄二
　三年間皆致鉅富民俗苦之有尼楚赫大王者以戰
　多貴顯而不諳民事常留守燕京有民數十家負富
　僧金六七萬緡不肯償僧誦言將欲申訴逋者大恐
　相率賂通事祈緩之通事曰汝輩所負不貲今雖稍
　遷延終不能茍免倘能厚謝我能為汝等置僧於死
　衆皆欣然許諾僧既陳牒跪聴命通事潛易他紙譯
　言曰久旱不雨僧欲焚身動天以蘇百姓尼楚赫笑
　即書牒尾稱賽因者再庭下已有牽攏官二十輩驅
　之出僧莫測所以扣之則曰賽音好也狀行矣須臾
　出郭則逋者已先期積薪擁僧於上四面舉火僧號
　呼稱寃求脫竟以焚死
九月河決李固渡漂居民五千餘家詔起曹單拱亳及
應天五郡民修之(按是年河決金/史河渠志不書)
　民有地一頃者出一夫不及者助夫之費凡役二萬
　四千夫五十四日而畢
(丙/寅)皇統六年春三月上以上都㑹寧府舊内太狹纔如
郡治遂役五路工匠撤而新之
　規模雖仿汴京然僅得十之二三而已
夏左副元帥薩里罕以罪誅(按金史本紀海陵天徳二/年五月以左副元帥薩里)
(罕為行臺尚書左丞相元帥如故十月使使殺行臺左/丞相左副元帥薩里罕於汴此云薩里罕以皇統六年)
(誅誤/也)
　達蘭既死或言其嘗與通謀故也
女直萬户呼沙呼北攻蒙古糧盡而還為蒙古所襲至
上京之西北大敗於海嶺(按此條已見於天眷元年葢/一事而複見也又考此書載)
(熈宗時用兵蒙古始於天會十三年至皇統七年始及/蒙古平首尾十三年其勝負自當非一通鑑綱目於天)
(會十三年書伐蒙古於天眷元年書呼沙呼伐蒙古敗/於海嶺於皇統七年書及蒙古平葢即採之此書而是)
(年一條擉不載葢亦以其重/複而削之未必他有所據也)
　用兵糧道有三一者屯戍二者出疆三者臨敵金俱
　失之一者屯戍則各人自營田以供嵗計無田者每
　人一月給粟七㪷或折米四㪷五升餘無分毫所得
　此屯戍之失計也二者出疆因糧於敵不計逺近每
　人借支一月糧計米四㪷五升其人既負重甲又為
　糧累或賤售於人或棄驢馬或督之行速則擲於路
　由是饑饉不行相結逃竄敵或清野離散可待此出
　疆之失計也三者臨敵並無火頭負米自造食罷而
　出既出更無供饋或出營之久或戰罷而歸或傷重
　困倦有能造飯者有不能造飯者此臨敵之失計也
　三者俱失䝉古不毛之役詎能久處乎
　蒙古國其人長八尺捕生麋鹿食之其目能視數十
　里秋毫皆見葢不食烟火故眼明也與大金隔一江
　嘗渡江之南為冦禦之則返終無如之何者
(丁/邜)皇統七年春宋遣使沈昭逺來賀上生辰
　葢帝以七夕為生日也賀禮金茶器千兩銀酒器萬
　兩錦綺千疋賀正旦禮物亦如之葢生辰使亦以正
　月至不欲使人兩至也(按周密齊東野語載金宋賀/正旦生辰有起發使副之費)
　(正使五百貫銀幣各一百兩匹副使四百貫銀幣各/一百兩匹又有公使茗藥等錢上節銀各五十兩絹)
　(十疋中節銀絹各十兩疋下節各五兩疋又有朝辭/回程宣賜等費當時使宋賀正旦生辰以一時至不)
　(使兩遣使者所以省勞費也然以交聘表考之金於/宋正旦生辰皆兩遣使至大定時宋於金正旦生辰)
　(亦兩遣使此所言/乃皇統時法也)
　金將帥生朝皆擇佳辰尼雅滿以正旦烏紳以元夕
　伊勒們以上已熈宗以七夕其他如重午重九中秋
　中元下元四月八日皆然
秋九月帝獵於隂山之北遂至雲中府
冬十月帝復歸上京
帝遣使挟相士下兩河諸路選民間室女十三以上二
十以下者得四十人
十二月及蒙古國平
　初達蘭既誅其子雙和爾圖郎君者率其父故部曲
　　以叛與蒙古通烏珠自將中原所教神臂弓手八萬
　人討之連年不能克皇統之六年八月復遣蕭保夀
　努與之議和割西平河以北二十七團寨與之嵗遺
　牛羊米豆且冊其部長實喇貝勒為莽布國主至是
　始和嵗遺甚厚於是實喇貝勒自稱祖元皇帝改元
　天興大金用兵連年卒不能討但遣精兵分據要害
　而還
都元帥烏珠薨(按金史本紀皇統七年九月以都元帥/宗弼為太師領三省事八年八月戊戌)
(宗弼進太祖實録十月太師領三省事都元帥越國/王宗弼薨此書烏珠之薨於皇統七年與史不合)
　烏珠且薨時謂其屬曰南宋軍勢强甚宜益加和好
　十數年後南軍衰老然後圖之
(戊/戌)皇統八年夏四月中京小雨大雷羣犬數十争赴土
河而死所可救者纔二三而已(按此事金史/五行志不書)
帝之望國崖避暑
　五月汴都太康縣一夕大雷雨水龜亘數十里大小
　　不等四足卦文皆具(按此事金史/五行志不書)
秋九月帝遣亷訪使蕭裕徧至諸路詢民間自郡守以
下皆究其治狀而陞黜之
冬十一月以故宋王宗幹之子岐王亮為左丞相(按據/此海)
(陵嘗封岐王桯史亦云金帝亮未篡/位時封岐王而金史海陵本紀失戟)而殺其弟胙王元
(一名/常勝)及皇后費摩氏(按金史殺胙王及皇/后皆在皇統九年)
　時亮包藏窺伺之意胙王元者徽宗次子帝之弟也
　時太子未立以次當立(按原書云胙王元者大祖之/孫也時太子未立元居嫡長)
　(以次當立考元乃徽宗次子不得云嫡長且元之所/以有次立之理者以其為徽宗之子熈宗之弟若但)
　(云太祖之孫則其人非一何/以晃元為當立乎今改正)亮欲先除去以為已計
　因河南兵叛有妄稱皇弟者亮誣元以語相符合并
　誣阿林達蘭塔斯等(按阿林達蘭皆鄧王奭之子太/祖之曽孫塔斯為䕶衞將軍嘗)
　(以亮逆謀/告費摩后)實相連結乃譛於帝悉置之重法皇后費
　摩氏帝所積怒遂亦殺之國人皆謂帝淫於用刑不
　知由亮之所陷也亮頗能矯情飾貎欺世盜名故竊
　弄權柄害及宗黨如此
(己/巳)皇統九年春三月癸未朔日有食之隂雲蔽之不見
黄頭女直三千人叛遣右都監博索討平之
　黄頭女直者皆山居號哈斯罕河西亦有之有八館
　在黄河東時皆屬金與粟城五花城隔河相近三城
　八館舊屬契丹今屬西夏初約夏人兵取闗中許以
　三城八館歸之後背其約仍取八館而三城在河西
　屢攻不能得今此哈斯罕乃黄頭女直非河西也其
　人戅樸勇鷙不能别死生每出戰皆被以重札令前
　驅謂之硬軍後役之益苛廩給既少遇掠所得復奪
　之黄頭不勝忿遂叛
冬十二月丁巳(按原書不書日/今據金史補)左丞相岐王亮弑帝帝
平日嗜殺晚年尤暴宗族大臣皆懼不免相與約結以
伺其間是夜亮入帝寢所先收其兵械然後數其罪弑
之
　亮以岐王充燕京留守時在外諸王召之同謀亮潛
　徃上京入駙馬宅與燕趙諸王謀廢立駙馬曰有一
　人可同謀乃内侍興國奴也此人好犀帶併岐王照
　夜白馬惠之必從遂依其計興國奴果大喜先徃宫
　候帝寢匿其弓劍又親徃皇城東門謂守門使者齊
　芬嘉里等曰上詔諸王議事可開門既而駙馬及諸
　王相次入宫中燈燭如晝諸王持劍直入帳前帝方
　熟寢諸王叱曰無道之君匹夫耳可速斬之言訖而
　劔落帝驚覺而起見諸王在前曰興國奴何在興國
　奴未及應帝已中數刄歎曰我何罪汝等悖逆如是
　耶良久而絶駙馬以衾裹其屍(按金史熈宗紀皇統/九年五月出太保領)
　(三省事亮領行臺尚書省九月以領行臺尚書省事/亮為平章政事海陵本紀出領行臺尚書省至良鄉)
　(召還是亮之還出於帝命非諸王召之而私還也又/考海陵紀自熈宗即位亮自以太祖孫懐覬覦其逆)
　(謀固已久矣其出領行臺即與蕭裕定謀初非諸王/先欲弑帝而召之同謀也又考海陵紀海陵所與謀)
　(逆者乃唐古辨乘徳烏達諸人既弑帝而奉海陵乃/詐以熈宗命召大臣遂殺曺王宗敏左丞相宗賢又)
　(不聞有請王與之同逆也此/所言情事考之於史皆不合)
戊午(弑帝之詰旦○按原書作甲午考是月已酉朔不/得有甲午據金史熈宗被弑實在丁巳日其明日)
(乃戊午也/今改正)宗族大臣未知所立乃推尚書左丞相岐王
亮好學知書遂立以為帝
　諸王環立榻前薄曉諸官成班諸王與駙馬共立亮
　為主蕭玉仗劍謂衆曰主上暴薨岐王仁孝可以治
　國故立為君今岐王已陞殿汝等何不拜衆皆拜亮
　遂即位改元赦天下以興國奴為四道總管改復姓
　名梁漢臣(按金史逆臣傳大興國後賜名邦基不言/復姓名梁漢臣參考諸書大興國與梁漢)
　(臣實為二人此書誤合而一之葢大為渤海姓興國/必渤海人而此書與煬王江上録皆言漢臣本宋内)
　(侍為金所掠金史興國傳言世宗即位廢於家後被/磔死而通鑑綱目言海陵渡江不克斬梁漢臣核其)
　(事迹無一相合則其為二人明甚又按大興國傳興/國弑熈宗拜為廣寧尹階金紫光禄大夫此云為四)
　(道總管者/亦妄也)蕭玉又奏曰臣請按行境内以鎮壓不從
　者四十六日徧境内而回除蕭玉東京留守(按金史/海陵紀)
　(秉徳等既弑熈宗未有所屬呼圖克曰昨者議立平/章今復何疑乃奉海陵坐皆拜稱萬嵗詐以熈宗命)
　(召大臣是海陵既立宗室大臣乃至初非宗室大臣/立之也此所言情事與史殊異又按金史蕭玉本尚)
　(書省譯史海陵既立蕭裕教其上變搆殺諸王以此/獲任用而不言其預弑逆之事而海陵紀備言同逆)
　(六人初無蕭玉此所言仗劍立岐王者即呼圖克而/此書誤以為玉也又蕭玉自尚書省譯史即為禮部)
　(尚書呼圖克為都㸃檢會寧牧至尚/書封王亦皆未嘗為東京留守也)
亮追廢帝為東昏王世宗大定初改諡曰武靈皇帝廟
號閔宗十九年増諡宏基纉武莊靖孝成皇帝廟號熈
宗
熈宗自為童時聰悟絶倫適諸父南征中原得燕人韓
昉及中國儒士教之遂能賦詩染翰雅歌儒服分茶焚
香奕棋象戲即位以來左右儒臣諂諛成風禁衛尊嚴
後宫盛色而舊日元勲將相多所疎擯漸致骨肉之間
邪心頓起太宗之長子宋王宗盤次曰兖王宗雋(按金/史兖)
(王宗雋乃太祖子/非太宗次子也)次曰虞王宗英滕王宗偉皆相繼受
誅武元初起兵時其主兵者曰晉王宗維(按金史/作宗翰)乃武
元從兄之子所謂尼雅滿也其主謀者曰陳王希尹武
元疏族於屬為子所謂烏紳也又其次曰魯國王昌武
元之從弟所謂達蘭也(按達蘭名昌/金史闕載)又其次曰薩里罕
為左副元帥不知其族疏近自熈宗淫刑肆虐疑似濫
誅尼雅滿首罷兵柄憤悒而亡餘皆不免族㓕而太祖
太宗子孫誅戮殆盡矣岐王肆逆豈其報應之理固當
然哉熈宗既殺亮以其為刑餘之人不令入廟其後世
宗升之廟位熈宗在位凡十五年
　
　
　
　
　
　
　
　
　
　
　
　
　
　
　
欽定重訂大金國志卷十二
欽定四庫全書
欽定重訂大金國志卷十三
　　紀年
　　　海陵煬王上
海陵煬王名亮武元皇帝之孫宋王宗幹之子(按金史/宗幹封)
(梁宋國王考遼時有兼封二國之制金時兼封二/國惟有宗幹豈熈宗以其為伯父而特尊之與)好讀
書學奕象戲㸃茶延接儒生談論有成人器既長風度
端嚴神情閒適外若寛和而城府深密人莫測其際皇
統中宗盤已誅皇儲尚㓜未有所屬而熈宗疑忌好殺
内外功臣莫能自保亮矯飾盜名包藏禍心已久至是
始得以肆其逆皇統九年十二月戊午(按原書作甲/午今改正)亮
即皇帝位改元天徳大赦天下除常赦所原者文武官
各轉一資放民租税一年
追尊父宗幹為徳宗尊其嫡母圖克坦氏生母大氏並
為皇太后(按金史尊圖克坦氏大氏為/皇太后在天徳二年正月)
　圖克坦氏賢遇下有恩與大氏相得至歡及熈宗被
　弑圖克坦氏曰上雖失道人臣豈可至此帝銜之至
　是俱尊為皇太后圖克坦氏居東宫號永夀宫大氏
　居西宫號永寧宫後圖克坦氏生日大氏上夀圖克
　坦后方與公主宗婦語大氏跪久之帝怒而出明日
　召與圖克坦后語者皆杖之大氏以為不可帝曰今
　日之事豈能尚同前日耶
(庚/午)天徳二年春三月誅曹王宗敏及烏珠之子韓王亨
(按金史海陵本紀皇統九年海陵弑熈宗詐以熈宗命/召大臣遂殺曺王宗敏左丞相宗賢天徳二年四月殺)
(太宗子孫七十餘人宗翰子孫三十餘人諸宗室五十/餘人貞元二年十月殺廣寧尹韓王亨是天徳二年所)
(殺宗室甚多而宗敏與亨之死則皆不在是年也此書/於是年不書殺他宗室而反書殺宗敏與亨殊為舛誤)
　先是熈宗之弑帝身預其謀及大事已定逆加疑忌
　凡當日同謀皆加以弑君之罪(按海陵久蓄異志卒/弑熈宗而篡其位首)
　(惡史誅當在海陵此乃以海陵為預其謀則首惡為/何人乎又金史海陵紀備書當時同逆之人初無諸)
　(王此乃謂當日同謀皆加以弑君之罪是以曹王宗/敏與韓王亨皆與於弑逆者考之於史初無所據殆)
　(妄言/耳)宗敏乃武元之子為諸父行(按原書云為天父/行考宗敏乃海陵)
　(之叔父非大父/行也今改正)忌其名重首行誅戮納其妃於宫中
　烏珠開國元勲亨乃其子亦以無罪誅
詔中外臣庶皆令直言朝政闕失與軍民利害
　如有可採自當聴用其或不當勿加之罪茍能有補
　公私别議旌賞
詔河南民衣冠許從其便
除古魯瑪克占夏國韃靼沿邊招討提㸃兩國市塲
　市塲在雲中西北過腰帶山石楞坡天徳雲内銀甕
　口數處有之契丹時亦置市塲唯鐵禁甚嚴不得夾
　帶交易至是鐵禁遂弛又宋時河東素使夾錫錢地
　分自入於金凡有不用鐵錢者盡拘之入官官中每
　鐵錢兩貫五百作一秤每秤以銅錢五百五十貨於
　民間北地貴鐵百姓多由火山軍武州八館之天徳
　雲内貨鐵於北方今河東鐵錢殆盡自廢豫後至於
　陜西鐵錢亦流而過北矣北方得之多作軍器甚而
　有以堅甲利兵與之回易者爪牙既成始不易制矣
秋七月除大使梁漢臣為右丞相(按此書誤以大興國/與梁漢臣為一人金)
(史大興國傳興國海陵世為節度使河間尹未嘗為丞/相漢臣金史無傳無可考然果為丞相本紀斷無不書)
(今既不書於紀則/亦此書之妄耳)
　一日宫中宴閒因問漢臣曰朕栽蓮二百本而俱死
　何也漢臣曰自古江南為橘江北為枳非種者不能
　生葢地勢然也上都氣寒唯燕京地煖可以栽蓮帝
　曰依卿所請擇日而遷蕭玉諌曰不可上都之地我
　國旺氣况是根本何可棄之兵部侍郎何卜年亦請
　曰燕京地廣土堅人物蕃息乃禮義之所郎主可以
　遷都上都黄沙之地非帝都也漢臣又曰且未可遽
　待臣為郎主起諸州工役修整内苑然後遷都帝從
　其言
冬發諸路民夫築燕京城
　葢帝密有遷都意也帝嗜習經史一閲終身不忘見
　江南衣冠文物朝儀位署而慕之下詔求直言内外
　臣僚上書者多謂上京僻在一隅轉漕艱而民不便
　唯燕京乃天地之中宜都燕以應之與帝意合大喜
　乃遣左右丞相張浩張通古(按金史海陵紀天徳二/年十一月以參知政事)
　(張浩為尚書右丞以行臺尚書左丞張通古為尚書/左丞貞元元年右丞張浩左丞張通古為平章政事)
　(二年二月以平章政事張浩為尚書右丞相十二月/平章政事張通古為司徒三年右丞相張浩為左丞)
　(相其序遷厯厯可考此書於是年書左右丞相張浩/張通古而於正隆四年反書左丞張浩實為舛謬考)
　(張棣正隆事迹云使官佐張浩右丞相張通古役/天下夫匠營都於燕山此所載乃沿棣書之誤爾)左
　丞蔡松年調諸路夬匠築燕京宫室皇城周九里三
　十步其東為太廟西為尚書省宫之正中曰皇帝正
　位後曰皇后正位位之東曰内省西曰十六位妃嬪
　居之又西曰同樂園瑶池蓬瀛桞莊杏村皆在焉
(辛/未)天徳三年春三月宋遣巫伋來充祈請使
　伋至帝問祈請者何事伋言乞修奉陵寢帝曰自有
　看墳人伋又言祈迎請靖康帝歸宋國帝曰不知歸
　後甚頓放伋又言本朝稱皇帝二字帝曰此乃是本
　國中事可自處之伋唯唯而退
(壬/申)天徳四年冬燕京新宫成帝率文武百官自㑹寧府
遷都於燕大赦天下改明年曰貞元
　上遷都於燕則諸路之名不得沿舊遂以燕京為中
　都舊上京為北京(按金史海陵紀云以中京為北京/金史地理志上都路即金之舊土)
　(海陵遷都削上京之號止稱會寧府北京路大定府/遼中京海陵貞元元年更為北京此云以上京為北)
　(京與金史/紀志不合)遼陽府為東京雲中府為西京開封府為
　南京諸州郡各改𨽻焉(按金史本紀貞元四年二月/庚申上自中京如燕京三月)
　(辛亥上至燕京始備法駕乙亥以遷都詔中外改元/貞元改燕京為中都府曰大興汴京為南京中京為)
　(北京此書遷都改元於天徳四年之冬與史不合敬/其事則以始遷都天事以春行之於情事為合此書)
　(之誤/無疑)
(癸/酉)貞元元年春正月元夕張燈宴丞相於燕之新宫
　賦詩縱飲盡歡而罷
夏四月太后大氏崩
　時帝遷都於燕親屬皆從獨留圖克坦太后於㑹寧
　圖克坦后常憂懼每中使至必易服以俟命大氏在
　燕常思念圖克坦后及病篤以不得一見圖克坦后
　為憾將崩謂帝曰汝以我故不以永夀偕來我死汝
　必迎致之事之當如事我
秋七月制遣御筆法
　舊制凢詔令皆中書命學士為之其有承受御筆處
　分無故申明衝改者以大不恭論
(甲/戍)貞元二年春正月御大安殿受羣臣朝賀(按金史本/紀是年正)
(月甲寅朔上不豫不視朝/此云御殿受賀與史不合)
誅右丞相蕭裕(按蕭裕以是年謀反誅金史海陵紀及/裕傳皆合然史既於是年書誅裕又於)
(正隆元年閠十月書云杖/右丞相蕭裕則史之舛也)
　裕恃功専恣以帝猜忌忍殺恐禍及已遂與蕭馮家
　努等謀立故遼豫王延禧之孫事覺伏誅
以完顔詰弗簽書樞密事
始置交鈔庫
　時以銅少造鈔引一貫二貫三貫四貫五貫十貫六
　等謂之大鈔一百二百三百五伯七伯五等謂之小
　鈔與錢並用以七年為限納舊易新諸路置官庫受
　之每貫工墨錢十五文公私便焉
夏六月寧江州獻瑞桃其大異常一本而連實者三羣
臣稱賀
　寧江州去冷山百七十里地苦寒多草木如桃李之
　類皆成圍至八月則倒置地中封土數尺覆其枝幹
　季春出之厚培其根否則凍死瑞桃之獻豈其偶然
　符兆耶
京兆府鳳翔同華大旱民饑詔開倉賑䘏(按是年大旱/金史五行志)
(不/書)
　詔以數州年榖不登百姓横罹艱毒聴人出闗就食
　遣使者造籍分遣去留仍令所在開倉賑䘏
冬十月詔所在州郡徒流之囚特與釋禁戰爭之際令
其先鋒自効
帝納其諸從姊妹於宫
　夀寧縣主實庫幹里雅布之女也静樂縣主布拉及
　錫納烏珠之女也錫古爾額爾衮之女也混同縣君
　蘇哷和卓及其妹伊都額魯之女也皆帝之從姊妹
　郕國夫人富勒呼之女孫帝之姪也張定安妻鼐喇
　古太后大氏之兄嫂也博勒和齊克昇格之妹也皆
　有夫者帝悉無所忌恥召與之淫分屬諸妃位下蘇
　哷和卓最得幸每召必親候廊下立久則坐於錫古
　膝上凡宫人在外有夫者初猶分番出入後乃盡遣
　其夫徃㑹寧不聴出外每幸婦人必奏樂撤幃或妃
　嬪列坐輒率意淫亂使共觀之常於卧内遍設地衣
　倮逐為戲
(乙/亥)貞元三年是年帝隂有南征之志乃謀遷都汴京
　先遣參知政事馮長寧(按通鑑綱目皆/作完顔長寧)為留守經畫
　修大内未㡬大火焚之宫室皆盡帝大怒降長寧為
　庶人尋杖之死於是遷都之計稍緩
冬宋相秦檜死
　尼雅滿南來時檜在中司以抗議請存趙氏為尼雅
　滿所執而去天下髙之然尼雅滿亦自喜其為人置
　之軍中試之以事間語以利害而檜終始言南自南
　北自北且說若許其著手時只依舊規模分别其後
　南人貧薄獨檜温實一朝資以金帛偽云挈舟走漣
　水軍家屬婢妾完備無恙及至宋果得權大用其後
　宋使洪皓歸自漠北與檜語及北事因曰憶實訥否
　别時托寄聲檜色變而罷葢檜在達蘭軍中時達蘭
　圍楚州久不下使檜草檄諭降有實訥者在軍知狀
　故檜聞此言而怒也順昌之敗我欲捐燕以南棄之
　而檜亟班師岳飛至東京止四十五里而檜亟召回
　終於誅剪罷逐一時名將不遺餘力初尼雅滿誓書
　必令宋不得妄易首相葢為檜地也檜再専國政凡
　十有八年而後死
　
　
　
　
　
欽定重訂大金國志卷十三
欽定四庫全書
欽定重訂大金國志春十四
　　紀年
　　　海陵煬王中
(丙/子)正隆元年(是年猶仍貞元之/號至冬改元正隆)春二月令富勒敦為左
都監帥兵經畧屯田於和勒端城林牙之子烏里㳺騎
數百人出入沙子軍屯富勒敦遣使與語遂退
　沙子者葢不毛之地皆平沙廣漠風起揚塵至不能
　辨色或平地頃刻塵髙數丈絶無水源人多渴死
　和勒端城去上京三千餘里遼國既亡林牙達實亦降
　達實小名林牙猶翰林學士也達實與尼雅滿雙陸
　争道尼雅滿心欲殺之而口不言達實既歸帳即棄
　其妻携五子宵遁詰旦尼雅滿怪其日髙不起使召
　之其妻曰昨夕以酒忤大人畏罪而竄詢其所之不
　以告尼雅滿大怒令以其妻配部落之最賤者其妻
　不肯屈强逼之極口嫚罵遂射殺之達實深入沙漠
　立天祚之子梁王為帝而相之(按遼梁王之立達實/未嘗與其事梁王亦)
　(未嘗隨達實西行已/於太宗紀内辨正)烏里者達實之子大金遣伊都
　至其地不能平因為屯田之策以困之
冬復修汴京大内遣左丞相領行臺尚書省督其事(按/左)
(丞相即張浩此實正此/隆三年事而複出於)且用梁漢臣為提舉官號大使於
是横征暴役以務速成
　詔略曰朕祗奉上元君臨萬國屬從朔地爰出幽都
　猶跼蹐於一隅未光宅於中土顧理道所在有因有
　循權變所生有革有化大梁天下之都㑹隂陽之正
　中朕惟變通之數其可違乎徃嵗卜宅相土宜建新
　都將命不䖍燼於一炬第川原秀麗卉物繁滋朕夙
　有志焉雖則劬勞其究安宅凢大内規模一仍舊貫
　可大新營構乘時葺理是時提舉大内者梁大使即
　向來弑熈宗之興國奴乃宋内侍為大金所掠者也
(丁/丑)正隆二年春正月宴羣臣於大安殿
　時諸王皆會獨宿王不樂帝曰成吾事者皆卿等力
　卿何獨不樂耶宿王曰臣與陛下同乳而生(按宿王/與海陵)
　(同乳是海陵母弟也考金史宗幹五子長曰充代王/右丞相皇統九年薨次即海陵次曰兖大尉領三省)
　(事天徳四年薨次曰襄海陵母弟也為輔國上將軍/卒天徳二年追封衛王次曰衮西京留守貞元元年)
　(被殺是海陵兄弟四人母弟一人無封宿/王者亦無及正隆時者此所言與史不合)今天下民
　心未服白溝河南中原諸城徃徃皆漢人握其重柄
　如李成孔彦舟酈瓊靳賽王善徐斌等五十萬正軍
　此當治之帝曰此朕之事汝治其他天時稍舒且可
　樂飲飲酣梁漢臣請曰今河北河東河西三路河道
　皆通可以積糧草於汴京乃是要衝臣聞宋招攬賢
　才練兵訓將其意常在中原必有大憂願陛下豐倉
　廩備器械練兵馬乃太平之治也且汴京重地可以
　鎮服南邊帝從之喜曰梁大使可謂賢人也
夏詔以河南州郡營造有勞新邦百姓宜在優恤遣使
者觀察風俗賑恤困乏仍令各修水田通渠灌溉
冬制戰陣之法十有餘條因大儺耀兵有飛龍騰蛇吼
虎魚麗之變以示威武
(戊/寅)正隆三年夏五月帝御薰風殿命吏部尚書李通翰
林直學士蕭亷召對
　帝曰朕夜夢至上帝所殿中人語如嬰兒少頃有青
　衣持宣授天策上將令征宋國朕受命出上馬見鬼
　兵無數朕發一矢射之衆皆諾而應既覺聲猶在耳
　即遣人至廐中視其乘馬其汗如水取箭數之亦亡
　其一此異夢也豈非天假手於朕令取江南乎通等
　皆賀帝戒勿泄於外
秋八月帝御正隆殿召吏部尚書李通宣徽使敬嗣暉
翰林承㫖翟永固直學士韓汝嘉四人謀欲遷都汴京
為南侵之地
　通嗣暉皆言此正合天意帝喜永固汝嘉曰燕京未
　成帑藏已虗民力未蘇豈可又營汴邑江南通好嵗
　幣無缺遽興征伐亦恐師出無名帝怒曰非汝所知
　揮之使去於是惶懼以為不免既而帝怒稍息明日
　通嗣暉並除執政(按桯史云明日通為右/丞嗣暉為叅知政事)而永固請
　老帝許之(按此上二條並見桯史所載視此加詳而/以上條為丁丑年事此條為戊寅年事又)
　(以上條薰風殿為武徳殿此條正隆殿為薰風殿又/云余讀張棣正隆事跡轉考它記而得其詳熊克中)
　(與小史誤以薰風之事合於武徳據此則岳珂所考/當為可信此書以二事並係於正隆三年戊寅其失)
　(正與熊/克同爾)
冬制私家不得隠藏緯候圖䜟違者抵罪
詔平遼宋所得古器年深嵗久多為妖變悉命毁之
(己/邜)正隆四年春二月宋遣禮部侍郎孫道夫來使
　道夫歸宋具言金帝以闗陜買馬非約恐有渝盟之
　意
宋遣秘書少監沈介國子司業黄中先後來使(按金史/交聘表)
(宋每年兩遣使於金一賀正旦一賀生辰考宋史孫道/夫傳以禮部侍郎為賀正旦使此條分注云介賀正旦)
(則介乃道夫之副也此既書宋遣孫道夫又爾/書宋遣沈介葢誤以一事之使副分為兩使)
　介為賀正旦中為賀生辰使事既畢先後回宋中具
　言我國治汴宫役夫萬計此必欲遷都以見迫不可
　不早為計時講和日久宋帝聞之矍然曰恐但為離
　宫也中曰臣見其所營悉備恐不止為離宫若南徙
　居汴則壯士徤馬不數日可至淮上唯陛下深圖之
　於是左右相皆不悦顧詰中曰沈少監之歸屬耳不
　聞此言公安得獨為此言也
梁漢臣獻策於帝曰汴京重地鎮服南邊一也令諸州
軍置造器甲咸使精備二也糧食不缺三也創制巨船
馴習水卒支備海道四也召募義士使為先鋒五也帝
喜其言
　由是再營汴京令左丞張浩叅知政事敬嗣暉董其
　役(按正隆元年云復修汴京大内以左丞相領行臺/尚書督其事此又云再修汴京令左丞張浩參知)
　(政事敬嗣暉董其事考金史海陵紀貞元三年以右/丞相張浩為左丞相正隆三年詔左丞相張浩參知)
　(政事敬嗣暉營建南京宫室葢此書元年三年所書/實即一事而誤分為二而前則舉其官而失其人此)
　(則又誤以左丞/相為左丞爾)集諸路夫匠大興宫室極其侈靡將
　遷都焉
秋九月修造方殷其謀始露南宋疑之乃遣樞密王綸
等來使
　綸等回南言鄰國恭順和好無他時帝再役諸路夫
　匠造諸軍器於燕京令右丞李通董之又令户部尚
　書蘇保衡侍郎韓錫造戰船於潞河夫匠死者甚衆
冬十月詔揭榜戒約諸路禁妄傳起軍事
宋太后韋氏殂賀允中來使報哀也
　允中奉韋后留遺物來使至汴京就館宴日用常例
　賜花時帝有南伐意用宋叛將孔彦舟押宴允中曰
　使人之來致太母遺物國有大喪樂且不忍聞况戴
　花乎伴使怒謂將殺之允中曰主人無暴事固有體
　吾年餘七十當死節以自誓彦舟解曰兩國通好參
　政勿動心也揖允中坐命左右捧花侍側而已允中
　使還言必敗盟亟宜為備
十二月遣使施宜生使於宋耶律翼副之
　宜生宋人也坐范汝為事逺竄遂奔劉豫豫廢復為金用
　至是以翰林侍讀充賀正旦使張燾館伴宜生素聞其名
　畏慕之一見顧翼曰是使南朝不拜詔者也宜生閩人
　燾以首丘桑梓語之宜生敬燾頗漏其情燾密奏之
(庚/辰)正隆五年春二月遣左宣徽使大懐忠禮部侍郎諾
延温都爾堪徃弔宋太后韋氏喪就行祭禮宋遣同知
樞密院事葉義問為報謝使
　時義問之來見國中已自聚兵有南征意及回密奏
　為備
夏五月遣使徃宋賀天中節宋工部侍郎黄中充館伴
又充送伴使
　中還又言北境日繕兵不休且其重兵皆屯中州宜
　有以待之
翰林學士祈宣上封事諌止兵役帝怒殺之(按金史本/紀云太醫)
(使祈宰上疏諫伐宋殺之葢即/此事而官與名皆與此不同)
　略曰民為邦本本固邦寧今北有造兵器之煩南有
　修大内之擾百姓久苦轉輸不勝疲弊願陛下權罷
　其一俟一成而再計之兼來嵗害氣在晋不利行師
　望陛下以天下為心社稷為念曲從臣請上怒令執
　而戮之宣神色自若曰臣年七十死固足矣但恐陛
　下將來不及臣耳語未竟左右以刃刺其額遂殺之
誅楚王徳王澤王用梁漢臣之譛也
　時帝决意南遷汴京兵釁將起楚王謂徳王澤王曰
　梁大使之言上輒行之其將奈何今從所請必使農
　夫失業織女不蠶租税俱乏人民怨望敗之兆也梁
　大使聞之譛於帝謂其有異志帝曰此三匹夫欲謀
　反耶遂召和尚枝童及宿王謂曰汝等為我將兵速
　討三王既而三人皆到帝曰三子召術人論事欲謀
　反乎三王應曰論者乃國之安危而已帝怒曰欲謀
　殺我耶令左右賜死宿王曰不可陛下登位之時親
　王十人今已推出七人矣若令天下聞之將謂陛下
　有不從諫之稱帝怒拂袖而起遂斬三王(按此事不/晃於金史)
　(所謂楚王徳王澤王者考之/金史表傳當時亦無其人)
帝聚兵將南征令户部尚書梁球兵部尚書蕭徳温先
計女直契丹奚家三部之衆不限丁數悉簽起之凢二
十四萬壯者為正軍弱者為伊勒希副之類為一十二
萬又中原漢兒與渤海軍總一十七路惟中都路造軍
器河南路修汴京免簽外其一十五路每路一萬通為
二十七萬效唐制分二十七軍軍數已定遂以百户為
穆昆千户為明安萬户為統軍其統軍則有副諸軍悉
令番漢相兼無獨用一色人
　先是上遣施宜生徃宋為賀正使隠畫工於中即密
　冩臨安之湖山城郭以歸上令繪為軟壁而圖已像
　策馬於吳山絶頂後題以詩云自古車書一混同南
　人何事費車工提兵百萬臨江上立馬吳山第一峰
　(按桯史載此詩云萬里車書盡混同江南豈有别疆/封提兵百萬西湖上立馬吳山第一峰與此稍不同)
　(而文義較長/附識於此)
秋八月宋得諜報知帝已至汴京重兵皆屯宿泗上亦
有至清河口者
冬宋欽宗卒於五國城
　
欽定重訂大金國志卷十四
欽定四庫全書
欽定重訂大金國志卷十五
　　紀年
　　　海陵煬王下
(辛/巳)正隆六年春正月甲戌朔日有食之太史奏當交不
虧羣臣稱慶(按宋史及通鑑綱目是年正月甲戌/朔日食不受朝而金史紀志皆不書)
　自去冬舉兵江上洶洶訛言帝已崩㓜主嗣立改元
　新徳南宋信之後使者回言無此事大金已授甲造
　舟必為南渡計
夏五月遣髙景山王全徃宋賀天中節宋帝見於紫宸
殿
　時帝恃其强盛欲南伐久矣全因道帝意求淮漢之
　地及指取將近臣議事并報欽宗訃音且言帝以九
　月北巡今所指近臣當於八月至金國大率皆謾辭
　也
帝令諸處統軍擇其精於射者得五千人皆用茸絲聫
甲紫茸為上黄茸青茸次之號硬軍亦曰細軍
　帝每自詫曰取江南此五千人足矣
六月南遷汴京自左丞相以下具九節儀從迎帝於南
薰門帝及門而暴雨至儀從皆不克舉帝入内至承天
門迅雷大風並作(按原書此條接叙於帝弑太后圖克/坦氏之下考金史通鑑綱目帝南遷)
(在六月弑太后在七月帝弑太后以/其止南伐非以其止南遷也今改正)
宋徐喆來充起居稱賀使
　賀帝遷都也喆未至盱眙帝遣韓汝嘉先在泗州遂
　相見於淮岸口汝嘉傳帝語謂卿等雖來既非所召
　可且回國令元指定一二近上人來須九月初定到
韓汝嘉自盱眙歸諌帝寢兵議和帝曰汝與南宋為游
説耶遂賜死
秋帝率其衆北巡至北邙山因改名其山曰太平
　彗出角(按此上三條原書皆叙於南遷/汴京之前先後倒置今移正)
七月帝弑其嫡母皇太后圖克坦氏
　宿王帝親弟也諸王戮宿王獨存時帝怵於梁大使
　之言宿王嘗隂至太后處告曰今郎主信梁大使偽
　言廣築汴京用兵南伐皆是敗國之事三王欲諌郎
　主不問已斬之矣今告娘娘望諌止之時太后方病
　適帝至因命之坐而問曰聞今廣築汴京簽民造船
　聚糗糧制軍器果有之乎帝曰有之太后曰吾無他
　疾以皇帝用兵不止逺征江南是吾病也若行此事
　民心必離亂之端也厯代無道之主皆亡國敗家若
　果有此事其能免乎帝大怒遂使䕶軍將軍持嘉彦
　忠即宫中弑之以威言者於是左右縮頸國人以目
　而皇后圖克坦氏與太子光煐(按金史/作光英)復諌帝亦欲
　誅之母子俱避去三日方出
帝一日坐正隆殿召臣下問曰許多宰執孰能有為統
軍者右丞劉萼(按原書作劉諤考金史/宋史並作劉萼今改正)曰臣請為之上
喜即拜萼為漢南道行營統軍將二萬衆厯唐鄧以瞰
荆襄又以金紫光禄大夫張忠彦(按金史作/張中彦)統歩軍孟
州防禦使王彦章副之將五萬衆據秦鳳以伺巴蜀工
部尚書蘇保衡統水軍(按金史海陵紀及保衡傳/並云為浙東道水軍總管)驍騎
上將軍完顔鄭家努(按金史/作鄭家)副之由海道趨二浙餘兵
帝自將焉
　時帝與梁大使及妃嬪數人在宫游觀聞李貴兒歌
　桞耆卿望海潮詞詠錢唐之景帝喜梁大使曰此神
　仙詞也既而后亦到遂飲酒時汴守孔彦舟進木樨
　一株帝喜梁大使因曰此花乃江南植以為薪於是
　帝問朝中誰曽徃江南者梁大使曰有兵部尚書胡
　鄰遂召鄰問錢唐之景鄰曰揚州瓊花潤州金山平
　江姑蘇錢唐西湖尤為天下美觀帝聞之大喜决意
　南征
九月西元帥喀齊喀攻宋黄牛堡敗還
　喀齊喀以五千騎自鳳翔大散闗入鳳州界三十里
　攻黄牛堡宋守將李彦堅告急於吳璘馳至殺金平
　遣將援之彦堅督衆用神臂弓射却我師璘又遣别
　將至寳雞渭河夜刼橋頭大寨我師敗焉
劉萼攻光化軍敗還
　我師攻光化軍騎兵數百忽突入城宋守臣張超開
　譙門令從者率郡人巷戰我軍死者千餘人遂引還
劉萼又攻信陽軍仍失利引還
　我師攻信陽宋趙撙引兵赴之軍即還(按原書云西/元帥喀齊喀)
　(攻宋黄牛堡光化信陽二軍敗還又云喀齊喀又攻/信陽軍仍失利引還光化軍今襄陽之光化縣信陽)
　(軍今汝寧之信陽州喀齊喀之師在陜西鳯翔安得/至此考金史本紀攻光化信陽者乃漢南道劉萼之)
　(師原書舛謬殊甚今改正又按金史本紀劉萼取光/化軍信陽軍宋史本紀張超守信陽軍金兵至拒却)
　(之金人犯信陽趙撙引兵赴之敵騎敗/走二史互異此書與宋史同與金史異)
帝以右丞李通為大都督尼雅滿阿薩呼副之令先造
浮橋於淮水上帝遂自將南征
　帝衣橘紅袍乘金甲馬自宋州門出皇后圖克坦氏
　與太子光煐俱送行帝掩泣徐曰天實使之不自由
　也時兵號百萬氊帳相望鉦鼓之聲不絶南方大震
冬十月取安豐和光等州
　帝既渡淮令萬户蕭琦以十萬騎自花靨鎮由定逺
　縣取滁陽路至揚州琦至藕塘駐軍先以百騎至清
　流闗南軍無與敵者遂長驅而入直抵滁州守臣陸
　亷棄城去琦復自滁州引兵至瓦梁扼滁河不得渡
　執鄉民歐大者問之大紿以有路自竹岡鎮可徑至
　六合琦從之使為郷導遂紆路半日故六合居民皆
　得逃去琦得城不入徑自山路趨揚州攻克之
我師三千至樊城宋翟貴王進戰死
　時翟貴王進戍樊城兵不過三百我師至城下㑹無
　橋不得渡貴進引兵出戰俱死士卒半淹入江中至
　晚我師退
我師至徳順(按原書作順徳考家史地理志徳順軍屬/秦鳯路金史地理志徳順州宋徳順軍國)
(初𨽻熈秦路宋史吳璘傳/攻徳順八日而克今據改)
　宋吳挺向起乃吳璘所遺攻徳順之師(按原書無攻/字據宋史吳)
　(璘傳/補)抵於城下有秦世輔者與其父出欲歸宋師金
　人執其母妻招之世輔將還其母曰還亦死不還亦
　死等死耳曷若善事趙天子我師殺其母妻
　是役也宋統制官朱勇被執不屈殺之髙師中力戰
　死璘尋遣王中立敗我師於治平寨又敗我師於照
　城坡
我師既得揚州即遣兵來𤓰州渡為劉錡撃敗於皂角
林
　錡命部將賈和仲吳超等來拒於皂角林我師陷重
　圍下馬死戰數合錡部將王佐以歩卒百有四人徃
　林中設伏我師既入張弩俄發我師以運河岸狹非
　騎兵之利稍稍引去遂大敗宋斬我統軍髙景山俘
　數百人
我師分兵圍海州宋魏勝邀李寳舟師並撃圍解繼又
敗於膠西
　先是宿遷人魏勝為宋起義兵復海州宋總管李寳
　承制以勝知州事至是帝渡淮恐勝睨其後分軍圍
　海州㑹李寳率舟師由海道將拒我於膠西勝遣人
　邀寳於東海縣同撃敗我師於新橋勝還守北闗據
　沙堰尋以單騎叱逐東門外我師望風駭散翼日引
　去勝於是遣辨士招内降伏時山東豪傑王世修輩
　皆各以義旗聚衆争為應援李寳乃與其子公佐引
　舟師密至膠西石臼島(按宋史李實/傳作唐島)而我舟師已出
　海口泊陳家島相距止一山候風即南行不知宋師
　之猝至也寳伺我師之未覺遣其將曹洋黄端禱於
　石臼神祈風助順忽風自南來衆喜争奮引㠶握刃
　俄頃過山薄近我舟鼓聲震蕩我師大驚失措我師
　舟㠶皆以錦纈為之彌亘數里忽為波濤捲聚一隅
　窘促摇兀不能動寳命以火箭射之烟焰遂發延燒
　數百艘有火所不及者猶欲前拒寳命健士躍登舟
　上以短兵撃刺我師盡殪餘軍多中原舊民脱甲而
　降者三千衆斬我將完顔鄭家努等六人唯統軍蘇
　保衡未發旋聞其自經死(按金史保衡傳及范成大/攬轡録皆言保衡世宗時)
　(為右丞/此書誤)
我師攻陜州為宋任天錫所敗
渤海軍萬人叛歸遼陽府(按原書作會寧府考金史上/京為會寧府東京為遼陽府)
(世宗立於東京乃遼陽非會寜/也已於年譜中辨正今改正)立東京留守襃為帝
　自帝發汴京將士多亡歸者哈斯罕明安福夀髙忠
　建盧萬家努東京穆昆金住等始受甲於大名即舉
　部萬餘人亡歸且宣言將歸東京立新天子時咸平
　府穆昆𤓰里反據咸平將犯東京海陵使博索路總
　管黙親來討賊以兵屬東京留守襃(按原書云哈斯/罕明安福夀髙)
　(忠建盧萬家努博索路總管謀住東京穆昆金住等/始受甲於大名即舉部二萬餘人亡歸考金史海陵)
　(紀云哈斯罕明安福夀等始受甲於大名即舉部萬/餘人亡歸又世宗紀云咸平路穆昆爪里反將化東)
　(京海陵使博索路總管黙親來討賊以兵屬帝是黙/親與福夀等雖同至東京翼戴世宗然一為從征亡)
　(歸之衆一為海陵遣歸討賊之師正/原書乃比而合之殊告事實今改)襃留守東京天性
　仁孝沉静明達為衆心所歸故吏禄錦自汴還具述
　帝弑母等事且言將盡殺宗室兄弟襃懼謀於其舅
　興中少尹(按原書作興元少尹通鑑綱目亦同據金/史世宗紀作興中少尹金史地理志興中)
　(府屬北京路興元府即今之漢中府此時屬宋/金未嘗得之此書與通鑑綱目並誤今改正)李石
　石勸襃殺副留守髙存福(按原書勸作懼據/金史世宗紀改正)㑹福夀
　等以軍至遂共殺存福等御宣和殿即位大赦改元
　大定下詔暴揚亮罪惡十事追尊父晉王宗輔為帝
　追諡簡肅廟號睿宗(按原書但言廟號不/書追諡今據金史補)
宋虞允文敗帝於西采石(按宋史本紀/作東采石)楊林渡
　時帝為内變所撓於是親率細軍駐和州雞籠山臨
　江築壇刑馬祭天必欲驅諸軍渡江丙子發壇建寅
　綉旗二中張黄蓋帝執小紅旗麾衆時宋虞允文迎
　李顯忠交王權軍且犒師至采石而王權已去李顯
　忠未至諸將莫肯用命宋軍三五星散解鞍束甲盡
　伏山崦唯提舉張振王琪稍任其責允文謂坐待顯
　忠則誤國事立督諸軍勉以忠義由是皆奮用海鰍
　船迎撃士皆殊死鬬北舟沉溺萬數其回北岸者帝
　皆殺之卒不得渡
帝得大定赦詔亟遣郭安國還討叛亂(按金史海陵紀/左司郎中鄂博)
(庫白東京即位改元事上拊髀歎駐軍江北遣武平總/管阿林先渡江至南岸失利上還和州是海陵聞世宗)
(即位在未渡江之先也據通鑑綱目則海陵先於采石/渡江為虞允文所拒還次和州乃聞世宗即位此書上)
(條言帝為内變所撓在未渡江之時與金史合此條言/帝得大定赦詔在渡江不利還師之後與通鑑綱目合)
(葢由雜採諸書故前後互/異今姑並存以俟考云)
　左丞相張浩自汴京録大定即位赦詔馳報帝軍帝
　歎曰朕欲俟江南平後取一戎大定之義以紀元是
　子乃先我乎命左右取書一帙示其下果預識改元
　之事即遣先鋒郭安國回衆攻之令盡誅黄河以北
　之叛已者
衆軍弑帝於揚州元帥府
　帝自采石之敗乃北抵𤓰洲宋虞允文亦自建康馳
　至鎮江時江岸有車船二十四艘允文同總領朱夏
　卿等相與臨江按試命戰士踏車船徑趨𤓰洲迫岸
　復回我師皆持滿以待其船中流上下其轉如飛我
　師相顧駭愕時帝已聞李寳由海道入膠西焚我戰
　艦而荆鄂成閔諸軍方順流而下愈忿乃回揚州召
　諸將約三日畢濟過期盡殺之諸將相與謀曰南軍
　有備如此進有淹殺之禍退有盡戮之憂奈何中一
　將曰等死求生可乎衆皆曰願聞教有總管萬載曰
　殺郎主却與南宋連和歸鄉則生矣衆口一辭曰諾
　帝有細茸等軍不臨敵専以自衛諸將雖欲弑逆而
　細軍衛之甚密衆因謂細軍曰淮東子女玉帛皆逃
　在泰州我輩急欲渡江汝等何不白郎主徃取之細
　軍欣然共請帝從之於是細茸去者過半帝語威勝
　統軍耶律勸農曰爾所將勝兵我明日自㸃數少必
　誅汝勸農自計兵已亡過半與其子宿直將軍穆爾
　謀亦欲弑帝乙未諸將集兵萬餘人控弦直入帝寢
　帳中左右親軍散走諸將射帳中矢下如雨帝崩并
　殺妃侍與謀事者十餘人時太子光煐留汴京亦為
　衆所殺先一夕四鼓濃雲塞空東北有大星墜其聲
　如雷葢不祥之徴也南宋有知數者詣行府上書曰
　以太乙局攷之北帝不煩甲兵冬至前自有蕭墻之
　變已而果然
帝凶問至東京(按原書作會/寧今改正)世宗乃廢帝為海陵王諡
曰煬廢后圖克坦氏為海陵王夫人
細茸軍陷宋泰州
劉萼次茨湖為宋守將所敗(按原書無劉萼二字接上/細茸軍一條為一事茨湖)
(在鄂州去泰州逺甚細茸軍安得并陷之考宋史髙宗/本紀劉萼復犯漢南之茨湖鄂州軍史俊獲其一將諸)
(軍繼進萼師北去則次茨湖乃萼軍也原/書殊為舛誤今増劉萼二字另為一條)
　茨湖在大江洪口之南與光化軍相對至是我師以
　舟度欲攻光化趨襄陽㑹風聲不利不得著岸宋軍
　校史俊麾旗登我舟來撃我師遂却
我師次全椒宋李顯忠遣將來撃連為所敗
　時海陵雖殞我師未退為宋楊欽敗於洪澤鎮又為
　吳起敗於楊林渡翼日始還
海陵被弑於揚州府𤓰洲鎮之龜山寺時正隆六年十
一月乙未也(按原書作十月考金史海陵紀海/陵被弑在十一月乙未今改正)在位凡
十二年
　海陵少而知書既長彌自矯飾府庫資財無所愛當
　世稱賢諸王之誅預有力焉而窺覦非望熈宗莫之
　覺也一吟一咏冠絶當時深沉嚴重莫測其志及登
　極之後以法馭下勇於誅殺以㑹寧僻陋遷都燕京
　相宅未㡬復營汴邑初而篡君繼而殺母背盟興兵
　構禍累年自采石與海道敗後不勝其忿而身亦亡
　矣
　
　
　
　
　
　
　
　
　
　
欽定重訂大金國志卷十五
欽定四庫全書
欽定重訂大金國志卷十六
　　紀年
　　　世宗聖明皇帝上
世宗聖明皇帝初名襃後改名雍武元皇帝孫晉王宗
輔(按金史宗輔為左副將軍薨追封潞王皇統六/年進冀國王正隆二年改封許王未嘗封晉王)之子
也母曰圖克坦氏生帝於雲中(按金史本紀云母曰貞/懿皇后李氏生於上京)
其夜有光明體重倍於常兒性極仁厚在熈宗朝常侍
立見有桎梏重囚帝問曰何不赦之熈宗嘉其意降其
罪既長統兵為將達蘭烏珠諸父南征帝未嘗不在行
間特以仁厚為士卒所推敵人所愛東京之役路允迪
(按原書作路允中考世宗入宋東京與宋路/允迪會相為賔主事見熈宗紀中今改正)承檄風靡
入城之後不戮一人海陵晚年肆虐日甚宗族大臣悉
被誅戮而舊臣如張通古孔彦舟亦皆坐死國人莫有
固志及將用兵又借民間税錢五年民益怨憤是時豪
傑并起大名王友直濟南耿京太行陳俊倡集義衆而
契丹之後耶律幹罕亦興於沙漠渤海一軍萬人叛之
歸遼陽府共謀立帝(按金史叛臣傳云海陵伐宋籍西/北路丁壯耶律幹罕從薩巴為亂)
(又世宗紀云海陵南伐籍契丹部丁壯為兵部人不願/行遂叛至是咸平府穆昆𤓰里攻陷韓州據咸平府將)
(犯東京起復東京留守海陵使博索路總管黙親會討/賊黙親即以臣禮上謁博索路本渤海地此云渤海一)
(軍萬人叛之者謂博索路討𤓰里之軍叛海陵而歸世/宗也但其辭太簡於事之首尾不具今節附金史以申)
(明其/説)
冬十月丙午(按金史本紀世宗即位以丙午日是月庚/子朔丙午乃七日也原書作庚子朔即位)
(今改/正)帝即皇帝位改元大定赦天下黄河以北皆下之
(辛/巳)大定元年十二月帝至燕京
　帝知海陵被弑乃與皇子允升允迪擁甲騎一萬趨
　燕京(按金史允迪即世宗太子章宗之父本名呼塔/噶大定二年賜名允迪八年更名允恭金史列)
　(傳及宗室表皆無允开世宗本紀大定元年封子薩/喇拉為許王呼塔噶為楚王金史世宗諸子傳云永)
　(中本名薩喇拉初封許王永中葢即允开允恭為允/迪之更名永中亦必允升之更名而金史不載耳)
遣使入宋議和
　移宋牒云正隆失徳無名興師兩國生靈枉被塗炭
　已從廢殞見議班師各務戢兵以圖舊好
(壬/午)大定二年春正月戊辰朔日有食之
帝定都於燕告祠天地社稷且告祖廟
　以父故名宗輔非帝王所稱改曰宗堯追諡懿宗(按/懿)
　(宗乃廟號非諡也且世宗追尊其父為睿宗在大定/元年事已見上卷此又謂追諡懿宗金圖經亦有懿)
　(宗宗堯之稱則是嘗改上廟號而金史不書豈史之/闕畧耶今仍原文以備參考又原書此下云以故主)
　(亶舊諡武靈廟號閔宗於義未恊改諡孝成皇帝廟/號熈宗考熈宗初加諡號在大定元年更定諡號在)
　(大定十九年不宜書於此年/且已見於熈宗紀中今刪正)
封皇子允升為齊王充西京留守
二月命使髙忠建徃宋告嗣位宋以中書舍人洪邁來
賀登位知閤門事張瀹(按金史交聘表宋/史本紀並作張掄)副之
　紹興之和也近例屈節者凢十四事是時宋以徐喆
　館伴始更改之凢十四事其大畧更定朝謁與進書
　受書儀範及伴使與北使抗禮而已於是畧如汴京
　故事
　國書曰審膺駿命光宅丕圖徳合天人慶均遐邇比
　因還使當露悃悰爰從海上之盟獲講鄰封之信中
　更多故頻紊始圖事有權宜始為父兄而貶損釁無
　端隙靡邀地天之鑒臨又曰願畫舊疆寵還敝國結
　兄弟無窮之好垂子孫可久之謀庶令南北之民永
　息干戈之苦
洪邁至燕京鎖之館中抑令於表中改換陪臣二字
　報書有曰名分既一言而定貢輸亦兩紀於兹又曰
　蔑夫致慶之辭要以難行之事實為天鑒再作禍端
正隆之渝盟也宋復取海泗唐鄧陳蔡許汝嵩夀等十
州至是宋但得四州而已
　是時我師攻虢州者敗於王彦攻汝州者敗於吳拱
　闗陜一路喪秦隴環原熈河蘭㑹洮州積石鎮戎徳
　順軍凢十二郡金州一路喪啇虢陜華州凢四郡獨
　持重兵堅守大散闗可以扼宋師吳璘遣楊從儀等
　攻下大散闗遂分兵據和尚原未㡬我師又取河州
　驅老弱數萬屠之選强壯數千充軍焚蕩其城而還
　又取懐寧府宋守臣陳亨祖登城督戰中流矢死
　是時京東義士耿京率衆據東平府遣掌書記卒棄
　疾南附於宋授天平節度節制京東河北忠義軍馬
　既而遣使徃南宋通和遂不復通京遂為其將張安
　國殺之以來降
　時我兵猶圍海州宋張子葢率兵徃援仍聴張浚(按/原)
　(書作張俊考張俊紹興二十四年已卒而是年/七月張浚為江淮宣撫此當作張浚今改正)節制
　相遇於石湫堰率精鋭先入王友直以所部力戰我
　兵大敗引還
夏六月宋髙宗禪帝位於皇太子是為孝宗遣使劉珙
來報登位
　珙行至境帝責以舊禮不納而還
(癸/未)大定三年春正月幹罕餘黨蕭哲伯耶律𤓰里由海
道奔宋(按宋史本紀哲伯/奔宋在去年十月)
　哲伯𤓰里皆北朝驍將也
副元帥赫舍哩志寧引兵至虹縣宋將李顯忠邵宏淵
兩軍皆潰
　是時我師聚兵積糧於宿州之靈璧及虹縣宋淮西
　招撫使李顯忠建康都統制邵宏淵議欲襲二邑㑹
　元帥答南宋書謂境土當以正隆以前為界宋張浚
　聞於朝且上出師計至揚州合殿前江淮兵八萬分
　𨽻二將濟淮顯忠取靈璧宏淵至虹我兵拒之顯忠
　東趨虹縣富察圖們達周仁及右翼軍都統蕭琦皆
　叛降宋㑹副元帥赫舍哩志寧自睢陽引兵至城下
　次夕兩南軍大潰而歸士卒死亡甚衆資糧器械委
　棄殆盡
秋副元帥赫舍哩志寧遣書遺南宋宋令盧仲賢持報
書至
　報書大畧謂泗海唐鄧等州乃正隆渝盟之後本朝
　未遣使之前得之至於嵗幣固非所較苐以兩淮凋
　殘之後恐未能充其數仲賢辭行時宋帝戒勿許四
　郡而執政命許之無傷冬十一月仲賢至宿州布薩
　忠義懼之以威乃言歸當如命許四郡遂以忠義遺
　三省樞密院書來凢畫定四事一叔姪通書之式二
　唐鄧泗海之地三嵗幣銀絹之數四叛亡俘虜之人
　且約令十一月二十日以前持誓書來宋湯思退為
　相遽奏以户部侍郎王之望為通問使知閤門事龍
　大淵副之許割棄四州求减嵗幣之半(按原書無許/割四州二句)
　(於情事未竟今據通鑑綱目補正又按通鑑綱目是/時宋雖遣王之望使金旋手詔之望待命境上而使)
　(胡昉先來使昉至被執遂詔之望以幣還此但言之/望來使而不言其未至而還亦失事實今附識之以)
　(備一事/之首尾)
五月立皇子越王允升為皇太子(按上文已書秋此又/書五月顛倒已甚但)
(此事本妄其先後/亦無可更正耳)
　時帝以賢厚為羣臣推立長子允升次子允猷皆有
　勲勞至是允升登儲位諸子皆封王允升嗜酒喜游
　獵膽勇能用兵每勸帝南伐混一天下帝不聴(按金/史世)
　(宗紀大定元年封子呼塔噶為楚王二年立楚王允/迪為皇太子八年更名允恭二十五年皇太子允恭)
　(薨又世紀云顯宗皇帝諱允恭本諱呼塔噶世宗第/二子世宗即位封楚王二年五月立為皇太子二十)
　(五年六月崩章宗即位追諡體道宏仁英文睿徳光/孝皇帝廟號顯宗是世宗所立之太子惟一允恭也)
　(此書則謂世宗初立允升為太子允升薨乃立允恭/大定元年云立子允升為齊王充西京留守三年云)
　(立皇子越王允升為皇太子十二年云皇太子允升/薨十九年云太子允升賊殺其弟晉王允猷奔和龍)
　(帝遣完顔宇追殺之二十年云立子允恭為皇太子/儲副至重果中間再立史豈無一語及之者且既云)
　(封齊王又稱越王既書太子薨又/言奔和龍見殺葢所言皆妄爾)
是嵗宋孝宗隆興元年
(甲/申)大定四年春正月詔造總計録
　大畧曰正隆失道土木征伐相繼而起有司出納動
　千萬計浩瀚連年莫㑹其數臨急空乏唯有取之於
　民自今除每嵗収支外並將見管實在之數開具成
　冊使朝廷通知有餘不足之數且以革去吏姦俟儲
　積果多然後議窠名之重輕考撥定之數目寛减州
　縣優恤疲民
秋八月宋遣宗正少卿魏把來充通問使(按金史交聘/表作禮部尚)
(書魏把葢把/攝卿以行也)
　國書之來已許割四郡但求减嵗幣之半把及疆帝
　以書不如式不受又諭割商秦地及歸正人且求嵗
　幣二十萬把以聞諸朝宋帝命盡依初式再易書嵗
　幣亦如其數
　是時宋丞相湯思退力主和議隂告我師俾以重兵
　脅和
冬十一月元帥布薩忠義遂自清河口渡淮且分兵取
滁州
　時因宋相湯思退隂輸脅和之請乃以未得所欲為
　辭復自濠州繫橋渡淮宋守將魏勝戰死劉寳自楚
　州王彦自昭闗南遁又分兵取滁州至六合縣為宋
　歩軍統制崔臯所敗(按原書無統制二字/據宋史本紀補正)
宋使至潁河口見布薩忠義赫舍哩志寧令持國書詣
燕山定和
　國書畧曰修此齊盟出於初議中因曲見或為矛盾
　之言致此數年未講衣裳之㑹兹聆嘉報不替舊歡
　仰衛社之大忠感睦鄰之髙義已遵約束無復異同
　二將令與其介康諝(金史交聘/表作康偦)同詣燕山我師亦罷
宋遣洪适為賀生辰使龍大淵副之
(乙/酉)大定五年春正月大雷(按是年大雷金/史五行志不書)
二月賜髙年孝悌力田人粟帛各有差
赦河南諸州
　以被兵去處干戈塗炭故也
夏四月遣報問使完顔中(金史交聘表及宋史/本紀並作完顔仲)楊伯雄
至南宋宋遣李若川來賀上尊號
　是年我所遣報問使副殿前左副都㸃檢完顔中翰
　林直學士楊伯雄至南宋持國書入見始謂江南為
　宋皇帝(按此條分注原書屬上年宋遣洪适/為賀生辰使一條殊為失倫今移正)
元帥布薩忠義副元帥赫舍哩志寧來朝帝宴之於正
隆殿賜金帛有差　是嵗宋孝宗乾道元年
(丙/戌)大定六年春正月己酉朔大㑹羣臣於紫極殿
　始用百戲酒三行則樂作鳴鉦擊鼓百戲出塲有大
　旗獅豹蹺索上竿之類
夏熈州龍見
　熈州野外濼水有龍見三日初於水面見蒼龍一條
　良久即没次日見金龍以爪托一嬰兒兒雖為龍所
　戲弄畧無懼色三日金龍如故見一帝者乘白馬紅
　衫玉帶如少年中官狀馬前有六蟾蜍凢三時方没
　郡人競徃觀之相去甚近而無風濤之害(按金史五/行志以此)
　(為天眷元/年夏事)
秋七月翁舍展國率户内附
　以其地為資霖等州
冬十月宋遣使方滋來賀明年正旦帝亦遣使徃宋賀
㑹慶節尋又遣使徃宋賀明年正旦(按金史交聘表大/定六年正月宋禮)
(部尚書方滋福州觀察使王抃賀正旦七年宋試工部/尚書薛良用昭慶軍承宣使張説賀正旦此以方滋為)
(七年賀正/旦使誤也)
十一月行幸東京行宫
十二月庚寅還宫
(丁/亥)大定七年春正月賜酺一日
　命羣臣賦詩京邑耆老亦㑹焉頒賜各有差
冬十月免諸伎作屯牧雜色役𨽻之徒為白户
十一月詔徃年兵士從征身殞戰塲者蠲其家租賦
帝與宋帝各遣使徃來賀明年正旦
　待宋使使副日給酒二十量罐羊肉八觔果子錢五
　百雜使錢五百白麫三觔油半觔醋二升鹽半觔粉
　一觔細白米三升醬半觔柴三束上節加供細酒六
　量罐羊肉五觔麫三觔雜使錢二百白米二升中節
　常供酒五量罐羊肉三觔麫二觔雜使錢一百白米
　一升五合下節與中節同
　
　
　
　
　
　
欽定重訂大金國志卷十六
欽定四庫全書
欽定重訂大金國志卷十七
　　紀年
　　　世宗聖明皇帝中
(戊/子)大定八年春正月詔増𣙜塲
　自南北通和後始置𣙜塲凢𣙜塲之法商人貨百千
　以下者十人為保留其貨之半在塲以其半赴南邊
　𣙜塲博易俟得南貨回復易其半以徃大商悉拘之
　以俟南賈之來蔡泗唐鄧秦鞏洮州鳯翔府置塲宋
　亦於光州棗陽安豐軍花靨鎮盱眙軍皆置塲海陵
　興兵諸𣙜塲皆罷至此復舊仍令凑集去處増置以
　聞
秋七月以水澇遣使巡撫流亡人户
特命疏决繫囚
　詔以疏决繫囚例為文具諸路淹獄動二三年在京
　者朕當親决不以暑月為拘其諸路獄案經久者取
　其尤而罰之
(己/丑)大定九年春二月命禮部侍郎完顔伯林徃遼東渤
海一帶詢訪官吏治狀按舉黜陟所至問民疾苦
詔以完顔建忠為左丞相赫舍哩烏爾古為右丞相翰
林直學士楊伯雄為參知政事
冬十月廢北京府行臺省
(庚/寅)大定十年春正月祀南郊望日大射於燕山之北大
閲兵師五日而罷
詔以去年臨洮府路蘭秦河㑹州旱人民大饑命所在
官司存恤(按大定八年水澇十年臨洮/等處旱金史五行志皆不書)
夏五月宋遣范成大來為祈請使
　為陵寢受書二事也國書報之大畧云和約再成界
　山河而如舊緘音遽至指鞏雒以為言援昔時無用
　之文凟今日既盟之好既云廢祀欲申送逺之懐止
　可奉遷即俟刻期之報至若未歸之旅櫬亦當並發
　於行塗抑聞附請之詞欲廢受書之禮出於率易要
　以必從於尊卑之分何如顧信誓之誠安在事當審
　處邦可孚休
　自熈宗講和後所定受書之禮北使捧書升殿北面
　立榻前跪進南帝降榻受書以授内侍世宗初立遣
　使徃宋報登位使取書以進及後來再和循舊例降
　榻受書畢復御座至是宋帝悔之因其報問使還及
　其年遣李若川賀帝尊號悉命(口/)陳祈削此禮不報
燕羣臣於同樂園之瑶池
　帝因語及古今帝王成敗之跡大率以不嗜殺人為
　本數年休兵民力少蘇惟獨貪殘之吏去朝廷稍逺
　恐為百姓之蠧宜時加稽察以革其弊知中書省貝
　勒稽首曰陛下言及此社稷之福也
(辛/邜)大定十一年春正月祀太廟
制諸州嵗貢三人
三月己丑朝日於東郊
夏五月宋遣使趙雄來賀帝生辰重附國書
　宋國書曰比致祈懇旋勤誨緘欲重遣於軺車恐復
　煩於館舍惟列聖久安之陵寢既難一旦而驟遷則
　靖康未返之衣冠豈敢先期而獨請再披諒諭之㫖
　詳及受書之儀葢今叔侄之情親與昔尊卑之禮異
　敢因慶禮薦布忱誠尚冀允從俾符企望葢去年范
　成大所得本國報書以欽宗梓宫為辭也
宋使趙雄入辭我國使臣宣諭
　諭云跪聴㫖歸日傳諭宋皇帝向來初請和日宋朝
　來祈請徽宗靈柩已送還了今再講和宋國自當來
　祈請欽宗靈柩父子同塟以時奉祀前日來使却妄
　請鞏雒山陵上國止許奉還并許其就發還欽宗靈
　柩上國已令搬取在此俟來報聞今因聘使來輒附
　書稱久安陵寢難以輙遷并及靖康靈柩亦難獨請
　則向來已許遷送者今反辭以為難於義安在朕念
　欽宗嘗在宋國作帝尚爾權塟深可憫恤今宋國既
　不欲請上國却當就鞏雒山陵奉塟竟無一語及受
　書事
冬宋遣莫濛來充賀正旦使
(壬/辰)大定十二年春宋使莫濛入見(按此上二條原書莫/上並衍充字據宋史)
(刪/正)
　時正月三日本國錫晏前後循例無違者濛獨毅然
　以宋朝國忌不敢簮花聴樂為辭争辨久之帝從其
　請就館賜食
河東河北大饑流人相枕死於道詔所在開倉賑恤冀
莫澤潞絳解州盜賊大起詔元帥布薩忠義等討之(按/金)
(史本紀布薩忠義薨於大定六年此/於是年書忠義討盜賊殊為舛誤)
　嘯聚山谷散而復合有連十數村屠之累及無辜而
　强壯迸逸竟不能制
秋八月皇太子允升薨
(癸/巳)大定十三年春二月獵於南山
詔以頻年水旱百姓饑斃分遣使者開倉賑恤仍斷食
粟之畜
夏四月詔諸路有粟之家供年之外悉貸饑人
西夏遣使來貢
五月壬申朔日有食之
(甲/午)大定十四年冬十一月甲申朔日有食之(按原書此/條係於大)
(定十三年五月日食之下大陽無一嵗頻食之法考金/史宋史通鑑綱目癸巳年日食於五月甲午年日食於)
(十一月原書必係/博冩舛錯今改正)　是嵗宋孝宗淳熈元年
(乙/未)大定十五年秋九月詔年老之人無注縣令(按原書/是年不)
(載事實今/據金史補)
(丙/申)大定十六年春正月帝御正隆殿受印寳一曰承天
休延萬億永無極二曰受命於天既夀永昌三曰天子
之寳四曰天子行寳五曰天子信寳六曰皇帝之寳七
曰天子神寳八曰御書之寳九曰皇帝恭膺天命之寳
十曰天下同文之寳置符寳郎𨽻門下省大朝㑹則陳
之
　初尼雅滿南征取宋京師盡取宋朝所有玉璽寳印
　此恐即是南宋之物
夏四月宋遣左司諫湯邦彦來充申議使請河南陵寢
之地
　邦彦至燕帝拒不納既旬餘乃命引見夾道皆控弦
　露刃之士邦彦大怖不能措一辭而出國中遺賜物
　件邦彦受之如宋朝禮物則帝不受也宋帝大怒流
　邦彦於新州自是河南之役始息不復遣使矣
(丁/酉)大定十七年春正月賑大名府路饑
　恩濮滑三州特甚民流亡莩死不可勝計
詔天下勸民田視每嵗所入以為官吏殿最
以吏部尚書完顔世卿參知政事以權直學士院竇耆
年同知中書省事
夏四月三日帝與太子諸王在東院賞牡丹晉王允猷
賦詩以陳和詩者十五人
　烏珠子偉(按金史宗靈表烏珠二子長曰亨次曰音/徳亨於貞元二年為海陵所殺至正隆六)
　(年復殺音徳此云烏/珠子偉必係舛誤)探知其意直前頓首言曰國家
　起自漢北君臣將帥皆以勇畧戰争故能㓕遼㓕宋
　混一南北諸番畏懼自近年來多用遼宋亡國遺臣
　以富貴文字壊我土俗先臣昔在順昌為劉錡所敗
　便歎用兵不如天㑹時皆是年來貪安漸為人侮今
　皇帝既一向不説著兵使説文字人朝夕在側遺宋
　所傳之主聞是有志報復今蒙古不受調役夏人亦
　復侵邊陛下舍戰鬬之士謂其不足與語不知三邊
　有急把作詩人去當得否帝黙然左右皆駭目相顧
　知内省事余萬福向前扶之曰皇帝方歡飲郎君却
　作苦惱人語耶扶起去之自是文武分黨如氷炭矣
(戊/戍)大定十八年春正月翰林侍讀學士張酢吳與權等
入對於便殿因言及邊防事
　酢等上言曰軍政不修㡬三十年矣闕額不補者過
　半其見存者皆疲老之餘不堪戰陣大定初已萬萬
　不如天㑹時今沉溺晏安消磨殆盡願與大臣講明
　軍政以為自立之計帝從之
秋九月西夏遣將博囉哈雅來攻麟州陷之
　夏師至宕遵源卭都部首領禄東賀密與之通畨僧達
　喇者約日為應我師與戰禄東賀從中叛去與西夏
　兵首尾來擊我師熸戊子麟州城陷夏人虜金帛子
　女無數并毁城而去
　
　
　
　
　
　
　
　
　
　
　
欽定重訂大金國志卷十七
欽定四庫全書
欽定重訂大金國志卷十八
　　紀年
　　　世宗聖明皇帝下
(己/亥)大定十九年春正月太子允升賊殺其弟晉王允猷
事覺奔和龍帝遣完顔宇追殺之并誅其妻孥八十餘
人
　晉王宫僚張克已延晉王允猷宴於南凉觀三鼓方
　散晉王因寢及晨觀門㣲啟有血衣擲地側衛直赫
　圖亟徃視之晉王已殞胸口皆傷侍女四人亦死詔
　大興府捕賊甚急㑹前門失官錢有張覩遂寧等在
　市嬉遊花酒損廢金帛殆不勝算衆疑其盜官錢因
　擒之閲其箧有金五百兩皆太子允升所賜下獄鞫
　問乃知殺晉王者此輩實太子使之也縣密以聞大
　興尹完顔珪密奏帝召二府議之且疑其不然太子
　允升覺之詰曉㣲服佩三衛符出門晨夜奔馳凢三
　日至和龍(按和龍為慕容氏所都在遼水之西乃漢/唐之栁城縣司馬光通鑑以黄龍府為和)
　(龍胡三省已辨其誤此所言和龍葢亦指黄龍府而/言乃金之隆州利渉軍也但此書所載允升事本妄)
　(則其所言和龍城/之誤固不足辨耳)上遣明威將軍完顔宇馳騎追之
　宇年老不能馳逐允升至㑹同宣言南宫子孫弑逆
　我今在此發兵救國難國人聞太子至皆信自㑹同
　以北和龍以西皆受調發㑹宇至人心始疑宇至棟
　摩與太子遇宇宣詔且約日合戰至晡太子衆散詰
　朝宇進兵懸榜購募和龍人以允升首至有司請誅
　其妻孥凡八十餘人諡允猷為元悼太子(按金史並/無太子作)
　(亂事且此書既於大定十二年書皇太子允升薨又/於十七年書帝與皇太子賞牡丹又於是年叙太子)
　(殺晉王其自相牴/牾已甚謬妄無疑)
(庚/子)大定二十年亡遼遺族耶律幹罕為羣牧使(按金史/幹罕本)
(契丹之族先從薩巴為亂山前山後/諸羣牧皆應之非幹罕為羣牧使也)聚兵十萬自號後
遼皇帝結北地諸部為援帝遣宣徽使赫舍哩薩必為
元帥將兵八千以討之生擒幹罕割耳鼻五十車封薩
必為金源郡王右丞相(按金史海陵紀正隆六年契丹/諸部反世宗紀大定二年九月)
(右都監完顔思敬獲契丹幹罕餘衆悉平通鑑綱目書/幹罕之叛於正隆六年書幹罕之平於大定二年與金)
(史同此書於大定三年書幹罕餘黨奔宋亦與史合而/此年又書幹罕叛討平之上距幹罕之平已十八年又)
(按金史討平幹罕者為布薩忠義赫舍哩志寧完顔思/敬諸人薩必即志寧也忠義薨於大定六年志寧思敬)
(薨於大定十二年皆不至大/定二十年也此書舛誤殊甚)
　越明年薩必病篤帝問以國事對曰諸部强盛宜早
　圖之使彼無壯士方得帝首肯之然帝終仁厚不忍
　用兵也
七月立皇子昇王允恭為皇太子
　時帝有子七人長曰太子允升次曰昇王允恭次曰
　晉王允猷第三第四失其名次曰鄭王允蹈次曰衛
　王允濟太子既死允恭以次長當立(按金史宗室表/世宗子曰允中)
　(鎬王傳云初封許進封越與趙又進封漢又進封并/又進封鎬曰蘇尼趙王無傳曰薩魯越王無傳曰永)
　(功傳云初封鄭改封隋進封曹又進封譙又進封越/曰永成傳云始封潘進封豳又進封吳又進封豫曰)
　(永升傳云封徐與虞徙封隋改封曹又改宛又改䕫/曰允蹈傳云初封縢進封徐進封衛徙封鄭曰永徳)
　(傳云封薛王進封瀋進封豳進封潞與顯宗衛紹王/共十人其受封者皆在大定二十年之前此云時帝)
　(有子之人與史不合其/所言封國亦多與史異)
(辛/丑)大定二十一年春二月河東南北路地震平陽河中
府隰懷晉等州地震彌旬晝夜不止壊城壁屋宇人畜
死者甚衆詔官給錢瘞塟優恤死傷之家(按此年地震/金史五行志)
(不/書)
三月詔兖州之曲阜修宣聖墓賜其家子孫粟帛仍給
守視十人
　金國之初大軍至曲阜方發宣聖陵尼雅滿聞之問
　髙慶裔曰孔子何人對曰古之大聖人曰大聖人墓
　豈可發耶皆殺之故曲阜得全世宗時南北無事之
　久其崇文興化宜矣
(壬/寅)大定二十二年春三月詔恤民
　詔畧曰皇祖有訓非繼體敢忘聖人無心惟百姓是
　念朕丕承宏緒二紀於兹祗遹先猷不為不逺永言
　治理務在恤民萬方有罪罪在朕躬所以當饋興憂
　夕惕載懐者也今天下粗安海内無事可使人分巡
　風俗申達寃枉孝弟力田給以優復鰥寡孤獨時加
　賑濟其有蠧民害政之事一切罷行(按此詔大定美/政而金史本紀)
　(不/書)
秋七月集諸軍講武於宛平澤第賞有差(按金史本紀/是年七月宰)
(臣奏事上頗違豫宰臣請退上使終其奏/而此書乃言是月集諸軍講武恐有舛誤)
(癸/卯)大定二十三年春二月以尚書右丞張汝弼攝大尉
致祭至聖文宣王
(甲/辰)大定二十四年春三月壬寅如上京(按原書於此上/二年皆不載事)
(實今據/金史補)
(乙/巳)大定二十五年春正月長白山二龍見解角交戲而
去
　長白山在冷山東南千餘里其山禽獸皆白黒水發
　源於此舊名粟末河(按黒水即黒龍江其源曰敖嫩/色禽出克魯倫河源西北三百)
　(餘里之小肯忒山其出長白山者為松花江即古粟/末水下流合活同几河即古混同江松花江自源行)
　(三千六百里至查匪噶山之北方入黒龍江契丹國/志以出長白者為黒水此書仍之其於源流尚為未)
　(晰今姑仍舊文/而辨正之云)契丹聖宗改名混同江(按原書云契/丹太宗破晉)
　(改名混同江考遼史混同/江乃聖宗改名今改正)
是月雨土
三月鄭蔡潁等州大水命賑恤之(按此上三事金史/五行志皆不書)
秋七月以隆暑詔州縣决繫囚
(丙/午)大定二十六年春二月詔曰曩者邊埸多事南方未
賔致令孔廟頽落禮典凌遲女巫雜覡淫進非禮自今
有祭孔廟制用酒脯而已犯者以違制論
夏河東大水蝦蟇鳴於樹上(按此年大水金/史五行志不書)
是嵗東夷十一國朝貢
(丁/未)大定二十七年春正月元夕張燈琉璃珠瓔翠羽飛
仙之類不一至有以金珠為飾者都人男女盛飾觀玩
至十八日而罷
　金初無元夕張燈之俗己酉嵗有南僧被擄至闕遇
　上元以長竿引燈毬表而出之以為戲太宗見之大
　駭時有南人謀變事泄而誅太宗疑是人欲嘯聚為
　亂刻日時立此為信命殺之後數年至燕始識之至
　今遂盛
三月皇太子允恭薨詔立原王璟為皇太孫
　允恭二子長曰豐王珣次曰原王璟璟嫡孫也(按金/史太)
　(子允恭薨於大定二十五年皇太孫之立則在是年/也又史宗室表顯宗子七人曰琮鄆王曰環瀛王曰)
　(璜霍王曰琦瀛王曰玠温王其二人為章宗宣宗豐/王珣即宣宗也此謂太子薨於是年又謂允恭惟二)
　(子皆與/史不合)
(戊/申)大定二十八年秋七月京兆府路總管摩綽錫爾丹
以卧沙羊入獻
　闗西羊出同州沙苑大角虬上盤至耳最佳者為卧
　沙細肋錫爾丹所貢即此羊也
冬十月宋太上皇帝殂廟號髙宗遣司農少卿邢璞來
為告哀使
　璞至汴京國中賜宴欲行樂璞持不可自朝至夜漏
　下三十刻璞持議益堅國中不能奪竟撤樂怱遽而
　罷至燕京閣門又令南使服吉帶入見璞又持不可
　日將午入見殿上皆淺黄帷幄乃知帝本無他意也
　(按宋髙宗之喪使邢璞至金為告哀使金使弔又使/京鏜至金為報謝使宋史辭樂事見鏜傳羅大經鶴)
　(林玉露所載亦同此/書以為瓉事誤也)
(己/酉)大定二十九年春宋以中書舍人鄭僑充賀正旦使
閤門張時修副之
　僑等以嵗暮抵燕時帝病已篤傳㫖使人免朝見令
　就東上閤門進書僑與時修力争以為東上閣門者
　乃臣子進獻表章之地本朝皇帝國書豈當於此投
　進徃復争辨相持至日晚乃令且就館至漏下十數
　刻忽傳帝命(按原書云至漏下數十刻乃令且就館/相持至日晚忽傳帝命云云前後倒置)
　(今改/正)以使人欲面進書今已過期可遣還明日帝崩
　實大定二十九年正月二日也(按金史本紀大定二/十九年正月壬辰朔)
　(上大漸不能視朝詔遣宋髙麗夏賀正旦使還癸巳/上崩於福安殿交聘表云大定二十九年正月壬辰)
　(朔宋顯謨閣學士鄭僑廣州觀察使張時修等賀正/旦上大漸宋正旦使還通鑑綱目淳熙十六年己酉)
　(春正月金主雍卒孫璟立二月帝傳位於太子則是/世宗之崩在大定二十九年己酉嵗而鄭僑張時修)
　(乃二十九年賀正旦之使原書於是年書宋孝宋禪/位於二月書宋賀正旦之使於冬而謂世宗之崩為)
　(大定二十九年餘二日據其説則世宗以庚戌年正/月二日崩與金史宋史通鑑綱目皆不合其誤無疑)
　(今改/正)
太子允恭早卒皇太孫璟即位上帝諡曰光天興運文
徳武功聖明仁孝皇帝廟號世宗追諡允恭為體道宏
仁英文睿徳光孝皇帝廟號顯宗(按原書云追諡帝為/世宗允恭為顯宗殊)
(為舛畧今據/金史補正)
世宗寛仁愛人雅有大度厯事兩朝親見干戈之荼毒
崎嶇日久心頗厭之中原百姓不堪海陵之虐而大名
王友直之徒相繼並起遼東渤海之衆服其賢厚而正
隆渡江之鋭意挫於謳歌之地適南北未定猶有交争
和好既成迄三十年無寸兵尺鐵之用嘗遇饑年每命
所在官司開倉賑恤諸國朝有見其强盛而致疑者終
不肯加曖昧之誅是致户口殷繁充實北人謂之小堯
舜云
二月宋孝宗禪位於皇太子是為光宗自稱太上皇移
居重華宫
　
欽定重訂大金國志卷十八
欽定四庫全書
欽定重訂大金國志卷十九
　　紀年
　　　章宗皇帝上
章宗皇帝名璟世宗皇帝孫顯宗允恭之子也㓜好學
善屬文寛裕温和朝野屬望母趙氏即故降授千牛衛
將軍鄆王楷之㓜女(按金史章母曰孝懿皇后圖克坦/氏父為圖克坦貞母為梁國公主)
(此乃以為宋鄆王/楷之女謬妄殊甚)世宗時封原王為正嫡孫遂得立為
嗣居春宫未及二年而世宗崩大定二十九年春正月
甲午即皇帝位(按金史章宗紀正月癸巳世宗崩即位/於柩前此云甲午即位與史差較一日)
二月文武百官各増二級甲辰祀上帝於南郊乙巳享
太社丙午享太廟
三月賜髙年孝悌力田者粟帛有差鰥寡孤獨優加賑
恤(按此上二條原書並在明昌元年考金史章宗紀大/定二十九年春正月癸巳世宗崩即皇帝位於柩前)
(丙甲詔賜内外官覃恩兩重三品以上者一重免今年/租税鰥寡孤獨人絹一匹米一石此皆大定二十九年)
(事原書誤以世宗崩於庚戌嵗而章宗為不踰年改元/故皆書於明昌元年今改正至郊社享廟金史本紀不)
(書而大定二十九年二月辛酉朔則不得有甲辰乙巳/丙午三日或為明昌元年事亦未可知但原書既與文)
(武增□事達書而他又别無可據/姑以類移書於此而附識其疑云)
(庚/戍)明昌元年春正月大赦天下改元明昌(按原書書大/數改元於明)
(昌元年之前今據/金史本紀改正)
遣大臣廵視天下風俗
夏四月翰林學士兼樞密院張克已叅知政事
　以有建儲之勲也
左僕射知中書省貝勒加大保同知中書省王昌禹為
右僕射直學士吴與權兼侍中
夏國冦嵐州又冦石州(按懋昭誤謂章宗不踰年改元/故以大定末年事係於明昌元)
(年其金史可據者業已改正至此上四條/考之金史尚無明據姑從原書係於是年)是嵗宋光宗
紹熈元年
(辛/亥)明昌二年春正月加上皇太后尊號曰夀福御宣華
殿集百宫及宫人内外命婦大列妓樂又縱諸伶人百
端以為戲樂(按懋昭以章宗為不踰年改元其書上皇/太后尊號於明昌二年實則明昌元年也)
(然考金史后妃傳明昌元年世宗服未終禮官議以五/月奉上冊寳后以禮所未安弗許上諭有司待來年竟)
(以二年正月崩於隆慶宫據此則此禮實未嘗行且太/后以世宗服未終不受冊寶又安有列妓樂為戲樂乎)
(今姑從原書書於二/年而辨正其妄云)
三月拜經童為相
　經童者僧童也(按金取士之目有七而經童為其一/經童謂童子之能通經者金胥持國)
　(由經童入仕至㕘政見金史及歸濳志故宋人傳檄/有經童作相之語此乃以經童為僧童此與郢書燕)
　(説何異姑存/而辨正之)
夏五月封監女為妃
　監女者大金有宫監凡用兵所擄婦女良者皆入此
　監以為奴婢所不齒者是時内庭之事惟貴妃之言
　是用外庭之事惟竒爾李㸃檢之説是從(按竒爾李/妃之兄)
　於是朝綱不振軍民胥怨(按金史胥待國為叅知政/事在明昌四年李氏封妃)
　(本紀在五年后妃傳在四年此/皆書於明昌二年與金史不合)
回鶻國使來貢
西夏陷鄜坊州又攻保安軍
(壬/子)明昌三年春二月内侍江淵除内都知省益恃恩用
事
　帝之登極也尊禮大臣事不自决召朝臣有文學者
　及禮學官於宫宴㑹令以經義相質手筆措問酒酣
　各賦詩盡歡淵出入宫掖大受四方餽送國體始弱
　矣
(癸/丑)明昌四年冬十月誅鄭王允蹈
　允蹈世宗第六子也於屬為叔先是太子允恭既薨
　允蹈次長當立樞密院張克已以宫僚私意賛立太
　孫然允蹈性寛厚母亦趙氏(按章宗母圖克坦氏而/此書妄以為趙氏則其)
　(言允蹈母亦趙/氏者葢亦妄耳)逺避恩寵中外無黨世宗稱其局量
　諸武將謂其有外家風不甚附之太孫既立每見之
　有愧色是時帝日久酣飲外間奏章不許通京師謡
　言云東欲行西欲飛中間一路亦垂垂我醉不醉知
　不知完顔髙完顔志同見人心危疑且聞帝嘗憾之
　密謀立鄭王而鄭王實不知也(按金史允蹈傳郭諫/言鄭王相貌非常又)
　(崔温焉太初私論䜟記王信其説隂結内傳鄭雨兒/伺帝此言完顔髙完顔志同謀立王而王不知與史)
　(不/合)其妹夫唐古布拉(按金史作/布拉覩)兄察為統軍與髙等
　相得㑹於菩提寺髙泣謂察曰皇帝昏惑不能君道
　公可與弟同達意於鄭王王必許之由是謀議漸廣
　髙從兄中山守志同弟志寧為從中起内侍俞三徳
　素惡江淵髙密結之伺帝動静為應㑹唐古家二奴
　以資易馬與張衛為布拉所逐且送大興府鞭之唐
　古婢春英先與張通布拉不知也一日婢立於看位
　見張從外來隔窻呼之與語告以駙馬與衆謀立鄭
　王二奴詣大興告變大興尹蕭宗裔送二奴各囚一
　所責狀言之皆同遂密奏帝時帝與鄭宸妃張媫妤
　皆醉卧未興申漏六刻江淵以水沃面徐告其故夜
　遣東隊主李白曜西隊主張飛龍御前將軍完顔赫
　徳分兵擒捕置獄㑹同館獄成鄭王允蹈及駙馬都
　尉唐古布拉同母妹新興公主榮安公主並賜死(按/金)
　(史允蹈傳但言澤國公主長樂賜死又傳云允蹈妹/韓國公主適河南統軍使布薩揆欲取其軍為助與)
　(妹澤國公主長樂謀使駙馬都尉布拉覩先請婚於/揆以觀其意揆拒却其婚使者不敢復言韓國澤國)
　(葢即新興榮安之進封但揆既拒絶/布拉則韓國不當並誅史言為允)同逆夷三族其
　誅鄭王詔書云天下一家詎可窺於神器公族三宥
　卒莫逭乎常刑非忘根本骨肉之情葢為宗社安危
　之計亦由凉徳有失睦親乃於間嵗之中連致逆謀
　之起恩以義掩至於重典之亟行天髙聴卑殆非此
　心之得已興言及此惋歎奚窮
　是時帝淫佚自用聴讒多疑既誅允蹈又黥其伯允
　中於平陽(按金史鎬王允中以明昌/六年賜死未嘗言其被黥)
(甲/寅)明昌五年春正月大通節度使愛王大辨據五國城
以叛
　大辨鄭王允蹈之子也初允蹈三子大辨居長年十
　六明斷果决封遂寧郡王明昌初遷封愛王大辨間
　常説其父曰太孫既立大人處嫌疑之地宜思避禍
　不如乞外鎮可以自安允蹈不從然東宫黨(按章宗/既即位)
　(則其故宫臣安/可復稱東宮黨)以其性寛厚不疑且太妃與允蹈母
　為姊妹每相慈愛故張克已等獨以大辨為疑方大
　辨之生也其母蕭氏夢一人騎馬持刀自南而至稱
　云南紹興主遣來覺而與其姑言之及生趙氏捧之
　而泣曰汝自南來耶尤鍾愛撫育世宗以其母死俾
　在趙貴人處年十二始遣出㑹蒙古累冦邊大臣議
　遣親王統兵鎮撫大辨乃請行世宗以其年弱不許
　完顔赤曰愛王雖年少然志氣明决度必可任遂遣
　之至鎮大得諸夷之心及允蹈之誅也其奴樵夫者
　急遣人徃報愛王使為備越三日以密詔令五國副
　都統耶律康孫殺之既至康孫與其腹心完顔天應
　謀天應得密詔許諾徑携以入示愛王垂淚言曰四
　大王已死郎君當若何愛王曰公欲見殺我無可奈
　何天應曰天應受大王父子大恩今日主上所為非
　人理不可坐受戮辱盍思為救國雪恥計愛王起拜
　曰惟公命翌日嚴備延康孫入徐謂曰有詔見殺耶
　康孫知事泄哀泣祈出都典客古巴桑曰無此事大
　王且勸中大使酒康孫垂淚飲之急上馬至驛而死
　次日愛王為父發哀内外諸門悉皆嚴備調發上國
　兵七萬為守城計三路提㸃万俟兀馳驛奏愛王叛
　國
帝遣東安王瑜將河北兵五萬武定王瑶將燕兵五萬
討愛王國兵敗績
　瑜等至桑乾州遇愛王將古巴桑與戰河北兵大敗
　瑜僅以身免
三月大起河東陜西路簽軍一十五萬上京路簽軍五
萬命東安王瑜完顔進等分路攻討約㑹於五國城
　愛王聞大兵至憂懼不知所出掌書記何大雅説愛
　王曰主上以君討臣今兹之來勢頭甚重萬一戰而
　不㨗後將誰繼不若求援於韃靼(按原書作大朝懋/昭金人而後歸於)
　(宋此書進於端平元年下距宋亡尚四十年而書中/稱元曰大朝稱元帥曰大軍稱元將曰大將元使曰)
　(天使葢必經元人改竄耳元至世祖至元八年始改/國號至元以前尚號䝉古又是書於大安三年云韃)
　(靼至是改稱大蒙古國則是書自大安三年以前當/稱韃靼大安三年以後當稱蒙古今悉改正以從其)
　(實且以别内/外之辭云)愛王許諾遣大雅徃聘約以子雄為質
　破國之後軍儲金帛惟其所取許之
夏五月完顔進等擊敗古巴桑於東堙津和寳努築壘
北狐口邀奪進糧帝又遣蕭繖努等伏兵破殺之
　進等兵至東堙津古巴桑戰敗退保五樓城進追至
　城下因圍守之愛王遣親將和寳努當北狐口兩山
　之間築城堡堅守不動糧車至輙為所奪進軍乏食
　天時方暑率皆饑困二十七日帝遣完顔宗慶徃攻
　寳努壘以通運路内樞密王漸固争謂宗慶輕鋭無
　謀用之必敗事宗慶亦不欲行乃遣蕭繖努李用辰
　徃繖努將至北狐口天漸明大霧四起遣上國兵四
　千人藏伏北狐之下以糧車自東路上鳴鼓張旗運
　夫呼嘯和寳努出兵襲之勝負未定伏兵倐起奪其
　城植旗於上和寳努兵顧見之皆驚潰寳努自殺運
　路遂通
何大雅求援韃靼兵至五樓完顔進等與戰敗績
　時愛王見勢急其妻兄烏勒沁與子雄守城自徃北
　地至平天漠而大雅將兵已至愛王大喜以手指天
　乃下馬與韃靼首將稽首相見奉獻金寳十車首將
　喜曰大王無慮待郎與戰(北人言我/為郎也)兵將至五樓進
　等與戰北人秃體火撾以入以一當百進兵大敗乘
　勝襲逐至和龍東津(按愛王之事不見於史如此書/所言則喪師失地其為變故不)
　(少何以金史紀傳殊無一語及之又考元史本紀元/太祖六年始興師伐金當金衛紹王大安三年章宗)
　(之時雖已稱帝然尚未叛金太祖本紀云初帝貢嵗/幣於金金主使衛王允濟受貢於靜州帝見允濟不)
　(為禮允濟嗣位欲俟帝再入貢害之帝知之遂與金/絶元聖武視征記云金承相完顔襄帥兵逐叛者北)
　(走上聞之率兵自鄂諾河追討金主授帝為察罕圖/嚕完顔襄為丞相正當明昌時也則章宗時元未伐)
　(金明矣此書所言愛王興師又言元師助愛/王伐金大舉深入大書不一書皆妄言爾)
六月宋孝宗殂嗣帝光宗卧疾猶未能出就内中成服
秋七月宋光宗禪位於皇太子是為寧宗遣使鄭湜來
告登位范仲壬副之
(乙/邜)明昌六年自愛王之叛師旅大喪帝頗憂之太后亦
勸帝勤國事江淵等每以歡言解之曰兵師雖敗死亡
無多鄭宸妃執盃勸帝遂歌解愁曲且曰用兵勝敗亦
是常事外間人喜禍欲皇帝成疾帝喜復縱飲達旦以
是為常
　宸妃者故南宋華原郡王居中之曽孫女也在世宗
　晚年甚嬖之江淵及内侍江從一李璉侍上宴因言
　昭儀善舞帝見而喜令淵納之集慶宫晨夕徃焉帝
　時或酣醉日昃不果視朝三省黄案委令裁决昭儀
　或坐膝上批詔内降慧黠便媚善能詼諧淵等各獻
　珍寳服玩以相固結太后以為言帝令改姓鄭氏號
　宸妃(按章宗之寵妃為李元妃所稱李師兒者也㨿/此書則妃本鄭居中之曽孫至是改還原姓故)
　(是書於此後皆稱鄭宸妃此説雖不見於金史或史/文疎畧亦未可知但史云李氏以監户女子入宫歸)
　(潜志云李氏家因罪没入宫為奴婢屬監户李氏少/給事太后章宗見而悦之則是李師兒第出於㣲賤)
　(而已而此書乃云曽為世宗所寵加章宗以聚麀之/醜其為誣衊大矣泰和南征宋人傳檄有經童作相)
　(監女為妃之語若果章宗納其父妾檄中斷無不言/則此書之妄可知又章宗雖非令辟然史言其尚有)
　(志於治而此書詆訾不遺餘力意懋昭必不得志於/明昌泰和之世故歸南以後遂肆其誣妄如此錢曽)
　(以為無禮於其君/之尤者非遇言矣)
是嵗宋寧宗慶元元年
(丙/辰)承安元年内侍御江淵恃寵擅權完顔偉上疏切諌
淵諷御史臺劾黜之
　時江淵用事太后與帝皆信之淵公受賂遺除拜生
　殺皆出其口或以事故不入則機務填塞不即報下
　張克已等朝夕其門夏人入冦河東陜西喪師連年
　淵皆不即以聞完顔偉上疏諌在都堂慷慨謂右諌
　議鄭遂良曰太宗皇帝與忠獻王忠烈王百戰以有
　天下忠烈王臨終以夏人䝉古為憂遺奏極切今乃
　内外偷安惡聞敵患獨不聞耶律趙氏將亡之時乎
　淵聞而惡之諷東臺御史劾其罪除名為民徙居代
　州偉乃忠烈王烏珠之次子也年已六十性耿介習
　兵事偉既貶中外愓息(按金史太后崩於明昌二年/烏珠子二人皆為海陵所殺)
　(此所言與/史皆不合)
(丁/巳)承安二年時天下大旱山東及澤潞間冦盜屯結有
至萬餘人者乃遣龍虎將軍張天翼統兵討之軍裝不
給兵士怨詈江淵弟為監軍使奏乞資賞不能得及潞
州連敗於賊天翼死焉
　先是樞密院奏遣右統軍完顔髙副統軍完顔志同
　討之凢七萬人給錢五千軍裝悉令自製髙見樞密
　謝世虛言軍士怨詈恐不堪用翼日奏事帝曰髙等
　欲以此相恐懾耶二人皆罷别遣龍虎將軍張天翼
　江淵仍奏遣其弟副都知省事江源監其軍秘監田
　邁奏曰宦者監軍唐之弊政趙氏常用之河東之戰
　忠獻王尼雅滿椎鼓大呼童貫以走太祖起自龍朔
　太宗討定兩河皆用功親總軍今忽變更舊制士心
　亦離不聴詰旦早朝邁坐於待漏院淵揚馬過罵之
　曰癡南虜敢言我家兄弟耶邁遂求出知鄭州淵怒
　其抵抗遂移潞州監督軍糧欲以乏軍興之罪令其
　弟害之邁哀祈於左僕射完顔守貞守貞言於淵遂
　寢新命至十二月丙寅天翼源辭行至㑹同館源聞
　所調之兵怨語籍籍懼為已害歸白其兄乞免行天
　翼因其懼令奏諸朝求添賜以結軍心有㫖從之然
　有司視為文具支給滅裂至安肅軍天翼懼變連奏
　乞厚加資賞有㫖令河東運司支辨及潞州與賊連
　戰皆敗天翼戰死冦勢遂張潰兵皆聚天井闗潞守
　張清臣不知為計急奏求援
(戊/午)承安三年春帝幸蓬萊院飲宴内侍都知江淵與焉
　時所陳玉器及諸玩好盈前其篆識多南宋宣和物
　帝惻然動色宸妃解之曰作者未必用用者未必作
　南帝但作此以為陛下用耳宸妃嘗與帝同輦過御
　龍橋見石白如雪歸而愛之白國主於蘇山輦至築
　巖洞於芳華閣凡用工二萬人牛馬七百乘道路相
　望㑹是冬賞菊於東明園帝登其閣見屏間畫宣和
　艮嶽問内侍余琬曰此底甚處琬曰趙家宣和帝運
　東南花石築艮嶽致亡國敗家先帝命圖之以為戒
　宸妃怒曰宣和之亡不縁此事乃是用童貫梁師成
　耳葢譏琬也顧見江淵又謂曰我嫌余琬來破壊我
　事却又忘了都知淵合手謝時朝政多秕名器混濫
　吏部尚書余淵明奏言旬日之間斜封補官凡二百
　人乞行追汰奏入不省起居郎兼諫院穆良器上疏
　諫貶濮州同知
　
　
　
　
　
　
　
　
　
　
　
　
　
欽定重訂大金國志卷十九
欽定四庫全書
欽定重訂大金國志卷二十
　　紀年
　　　章宗皇帝中
(己/未)承安四年春二月詔建太學於京城之南總為屋七
十有五區西序置古今文籍秘省新所賜書東序置三
代鼎彛爼豆敦盤尊罍及春秋釋奠合用祭器於是行
禮於辟雍祀先師孔子召郡國學生通一經以上者居
之公卿以下子孫並入學受業每季臨觀課其優劣學
徒甚盛諸生獻詩頌文賦者四百人
　帝博學工詩曽於雲龍川泰和殿賞牡丹詠詩時五
　月初也詩云洛陽榖雨紅千葉嶺上朱明玉一枝地
　力發生雖有異天工造物本無私
　先是顯宗亦嗜酒(疑當/作詩)曽於世宗朝右相石琚生日
　賜一詩云黄閣今姚宋青宫舊綺園繡絺歸里社冠
　葢盡都門善訓懐師席深仁寄夀尊所期河潤溥餘
　福被元元又次髙駢風筝韻云心與寥寥太古通手
　隨輕籟入天風山長水濶尋無處聲在亂雲空碧中
　皆得詩人風騷之㫖也
秋九月太后趙氏崩(按章宗母仁懿皇后圖克坦氏明/昌二年崩此云太后趙氏又書太)
(后之崩於承安四/年與史牴牾之甚)
　太后寢疾時帝入問起居宸妃亦至后曰我有一心
　願未遂宸妃能成我意乎我家三四百口為煬王所
　殺叢塚在和龍我欲創一寺在彼以追薦冥福嵗時
　奠享我不敢費公錢我自有錢七萬可以辦汝但説
　與皇帝要時省得我死暝目矣越旬太后崩宸妃以
　其遺留分與中外姻親及諸趙女之在京逺近者以
　手詔下和龍府(按遼之黄龍府金時為隆州/利渉軍金初無和龍府也)起大明
　寺造九級浮圖遣太后殿内侍侯衍徃監造務極壯
　麗且度僧三萬人施以度牒時征行調發民方厭苦
　有度僧之命逺近奔赴遂及五萬人於寺邊建八寺
　以處之右諌議胡列璧諌不省(按章宗太后為圖克/坦克氏此書以為趙)
　(氏又謂太后欲為趙氏/創寺薦福皆妄言耳)
　時國兵屢敗愛王據和龍以北凡國家始興之地皆
　失之帝見兵革未巳心亦憂之宸妃及諸御女多勸
　以酒嘗乗小馬命宫人携酒肴鼓樂徧趨池館意之
　所悦必留飲至夜嘗一日謂魯王琚曰蹈叔父子如
　此傚者必多人多勸我莫與汝等語琚泣曰兄弟不
　信尚誰信耶周公誅管叔蔡叔封康叔豈可以一槩
　疑之由是諸王皆緘黙
(庚/申)承安五年遣秘書監虞世奕説愛王以世襲王封竟
不得要約而還
　自愛王叛後北兵連年深入加以荒旱所在盜發故
　遣世奕説愛王而愛王不從
韃靼軍深入至斯波川駐兵十日以俟河氷合和龍帥
完顔大康集兵禦之於東津
　韃靼軍長驅而前愛王之兵在後大康令人椎氷伐
　柴薪燒川燎於岸刳木為舟中積熾炭氷不能合北
　軍在對岸愛王兵與之合自君子津濟
十二月丁酉韃靼軍陷上都城己酉陷和龍取東灤平
三州(按原書上都作大都灤作灤考金史地理志金無/大都亦無東州灤州據後言㑹寧陷失平灤破壊)
(則大都當作上都濼當作灤今改正但此/所言本妄其於京州之誤葢尚為小失耳)
余崇義遣人持重賂説䝉古襲草地韃靼軍聞之始退
師
　時大康兵潰其子根在城中與同知章去疾極力守
　城韃靼軍攻之凡十七日大城陷去疾退守子城北
　軍拆民屋為層樓用牛車挽橋梁石裝砲當之者糜
　碎二十九日和龍又陷遂取東灤平三州余崇義遣
　樞密官屬邱好古載金玉美女自山後出珠敦踰大
　漠渉東韓白龍城使於䝉古䝉古聞使至甚喜好古
　因説之襲草地可以大獲䝉古從之三月䝉古攻北
　部敗其衆於骨邱追襲餘兵徑至楊格城韃靼軍聞
　之始懼急回師然大興以北千里蕭條耕桑俱廢加
　以旱暵民不聊生
宋遣户部尚書郎中趙善義來賀生辰未㡬又遣都官
郎中吳旰為孝宗太上后崩告哀使
　善義還至雍邱因與國人争下車子處忽謂之曰爾
　方為北國所擾何暇與我交争莫待要南朝起兵夾
　攻耶其下共調䕶之伴使乃不争翼日伴使謂善義
　曰昨日國信尚書所言某等歸上頭莫須奏過否善
　義惶恐以醉為辭且謝之事聞趙善義遂坐奉使生
　事免官
　吳旰之使也趙善義未還國中以奉使驟來疑偵國
　中事故旰至盱眙未即約隂遣人至臨安伺之得其
　實而歸乃遣使來迓旰入境與善義遇於塗兩使分
　道而過各不相聞但私以片紙徃來而已
秋宋光宗殂
(辛/酉)泰和元年羣牧使耶律徳夀叛聚兵數萬以揚威為
大帥帝拜十一騎為元帥赫舍哩善樂為招討使將兵
三十萬以擊之誅徳夀揚威遂追其餘衆至草地凡六
十日而歸(按十一騎之義/未詳疑有訛脱)
冬浚界壕
　深廣三丈東接髙麗西達夏境列屯戌兵數千里防
　其復至
是嵗宋寧宗嘉泰元年
(壬/戌)泰和二年五月帝大宴於西凉觀
　鄂王資起白帝曰天時人事不順如此日已晡恐勞
　聖躬請駕興帝曰方與諸王公樂飲何勞耶資泣曰
　國兵屢敗邊地蕭條兩河盜起北兵雖退差凉復來
　豈是樂飲時也帝曰我嘗謂與公等相見偏説撓人
　心懐事資遂請退不許且曰王欲飲酖耶侍郎李西
　華前曰資是憂國然言之非時不足加罪帝曰卿等
　常自為一黨以非我耶自是多以暑熱不視朝日夕
　與宸妃及諸内侍為長夜飲
詔大興府擇民間女子十三嵗以上有姿色黠慧者選
三百人進入禁中教為酒令及勅習市肆歌勸酒
　大興尹完顔天穆奏稱天旱正屬祈禱索女恐招怨
　詈且非敬天修徳之事翼日有㫖降秩罷知耀州
(癸/亥)泰和三年時宸妃嬖幸用事軍中奏報悉令宸妃裁
决宸妃見有急切多屏不奏間有少㨗則以示帝且喜
且笑㑹寧陷失平灤破壊帝皆不知也一日謝世雲完
顔世卿奏言之帝始駭然顧問内侍直李汝回曰汝輩
更不説耶汝回曰章疏在宸妃處臣等何由得見世卿
曰太宗討趙氏之罪凡携其三千口來今日亂國家皆
是其女此㜸妖也世雲曰亂匪降自天生自婦人婦有
長舌維厲之階信哉
(甲/子)泰和四年春三月中天以北其色殷紅如血(按此事/金史五)
(行志/不書)司天官奏曰十年後主天下大亂帝怒曰如此全
盛豈十年能亂之乎
夏六月愛王發疾卒其子三大王雄立韃靼將共戍其
國且約以進兵雄以持父喪辭韃靼將怒遣其掌文官
顔飛責讓之
　初愛王定約以國家初起之地及故遼封疆自溝内
　以北歸之於北溝南則為已有累嵗結謀用兵愛王
　無分毫得也至是使來貢之雄畏懼而從
冬十二月雄𦵏父愛王於冷山遂從韃靼進兵(按郝經/陵川集)
(青城行云最苦愛王兩家族二十餘年不曾出朝朝㸃/數到堂前每向官司永□肉男哥女妹自夫婦靦面相)
(看寃更酷葢以章宗傷殘骨肉愛王一家皆遭禁閉而/其後金后妃赴元師於青城故言此以著天道好還之)
(意此書乃言愛王子三大王雄嘗與元師伐金則是愛/王之子女初未囚繫而借師以破金其寃亦少雪矣豈)
(必待青城之事乎/此可以知其妄也)
　
　
　
　
　
　
　
欽定重訂大金國志卷二十
欽定四庫全書
欽定重訂大金國志卷二十一
　　紀年
　　　章宗皇帝下
(乙/丑)泰和五年春正月韃靼軍至北陜口進次桑乾完顔
天穆天與皆力戰死之
　完顔天穆將兵五萬人與韃靼軍戰於北陜口自辰
　至酉我兵疲憊敵益添生兵我兵不敵天穆率麾下
　在前殊死戰及暮勝負未决天寒甚韃靼軍舉火彌
　漫山谷詰朝萬衆壓壘矢石如雨天穆命以刀車衛
　之隨開隨合日晚皆饑渴兵遂潰天穆傷甚左右欲
　載以馬輿先奔天穆曰不可吾曽大父為開國功臣
　吾為子孫不能救國之敗何面目見宗廟乎奮劍大
　呼瘡裂而死韃靼軍進至桑乾完顔天與聞其兄死
　憤甚持兵禦之於舊坪望見有虎皮䝉馬居中者直
　前以槊刺之不勝而死烏富呼烏蘭徳木収衆天都
　山兵不甚敗
二月韃靼軍退既出境三日平州始有警報烏富呼自
平朔引兵晝夜行至平州而大隊已去
三月韃靼軍陷末波城出白道敗統軍兵殺二戍將及
千户和勒博和
夏四月韃靼軍自飛狐道回河東嵐代州皆震
五月秘書監起居舍人韓伯獻奏稱敵人以生啗為糧
難於野戰請於敵人經由險要之地築城堅守乃遣使
督兵築古北口東陘二城
　伯獻上言敵國之軍生啗為糧戰陣之間不患饑渴
　則戰有餘力我兵與角力不暇則饑渴交迫易至疲
　憊以此較之野戰非所長臣乞於幽燕以北及敵人
　經由之地控扼險要不必與戰則其勢自沮兼牛馬
　槖駞之類並皆収牧置之城内彼無所掠則將自食
　其所有余崇義亦然之遣使者督兵築城時嵗饑耕
　獵皆廢河北河南山東之民貧悴饑疫無力以耕冦
　盜蜂起沿邊及遼西悉為北軍攻陷至此又遣調築
　城役及老弱婦女京畿之民素不習勞大興府及上
　京路帥守皆出榜勸諭謂敵若深入則民皆不保與
　其死於干戈之慘曷若勞苦於城郭之間由是民始
　遣隊伍就役至八月末築古北口東陘二城葢樓櫓
　未備而遊騎駸駸來矣
冬十一月北軍分兩道一自白檀一自靡陂奏至帝集
羣臣議之乃以徐王律明為統兵監軍我師敗績
　秘省及諸省官皆請遷都以避難聶希古正色曰此
　策之下者未可議徐王律明兖王天驥曰兵已逺來
　請自前徃議之翼日以律明為河東道統兵監軍律
　明至軍率衆鑿溝引白溝及白檀河以自固韃靼軍
　至水傍睥睨越三日風緊雪飛及曉氷厚五尺餘兵
　悉渡乃以炬火鎔氷撤壘屋竹木茅等盡燒於氷上
　其衆騰躍我兵大敗律明等僅以身免夜入秦長城
　㑹國中遣竇永固來援律明天驥令依山入城且報
　慶州令堅守北軍聞西夏之警乃回師
是嵗宋寧宗開禧元年
(丙/寅)泰和六年春正月詔求直言權叅政富察烏嚕條陳
備敵六事詔付省院詳酌施行
夏四月南宋遣鎮江都統制陳孝廣取泗州又取虹縣
統制許進取新息縣孫成取褒信縣王大節為江州都
統引兵取蔡州不克而潰
　帝得汴京留守完顔童奏晨起謂大臣曰南兵敢來
　可謂我國無人知樞密院余崇義曰陛下有天下之
　全豈偏方可比但近年不務勤儉天灾流行民窮國
　困南兵亦宜來但此不足慮只恐秋冬之間北兵必
　將復動西夏窺陜四國皆驚為可憂耳帝曰君勿他
　言我問南方事宜急圖之
　自隆興甲申南宋與我再和逮開禧丙寅凡四十三
　年是年五月丙戍宋寧宗内批北金世仇有稽報復
　爰遵先志决策討除宜頒詔㫖明示海内翌日下北
　伐之詔
五月遣平章事布薩揆為宣撫使駐開封
　宋鎮江都統戚拱遣人結漣水縣弓手李全焚我漣
　水縣(按宋史本紀戚拱取/漣水縣乃上年事)皇甫斌引兵攻我唐州敗
　焉池州副都統郭倬馬軍司李汝翼㑹兵攻我宿州
　亦敗倬等還至蘄縣我兵圍之倬執馬軍司統制田
　俊邁以與我師乃得免(按原書不言田俊/邁據通鑑綱目補)
六月宋李爽以建康都統侵夀州敗績田琳(按宋史/作田彬)以
建康副都統取夀春府
宋叛臣吳曦遣其客姚淮源來獻闗外四州之地求封
為蜀王帝賜以金印詔封為蜀王
冬十一月起民兵於河南十七萬入淮十萬入荆襄又
起河北十萬戎居庸闗及韓水大雞川以防北邊
　内外騷動民聚為盜始益衆矣
我師自清河口渡淮宋守將郭超失利遂進圍楚州偏
師趨棗陽軍又圍廬州守將田琳拒我師八日圍解又
圍和州取信陽軍圍襄陽府又取隨州(按原書誤作遂/州據宋史改正)
宋守將遁州人具香花迎拜斂兵不殺遂之徳安攻真
州於是濠州安豐及並邊儲戍皆為我兵所取又取西
和州
十二月圍徳安府為守將李師尹所敗取成州守臣辛
槱之遁攻六合縣遇宋師於西浦橋(按宋史本紀/作胥浦橋)宋師
大敗宋將郭倪棄揚州走𤓰洲渡(按金時分道伐宋布/薩揆兵三萬出潁夀)
(完顔匡兵二萬五千出唐鄧赫舍哩子仁兵三萬出渦/口呼沙呼兵二萬出清河口完顔充兵一萬出陳倉富)
(察貞兵一萬出成紀完顔綱兵一萬出臨漳舒穆嚕仲/温兵五千出鹽州完顔璘五千出來逺圍廬州和州至)
(六合者揆之兵也圍楚州者呼沙呼之兵也克西和州/及成州者貞之兵也趨棗陽圍襄陽克隨州遂圍徳安)
(者匡之兵也書中所叙未此/晰今據金史宋史附識於)
遣使吳端持詔印授吳曦於罝口曦自罝口歸興州以
帝命稱蜀王
諸將自淮南退師
　是月壬申夜興州天赤如血照地如晝自月初有兩
　日相摩於初晴之時至是復有此異(按此事金史/天文志不書)
是嵗䝉古却特特穆津即皇帝位於鄂諾河稱元年是
為元太祖(按原書不書元太祖即/帝位殊為疎畧今補正)
(丁/邜)泰和七年春宋遣盱眙小吏王文持書幣來行省完
顔弼(按金史本紀七年正月庚寅僕散揆還駐下蔡而/病丙申以左丞相宗浩行省於南京以代揆宋史)
(方信擩傳及通鑑綱目皆云信擩至汴見左丞相完顔/宗浩又金史完顔弼傳弼時為南京副留守行省之事)
(當以宋浩為主不應/舍宗浩而書弼也)右副元帥赫舍哩子寧(按宋史金/史皆作子)
(仁/)皆有和意
夏五月宋遣使方信孺來以通謝國信叅議和好
六月宋再遣林拱辰來使林仲虎副之
　先是信孺至河南行省求和元帥布薩揆許納南使
　(按宋史及通鑑綱目信孺三使金師其時行省元帥/為完顔宗浩布薩揆是年二月還至下蔡而卒此云)
　(揆納南/使誤也)且禮遣之信孺既得請揆復諭之曰已奏朝
　廷更得宣撫一書與西元帥乃善宋朝諭㫖安丙作
　書如所云且餉以藥物絹帛西帥啟緘却餽而令鳳
　翔路都統使完顔昱作書以遺宋大畧云當聴命於
　行省而已
宋誅其叛臣吳曦所獻國中四州旋為宋人所取
宋遣三使來國中一通謝一告哀一賀生辰(按是年五/月宋成肅)
(太皇太后上仙/故有告哀使)
　通謝使者林拱辰是也國中遣迓使宣諭曰皇帝聖
　㫖南使中惟李壁吳琚(按金史完顔宗浩傳/交聘表皆作吳琯)朱致知
　李大性四人言語可信當遣來議事今所遣小使且
　還
　時我所索於宋者五事一割兩淮二増嵗幣三犒軍
　金帛四取歸正人及陷没州郡五取韓侂胄首級由
　是韓侂胄聞之大怒復有用兵意
冬十一月乙亥宋人殛殺韓侂胄於玉津園側
十二月宋遣許奕吳衡來充通問使
　并言開禧權臣授首故也(按原書於泰和七年十二/月書宋遣許奕吳衡來使)
　(八年春書宋仍遣謝奕來使而分註云并言開禧權/臣授首故也考金史交聘表及宋史本紀是時惟遣)
　(許奕使金初無謝奕且許奕之使在侂胄既誅之後/國書中必言侂冑之誅以謝金豈有此時不言至春)
　(方遣使言之葢許奕之使在十二月其至金當在明/年之春原書遂致複出又訛許奕為謝奕今改正)
(戊/辰)泰和八年春宋梟韓侂胄之首於兩淮
帝遣諭成使完顔侃喬宇使於宋
　由是和議復成以大散闗及濠州歸於宋
夏五月甲子太白經天(按金史天文志七/月朔太白畫見)
西夏遣使求援於我帝不應
　先是泰和六年帝大發兵侵韃靼諸糺(按金史兵志/有部族乣軍)
　(字書無糺字此書作/糺疑乣即糺字之變)生蕃也鄰接北邊號曰驍騎有
　衆三萬盡數起發南伐次年罷兵和好諸糺還國因
　賞不均皆叛北歸太學生李藻上書言宫中事帝大
　怒勅斷杖一百牛逢辰白綸田廣明者亦上書勸北
　伐帝以為擅欲興師規圖進用亦皆杖一百由是四
　人挈其家亡之北地相與獻謀又有諸糺輸其力於
　是北軍益鋭恐西夏議其後乃大舉兵攻之至是西
　夏遣使求援帝不應臣僚諌曰西夏既亡必來加我
　不如與西夏首尾夾攻可以進取而退守帝曰敵人
　相攻中國之福吾何患焉不聴
冬十一月丙辰帝崩在位十九年(按章宗明昌盡六年/承安盡五年泰和盡)
(八年凡在位十九年原/書誤作二十年今改正)
章宗性好儒術即位數年後興建太學儒風盛行學士
院選五六人充院官談經論道吟哦自適羣臣中有詩
文稍工者必籍記名姓擢居要地庶㡬文物彬彬矣惜
其十年以後極意聲色之娛内外嗷嗷機事俱廢間出
視朝不過頃暫回宫與鄭宸妃李才人穆昭儀並馬遊
後苑因留宴俟月上奏鼓吹而歸以是為常張天貴江
淵等用事聾瞽昏荒朝中陳奏便宜多不省覽愛王叛
於内邊釁開於外盜賊公行道路充斥邊疆多事兵連
禍結矣　是嵗宋寧宗嘉定元年
　
　
　
　
欽定重訂大金國志卷二十一
欽定四庫全書
欽定重訂大金國志卷二十二
　　紀年
　　　東海郡侯上
東海郡侯名允濟世宗第七子也章宗朝封衛王為奉
聖軍節度使又權參知政事行省事於河北章宗崩無
子而世宗之諸子惟允濟在章宗所嬖内侍李新喜傳
遺詔於尚書右丞薩克蘇(即完/顔匡)共立之十一月丙寅允
濟即位(按金史衛紹王紀丙辰章宗崩完顔匡等傳遺/詔立衛王即位於柩前此作丙寅與史不同考)
(是月丁酉朔至丙寅巳踰月果爾則/史當書十二月即位葢此書誤爾)拜薩克蘇太師領
三省事封申王詔羣臣先縁事故罷者悉復叙用之其
見居官者並増爵位各有差
詔北邊連年用兵肝腦塗地貧人困悴言之惻然可令
所在官司存問賑恤
(己/巳)大安元年正月改元大赦天下
二月帝親祈天告祖宗之靈而誓衆鋭欲北征聴羣臣
之諫而止
　敵人聞帝新立而喜曰彼老懦無能為不足畏也遂
　决意南侵
熒惑入太微垣犯執法(按金史天文志十月乙亥月食/熒惑嵗星犯左執法宋史嘉定)
(二年二月乙酉火星/犯太㣲垣上相星)
秋七月丙申詔百辟求言
　是嵗不稔自四月至六月不雨内出寳器及圖書文
　畫付雜買塲賣又諭民納粟補官時州郡無富室迄
　無應命聞西夏及北方稲麥皆熟時陜西差稔河南
　髙田種不入土獨齊魯之間田差有秋(按金史五行/志承安二年)
　(自四月不雨至於六月雨/復不止此誤書於元年)
(庚/午)大安二年春二月詔河東河北沿邊募饑民修水利
令所在官司任責
三月詔内外百官條陳禦敵之䇿又詔去嵗荒歉所在
流民失業在處閒地曠土甚多官為給其牛種貸以資
糧候嵗有成官司量與收入
夏六月丁巳朔日有食之
(辛/未)大安三年春禮部兼太常卿杜世昌奏請郊天地用
周禮春秋祈榖之制且倣春秋龍見而雩之説勸帝親
祀南郊與地祇合祭先一日祭太廟於大興殿
　時張慶之以為不可世昌曰朝廷閔雨偏走羣望今
　種多不入土若一嵗得稔便可少安不告之天將安
　禱也衆以為然遂請行之
秘監邵文虎奏乞州縣立力田科
　初遣使行諸路觀田之墾廢以為守令殿最
是春西夏始為韃靼軍所攻復遣使求援帝新立不能
救北軍至興靈而返
　時夏亦為我國所擾勢益衰弱夏人恨遂叛乃改元
　光定
韃靼國勢益强但居其故地於燕雲置行省命其大臣
領之所謂太師國王也(按燕為金之大興府是時為帝/都雲為金之西京大同府是時)
(金五京如故元安得於/其地置行省斯言妄甚)
　韃靼之先在元魏齊周之時稱勿吉至隋稱靺鞨地
　直長安東北六千里東瀕海離為數十部有黒水白
　山等名白山本臣髙麗唐滅髙麗其遺人并入渤海
　惟黒水完彊及渤海為盛靺鞨皆役屬之後為奚契
　丹所攻部族分散其居混同江之上初名曰女直混
　同江即鴨緑水之源(按鴨緑江出長白山之南麓西/南經髙麗入海混同江即今活)
　(同几河出長白山之北西北行三千六百里而入黑/龍江二水同出於長白而一南一北源流各異此合)
　(而一之/誤矣)葢古肅慎之地也乃黒水之後其居隂山者
　自號為韃靼(按五代史云韃靼靺鞨之後本在奚契/丹東北後為契丹所攻部族分散或屬)
　(契丹或屬渤海别部散居隂山/者自號韃靼與此可以相証)唐末五代常通中國
　宋初各再入貢韃靼之人皆勇悍善戰其近漢地者
　謂之熟韃靼止以射獵為生無器甲矢用骨鏃而已
　葢以地不産鐵故也契丹雖通其和市而鐵禁甚嚴
　及金得河東廢夾錫錢執劉豫又廢鐵錢由是秦晉
　鐵錢皆歸韃靼韃靼得之遂大作軍器而國以益强
　方金國盛時韃靼嵗時入貢衛王既立韃靼主特穆
　津始稱青吉斯皇帝山東兩河皆為所收附矣(按原/書凡)
　(於元皆稱曰大朝獨此條與下條黒韃靼白韃靼仍/稱韃靼葢以其文義皆不可曰大朝故也則知凡稱)
　(大朝者必出於元/人之所改明矣)
　又有䝉骨國者在女直之東北唐謂之䝉兀部金國
　謂之䝉兀亦謂之萌骨(按下文言䝉古有東西二國/此即䝉古國之在東者䝉骨)
　(䝉兀萌骨皆䝉古之語訛前已於天㑹天眷皇統年/間所書改正惟此年與後崇慶三年所稱因與元初)
　(國號相混姑仍/原文以相别云)人不火食夜中能視以鮫魚皮為甲
　可捍流矢自天眷間始叛都元帥宗弼用兵連年卒
　不能討但分兵據守要害及厚賂之其國亦自稱祖
　元皇帝時為邊患每遣使以子女玉帛厚賂其國則
　敵為内顧而回師至是韃靼乃自號大䝉古國然二
　國居東西兩方相望凡數千里不知何以合為一名
　(按此書言䝉古有東西二國其在東者即下文言據/金太宗舊地七十二團寨原書天㑹八年稱萌骨子)
　(天眷元年稱䝉兀皇統六年七年稱肓骨子䝉骨今/改正為䝉古者皆此國也其在西者即下文言北方)
　(之境東接臨潢西隣夏國南距靜州北抵大人國皆/為所有者原書自承安三年以後稱為大朝大國稱)
　(其軍為大軍將為大將使為天使今改正為䝉古䝉/古軍䝉古將䝉古使者此即元之初國號也韃靼為)
　(靺鞨之遺民䝉古又韃靼之别部豈其在東者即五/代史所謂靺鞨為契丹所破屬於契丹渤海者其後)
　(亦號䝉古與䝉古舊屬於韃靼其後韃靼諸部皆㣲/而䝉古獨盛於是䝉古之名始著此書謂至是乃自)
　(號䝉古竊恐不然但元史叙其先世事/甚畧無可考質姑仍舊文而附論之云)葢金國盛時
　置東北招討司以捍禦萌骨髙麗西南招討司以統
　𨽻北方西夏萌骨所據葢金國太宗創業時地二十
　七團寨而北方之境東接臨潢府西與夏國鄰南距
　靜州北抵大人國今盡為所有矣又先有鄰於金界
　者其部長封北平王被殺其弟繼立其子博思巴方
　二嵗大金取歸國中養於黒水千户家章宗泰和七
　年丁夘春北平王之弟和卓進貢金國乗其無備醉
　而殺之復立博思巴為王(宋通鑑云韃靼有黒/白之分此白韃靼也)遣還
　國始博思巴在黒水千户家見其女悦之至是欲娶
　為妻國中不從博思巴怨怒叛歸黒韃靼以此益强
　漸并諸族地遂起兵攻河西不數年河西州郡悉為
　所破又獲夏國偽公主而去夏人反臣事之
秋七月壬戌太白經天(按金史大安元年二月太白畫/見經天而是年太白經天紀志)
(皆不/書)
十八日䝉古軍自和龍進直趨山後與我兵戰於灰河
凡三日勝負禾分䝉古軍三千騎馳突衝擊我兵大亂
䝉古軍乗之帝急命西京留守赫舍哩執中領軍迎敵
於大勝甸執中大敗奔還䝉古軍至屏口我兵又敗
　執中者老將也知兵善戰自帝立心常不服至是不
　肯力戰其下觀望遂大敗執中以百騎奔還上怒罷
　之
九月十四日䝉古軍攻奉聖州二日城陷進軍野狐嶺
統軍通吉摩吉達不戰而潰
　時奉聖州破䝉古軍至野狐嶺帝遣平章軍國事通
　吉摩吉達同烏蘭達將兵以禦之相遇於野狐嶺下
　通吉按兵不戰日將夕令諸軍下寨䝉古軍乗我兵
　不備出谷衝突又調一軍轉出其後我兵腹背受敵
　大恐潰散䝉古軍逐之遂大敗死者蔽野塞川
冬十月䝉古軍至晉山縣統軍完顔齊錦又敗
　晉山距燕京一百八十里帝遣殿前㸃檢完顔齊錦
　統兵數萬出城戰又敗
十一月己酉朔日有食之
十二月一日䝉古軍至昌平
　時南宋遣使余嶸來賀正旦道不通而還
聶希古奏請大興尹烏蘭用章榜諭居民使自為計
　時城内外亂甚老弱奔號少尹張天和奏請京城一
　十八門(按此書燕京制度言燕京十二門金史/地理志言十三門此云十八門疑誤)隨方
　便自門以出凡永順東義寧化新興等縣皆有城壁
　許其容受民皆饑凍死者相望翼早諌議余昌世請
　避敵髙耆年曰事已至此惟有死守萬一足離京城
　敵隨後至豈容我有駐足之處
命京城富室遷入東子城百官屬入南子城宗室保西
城戚里保北城各分守兵二萬凡市廬小民聴其自避
　初忠獻王尼雅滿之有志於都燕也因遼人宫闕於
　内外城築四城每城各三里前後各一門樓櫓城塹
　悉如邊城每城之内立敖倉甲仗庫各穿複道與内
　城通時陳王烏紳及韓常笑其過計忠獻王曰百年
　間當以吾言為信及海陵煬王定都既營宫室欲撤
　其城翟天祺曰忠獻王是開國社稷元勲措置必有
　説乃止至是始騐
初七日遊騎至城下
　完顔天驥遣中將圖克坦奔馳凡殺三千許人去大
　興門望見烟塵漲天鼓聲振地遂急奔回
是時䝉古軍營於城下
　大興尹烏蘭用章分命京畿諸將亟毁在城橋梁瓦
　石悉運入四城徃來以舟渡運不及者投之於水拆
　近城民屋為薪納之城中凡城外有儲蓄縱其搬運
　入城不許閉拒
　完顔天驥欲以兵刼䝉古軍寨律明不可乃與聶希
　古連日為巷戰計
十一月䝉古軍攻南順門
　天驥設拒馬於南桞街日已半黒縱北軍入以槊禦
　之使入於拒馬内且縱火燒兩行民屋街狹屋倒䝉
　古軍死傷甚衆退屯於南順門不再退俟火息乃退
　天驥力戰而死律明入守内城駕自巡城勞軍
十四日䝉古軍攻内東城
　以民屋為樓與城上相敵隨毁隨立城中發砲擊之
　金吾衛將軍邵邕戰死
二十三日䝉古軍攻内城
　四城兵皆迭自城上擊之敵稍失勢
二十八日遣東安王出使請和且許以公主為婚
　蒙古軍曰婚且待别日只是大軍至此豈得竟無犒
　勞欲得駱駝三萬匹牛羊各五萬匹東安王曰此非
　使人所得専當奏之皇帝及晚入禁城以木舁懸入
　帝命議之於明堂殿翰林學士張興之曰不可彼方
　乏食因我請和復得六畜以為食將留攻不去獨不
　見侯景運石頭米之事乎因命人取通鑑以呈聶希
　古曰不可無以塞其意帝曰惟有金繒錦帛可耳
翼早凡懸金繒錦帛三百囊及東安王復出
　䝉古軍大怒舉繒帛焚之欲烹東安王已而有勸止
　之者
至午攻内城轉急
　發火砲擊碎西承天門樓又壘木於下復欲沃水為
　氷完顔律明命城上縳大火炬數百薫炙於上且發
　擂木拒之夜遣百户數十人刼䝉古軍寨殺傷甚衆
　
　
　
　
　
　
　
欽定重訂大金國志卷二十二
欽定四庫全書
欽定重訂大金國志卷二十三
　　紀年
　　　東海郡侯下
(壬/申)崇慶(按原書誤作重慶/已於年譜内辨明)元年春正月三日河東總管
統軍完顔及髙陽帥遣賁興各將兵入援至易州完顔
及遣人使於䝉骨俾襲其國䝉古軍覺不得志亦欲請
和
　乃許以羊一萬犒師䝉古軍又請止援兵之來髙耆
　年曰此不可忠獻王及幹里雅布太子嘗以此術誤
　南宋矣國家自嘗為之豈可復堕其計乃報以援兵
　之來此不及知㑹被掠大將軍穆思順乘間走至賁
　興軍言狀賁興與穆思順皆速進兵阻易水之上
十一日䝉古軍退取興中路歸
　賁興等追之敗其後軍
十五日内城及四子城開
　完顔及等見帝大哭帝亦泣曰燕京自天㑹初不罹
　兵革殆將百年僧居道觀内外園苑百司庶府室屋
　華盛焚毁無遺向非忠獻王有先見宏規國不立矣
　時䝉古軍雖退行至臨潢其别將攻興化和建州永
　覇皆陷之赤地千里聞燕軍退師亦回
二月䝉古遣其使來請婚且欲割宗錦以北
　使至燕聶希古請許其婚議欲以熈宗第三女順國
　公主嫁之而不從其割地之請且許以嵗幣三十萬
遣王良復報聘至隂山致命
　其國相聞之大怒曰此不必得我今引兵俟秋髙時
　地與公主皆可有矣良復回已四月末
夏五月改元合祭天地於南郊祀開國功臣命有司定
諡十七日連雨凡二十餘日
　時京師市井蕭條草莽葱茂大興尹烏蘭用章親課
　大興宰及千户屯等耕墾廢田
山東路都運俞良裔河北路都運唐鼎各運米五萬石
至京師民皆呼萬嵗
　是年小稔然田之荒者動至百餘里草莽彌望狐兔
　出没盜賊縱横莒溜灘河中陜西之冦動數萬人所
　在屯結朝議謀欲討之張慶之以為民未安集嵗雖
　稔而力未蘇若調兵以平冦恐䝉古再來則不堪應
　敵若用兩河簽兵止為敵餌無益也
秋九月二十七日報至䝉古軍自蒲興路取三韓哨騎
二百先至順州舉朝相顧不知為計
　烏蘭用章與完顔律明曰復用徃時規模張慶之力
　争謂當遷都以避帝不能决聶希古曰遷避當早為
　之計今敵已迫順州朝發夕至一動足則内外紛潰
　若何収拾此非策也當如去年竭力捍禦俟其兵退
　然後别議今中京形勢宏壯猶可保守自燕以南皆
　是小郡到大同中山方可以守亦不如此見成規模
　用章曰多募强勇復修苑城守備百方皆已精思但
　空國大舉去而復來今兹攻城志在必克守城先須
　盡力兼自七月完顔叔良謝䝉骨已厚費金帛昨叔
　良信歸云䝉骨極喜今當再募使人優與借官俾之
　告急事寧許以重報敵軍必被其内撓希古曰用章
　之言是也翌日以用章為樞密使用章且請兼府尹
　事許之完顔律明且請守大城用章希古皆曰不可
　大城汗漫凡七十餘里如何守設或不利必皆走入
　小城倉皇急遽如何得入紀律一亂敵軍必踵至此
　危道也不如從容養力以候其至但堅閉大城使之
　不可徑入候其勞苦我以逸制勞憑髙困之不易之
　策
冬十月十八日蒙古軍至城下
　一屯仁皇寺一屯大安門
十一月初一日攻順陽門南順門四㑹門
　樓上以沸湯浸糞沃之䝉古軍乍進乍退一將自北
　門梯城以上大呼而前用黒騎馳走諸門守兵皆潰
　用章令開苑城洞門納之
初二日午攻内城南甬道
　左三衙統軍李思安令發礌木牛鼻砲擊之死者甚
　衆
初六日䝉古軍發民間所叠木植竹蘆等積甬道城下
務與城平欲前摶戰
　李思安自龍游池鑿地道以乾柹塗硫黄破絮蘸油
　間塞於所叠木之下初八午蒙古大軍登木堆用衝
　車大鐵椎燈火下發衆皆驚走䝉古元帥遣兵於夾
　口用大刀不許其衆退焚死者臭不可聞希古請夜
　刼其寨用章曰不可須是退有所據今䝉古軍據南
　順門去子城九里萬一失利為其所覺羣起追逐開
　城納衆則彼乘其間不納則無故棄三千人且損吾
　氣希古喜曰樞密自艱難以來凡所説皆是社稷之
　福也
是晚大雪我兵皆寒十四日雪霽
　三大王雄自瀋州運乾蒸餅牛羊馬肉凡五十挽車
　至䝉古軍甚喜
十七日䝉古軍攻内城
　張瓊范臻率國兵自子城上用强弩射之死者甚衆
　攻者不輟用大鐵鑱濶尺尾作尖柄以大錐錐磚上
　踏之以上李思安待其上城頭用大刀斧砍碎飛屍
　以下䝉古百計攻城不能克獨城内柴薪告乏乃拆
　絳霄殿翠霄殿瓊華閣分給四城
二十五日䝉古軍退
　范臻欲出兵追襲永興王使白用章用章曰不可䝉
　古軍知我守五城共有十萬兵彼以攻城不得利今
　若遇伏其敗必矣多遣則守城者少少遣則適為敵
　擒此必有計姑少忍之至次早東翠園黄興觀果皆
　有伏兵候我追之然後夾擊因復攻城衆乃服用章
　料敵之明
十二月四日䝉古軍屯順州毁城忽不知所在
　半月餘始知自古社越龍漠以去
(癸/酉)至寧元年春正月改元大赦天下
三月遣中使六人於北軍所經殘蹂地分設魚肉酒炙
招魂奠酹内出祭文
　其略曰禁烟祭先土俗所崇凡爾子孫以此為恭乃
　令乏祀神哭隂風惟余一人致爾若此痛恨填臆有
　顙其泚文既頒行讀者泣下
秋七月䝉古軍復至山後
　都元帥完顔福興迎戰而敗帝黜之
八月起赫舍哩執中為右副元帥將武藝兵三千(按金/史執)
(中傳作武衛軍五千兵志京師防城/軍世宗大定十七年改為武衛軍)復徃迎敵執中私
受敵賂放入紫荆闗
　二十日我軍發燕京至紫荆闗執中開闗延敵守闗
　將士上下千里聞䝉古軍過闗一時潰走不可禁遏
　執中還京見上言䝉古軍勢盛難敵臣急來保守京
　城上遣完顔綱將兵禦之戰於易州我兵大敗綱獨
　引百騎至都密奏執中受北賂故放入闗執中聞之
　懼誅(按金史執中傳執中權左副元帥將武衛軍五/千屯中都城北通元門時元兵在近止務馳獵)
　(不恤軍事上使責問由此作亂與此言延敵受賂不/同金史言衛紹王記註亡失王鶚有志論著采竇祥)
　(張正之等所記獨吉遷嘉努兵敗赫舍哩執中作難/事不相背盩則史所記執中事必確此言延敵受賂)
　(恐未/必然)
二十五日癸巳(按原書作二十六日壬辰考金史呼沙/呼以兵入宮癸巳逼帝出宫遂使宦者)
(李思中害上於邸是月己巳朔/癸巳乃二十五日也今改正)赫舍哩執中弑帝
　先是左副元帥南平者(按金史云知大興府圖克坦/南平歸潜志云駙馬都尉南)
　(平判大/興府)迎合帝意沮格軍賞人共怨之執中因人心
　之憤欲廢帝遂回軍以誅南平為名二十四日軍至
　東華門外召南平計事手刃殺之宫中聞變門皆不
　開執中召細軍大將金夀語之曰吾此來特誅亂臣
　耳非有叛意也俄而細軍來救駕夀諭止之衆憚執
　中威名無敢動者獨闗西大漢軍都統完顔珊延引
　所部五百人至皆為武藝軍所殺執中以珊延驍勇
　召其父福海今招之珊延大呼告其父曰老賊欲反
　何為降之復力戰自旦至午手殺數十人身中數十
　矢而死軍民相殺血流滿地執中遂進兵東華門帝
　遣皇子蔣王持詔書投於門下募能殺執中者白身
　除大興尹世襲千户軍民皆無應者執中欲縱火焚
　門守門將軍和卓啓之執中兵入宫衛侍皆散走進
　至大安殿帝望見之遥呼曰令我何徃曰歸舊府耳
　帝入後宫邀皇后俱出后留之曰出則被殺矣執中
　見帝久不至遣兵執之并后囚於舊府二十五日執
　中夜遣内侍李監成弑帝於舊府宣宗即位降封為
　東海郡侯
帝為人仁厚居兄弟中最賢侍世宗小心不懈厯承安
泰和年間鄭王内死愛王外叛一則曰蹈叔父子負之
何言二則曰蹈叔父餘殃毒我宗社骨肉疎忌遂成嫌
疑東海逢迎其間無少罅隙泰和年間盜賊縱横邊圉
繹騷空一國之師力已不足支矣及帝繼之倥偬日甚
又懐夙昔之憾遂動無名之師力不逮心輕佻外侮甚
至蔬食徒跣日焚香告天不幸適丁其㑹矣初即位時
命學士吳宗稷草詔具述國難及哀痛之意復降手詔
諭愛王曰泰和猜忌兄弟失歡骨肉至親變為仇怨誘
引外敵傾危本家計王之心亦復何忍徃事已矣今宜
改圖朕遭家多難靜晦以處忽諸父諸臣横見推逼不
容固辭王是朕之姪朕是王之叔勿行間言憑陵以逞
叔姪二人同形共氣設復交鋒務行兼并太祖太宗在
天之靈亦不錫佑昔梁詧與湘東為叔姪之仇詧引周
兵以陷江陵隨亦失國而為人虜此事宜監三復予言
愛王得詔泣下然勢已為䝉古軍所制不能自由京城
凡兩遭重圍而肘腋禍生執中之變起内外諸臣莫不
惋惜悲夫
　
　
　
　
欽定重訂大金國志卷二十三
欽定四庫全書
欽定重訂大金國志卷二十四
　　紀年
　　　宣宗皇帝上
宣宗皇帝名珣世宗之孫太子允恭長子也生而竒偉
寛仁大度身長八尺隆凖龍顔大安年間有長人見語
大興府百姓曰豐王宜王燕既而不見又有道人持方
寸玉印曰以獻新君置諸市上而去莫知所在東海既
崩赫舎哩執中召畨漢羣臣共議所立時親賢凋落烏
蘭用章聶希古皆以為豐王珣(按金史帝是時/已進封昇王)乃世宗
長孫既親且賢且有符兆以次當立時豐王長子譚扎
穆(按宣宗長子名守忠/譚扎木葢即守忠也)見在京師乃以符寳付之迎立
豐王
九月九日豐王至燕京執中率百官迎拜於道遂立為
帝甲辰即皇帝位改至寧元年為貞祐元年降永濟為
東海郡侯拜執中太師都元帥領三省事封澤王(按金/史衛)
(紹王紀九月甲辰宣宗即位是年八月己巳朔甲辰乃/九月六日而此書云九月九日豐王至燕京甲辰即位)
(殊為不合又金史宣宗紀云甲辰即位九月乙巳朔諭/尚書事悉依世宗所行則是甲辰又在八月中此又史)
(之誤/也)
冬十月左監軍果勒齊討弑君賊赫舎哩執中殺之
　時䝉古軍至紫荆闗距燕京二百里執中欲誘其兵
　南至涿易乃聚兵擊之䝉古軍破涿易至皂河西欲
　渡橋執中方病足乗車督戰䝉古軍收兵翼日再戰
　執中瘡甚不能出遣左監軍果勒齊以糺軍五千拒
　之失期不至執中欲斬之帝以其有功諭令免死執
　中益其兵令出戰曰勝則贖罪敗則殺無赦果勒齊出
　戰自夕至曉忽北風大作吹石揚沙不能舉目䝉古
　軍乗風縱火馳擊之果勒齊軍大潰自度必為執中
　所殺遂引糺軍圍執中之宅突入其卧内殺之退詣
　應天門待罪帝以果勒齊掌兵不欲加罪乃盡收執
　中弑逆之人殺之拜果勒齊平章軍國加樞宻大使
䝉古軍圍燕京
　䝉古軍别徇河北河東山東諸郡回薄燕京城下寨
太白經天(是年太白經天金/史天文志不書)
宋遣使真徳秀來賀登位李􁅱來賀正旦
　至盱眙而還國亂故也
(甲/戍)貞祐二年春正月宋何九齡來攻秦州大敗而還
䝉古遣降人楊不遇劉伯林為將統漢軍四十六都統
分軍馬三路攻下河北河東山東九十餘郡
　時䝉古勢盛所將者降人楊不遇(乃蔚州吏○按通/鑑綱目作楊伯遇)
　劉伯林(乃集寧縣射士○按元史/云濟南人威寧防城千戶)同漢軍四十六都
　統及大項軍馬分三路攻敗河北河東山東州郡其
　時中原諸路之兵皆簽往山後一帶防遏無兵可守
　悉簽郷民為兵上城守禦䝉古盡驅其家屬來攻父
　子兄弟往往遥相呼認由是人無固志所至都邑一
　鼓而下自去嵗十一月至今嵗正月凡破九十餘郡
　惟大名真定青鄆邳海沃順通州有兵堅守不能破
䝉古約南宋交攻南宋不應
　正月初九日濠州鍾離縣北岸有三騎渡淮而南出
　文書一囊絹畫地圖一册云來通南宋請兵守臣不
　敢受
山東羣盗並起應䝉古軍
　先是有楊安兒者李全之父翁也見金政亂起兵叛
　之蹂踐山東數郡依山負海時出時入䝉古軍既圍
　燕京不能下乃分兵徇山東地諸盗應之
三月䝉古軍復圍燕京
　燕京乏糧軍民餓死者十四五帝遣使議和乃索公
　主及䕶駕將軍十人細軍百人從公主童男女各五
　百綵繡衣三千襲御馬三千匹金銀珠玉等甚衆又
　請左丞相完顔福興為質帝皆從之使來選女時公
　主見在者七人惟東海郡侯少女小姐姐最秀慧遂
　以予之又令帝鄉其國遥拜帝不敢拒又以元帥圍
　燕之久未嘗擄掠欲得犒軍金帛帝亦從之
䝉古軍北歸過居庸闗盡驅山東兩河少壯數十萬而
去
　居庸闗在燕京之北百一十里闗路狹隘有李雄聚
　兵數萬欲邀其歸途而擊之時完顔福興在軍中傳
　帝命已南北講和不許擅出兵於是無敢動者
帝召李雄歸加鎮國大將軍遣往涿州督運䝉古軍邀
諸路殺之奪其糧而去
　時燕京乏糧白金三斤不能易米三升死者不可勝
　計
大名守余崇義奏乞遷都有㫖集議於明陽殿
　嗣慶王琮嗣安王伸謂燕京規模壯大不可輕遷完
　顔宇烏蘭用章曰昔忠獻佐太宗滅遼平宋故建燕
　京以龍朔上國為根本改置五京東西南北道里適
　均慮南宋有取河北山東之心每視之為度外去來
　之物其臨終囑付於忠烈王葢以江南為慮及廢劉
　豫以其地歸之於宋此忠烈王欲誘引南兵為江南
　計也謀既不濟仍復故土控壓中外莫過於中京今
　上國之地皆已陷失巍巍帝都鄰為敵境兵戈朝起
　夕已到京此豈壯大之勢尚復泥古而不知變通耶
　余崇義之奏遷都是也大名不知如何乞更議定之
　嗣安王伸曰昔太祖與宋夾攻耶律約事定之後以
　燕京歸宋耶律既滅太祖便令如約忠獻愛其山川
　廣袤風土堅悍力勸自取太祖不從自微服以往歸
　謂忠獻曰燕京果好但我不欲失言我死汝輩自取
　之今舎之而去是失燕京也張慶之曰與其失社稷
　孰若失燕京伸無以應完顔律明曰他處不知如何
　中京斷不可留聶希古曰今河東有太原河北有成
　徳中山大名山東有東平河南有汴京洛陽陜西有
　永興凡此八處皆帝都也太原地瘠民貧迫近西夏
　成徳中山亦非久計永興西迫夏東迫蜀汴京近宋
　皆不如大名得兩河之中間崇義葺理頗有規模亦
　可倚恃嗣慶王琮曰今棄燕京而去祖宗山陵盡在
　此地若有殘壊公等何面目以輔人子孫張慶之曰
　太祖葬長白(按此言太祖𦵏長白山與金國南遷録/同考金史太祖初𦵏官城西南寧神殿)
　(貞元三年改𦵏大/房山與此不同)今已隔絶盧龍諸陵若邊鎮得人
　亦可無患為人子孫以不墜宗祀為本若大軍復至
　京師必危血食尚可憂况陵寢乎中書舎人孫大鼎
　曰中京便令不可遷亦須暫避俟勢稍定然後再為
　遷都計久之議終不决
夏五月丁丑太白經天(按金史天文志九/月太白晝見於軫)
十八日内出手詔曰國有大事謀貴僉同我太祖傚文
王之興岐居龍朔以有天下忠獻繼周公之卜洛宅中
京以朝諸侯頃嵗多虞兵端未巳臣鄰思久逺之計國
人懐本土之思盍各進言以圖長䇿是日集議於秘書
省
　嗣王三人既承詔皆無語樞宻承㫖提舉軍器完顔
　宗魯首議曰盤庚遷亳不可傚襲平王遷洛愈見衰
　㣲我國家以雄强戰鬬奄有南北今一旦示弱逺竄
　梁魏以此保國恐其不然古人有言我能往敵亦能
　徃外人徒見畫河之議欲自燕而南遷謂舎河北以
　厭其欲則河南山東可為國家久計臣恐不然不若
　以宗廟社稷之重與國家死守立於百戰之間倘得
　勝勢則因機興復否則固守京都轉輸於中原使逺
　近猶知我為雄强之國臣以為有中京則有河南北
　無中京則河北不可保河南豈能獨立乎時樞宻烏
　蘭用章以再保京城有功人多附之意謂得有人助
　中京不必遷動聶希古中不能平因曰諸公各思為
　社稷計勿懐已私用章本無他意首言曰中京當遷
　已無可議今惟議所都之地可也秘書監兼中書舎
　人俞憲之著作郎雍迪曰樞宻之言是矣太原地瘠
　復近北地中山猶燕京也皆不可都永興太逺惟大
　名汴京洛陽可耳惟上所擇參政費歆曰汴京為四
　通八逹之衢梁宋地平趙氏居之至宣和事體可見
　然彼所以居者資給東南六路漕運今我何仰耶不
　若洛陽為天下中猶有險固可守聶希古曰洛陽不
　如永興汴京不如洛陽誠可都也但洛陽宫闕廢壊
　地多荒圯今若一旦修造則國力不支若止於因仍
　又非所以為帝王之宅汴京宫闕作自煬王繕修之
　後今猶堅完氣勢差壯權時之宜惟汴則可侍郎宫
　孝迪終以汴京迫近南宋為不宜都直學士孫大鼎
　曰太宗之初平宋也以康王在南知人心毎有故國
　之思深切慮之豈不以是為要地也若今日之事勢
　則固已久定矣都之何疑宋之用事者非有大志彼
　方以韓侂胄為鑒誰敢議此吾國兵較北誠不如較
　南則制之有餘力耳聶希古曰衆議紛紛惟白上以
　定都於汴可也然衆猶以宫孝迪之言為疑
帝命遣使往宋督二年嵗幣
　宋臣真徳秀請與我絶使又再至宋迄不予
直院孫大鼎再入疏
　其辭曰古今殊時事勢亦異論事不如論意竊惟太
　宗命莊武太子之伐宋也(按莊武太子以其事考之/即幹里雅布也金史幹里)
　(雅布諡桓肅此書功臣傳云諡忠/武此又稱莊武太子豈再改諡耶)初至汴京而回忠
　獻再往極其智巧脇之以威誘之以術夕慮朝行謀
　始謹終考其設施大略有三汴京既克不忍肆兵誘
　之使至始行廢奪召其羣從子弟布置耳目搜録無
　遺惟懼顚木之有由蘖將終為國之害不思康王遁
　於河北大軍既返宋號復興天時方暑未可回轍秋
　風稍勁忠獻以三千騎徑由山東以趨淮甸兵至揚
　州垂得而復失續遣忠烈王越江窮追於海隅以乗
　桴而不及勝負相當勢始可慮此其一也宋既有主
　兵交未巳汴洛陜西是為故區忠獻懼百姓之難結
　政化之難敷故先王張楚次立劉齊若果爭必取則
　復立靖康君使之相持而南自弱謀未盡行忠烈繼
　之鋭意取江南計議歸三京以誘其將兵於平地彼
　保江則河必虛彼若不守河是我嘗歸之而彼自委
　棄在遺民當自歸曲於其主此其二也天㑹八年冬
　諸大臣㑹於黒龍江之柳林陳王烏紳憂宋氏之再
　隆其臣如趙鼎張浚則志在於復讐韓世忠吳玠則
　習知於兵事既不可以威取復結怨之已深勢難先
　屈隂有以動之遂縱秦檜以歸一如忠獻所料及誅
　廢其喜事貪功之將相始定南疆北界然後方行册
　立確定誓書凡山東淮北之民有流寓於江南及杜
　充張忠彦之家屬悉令發還葢懼南北交搆鼓扇生
　隙務令斷絶後患此其三也即此三䇿百年頼之謂
　先朝視河南為度外之去來豈不厚誣於先志葢不
　都中原則故遼之地難定不防衛於河南秦洛則河
　北陜西之地難保今中原之規模既失惟有經畫兩
　河猶不失為曺魏元魏之時也聶希古讀其疏於帝
　前曰當何如烏蘭用章曰朝臣謂外敵雖强若力戰
　以守中原則河南北皆為臂指之用是䕶胸襟以保
　心腹此一説也大臣侍從謂兵㓙戰危萬一失利則
　社稷可憂不如遷避以圖萬全此亦一説也二説各
　有利害惟聖意决擇希古正色曰今日之議正要臣
　等與陛下斷决若如用章兩可之説殊未知其意矣
　昔莊武太子到汴京不克而歸次年忠獻王傾衆而
　南至中山府夜召郭藥師耶律乾忠議之忠獻以筯
　條三䇿謂宋帝若率其至要親屬或渡江南走荆襄
　此上䇿也揀退老弱將集精兵委棄羅郭堅守内城
　以待四方之援此中䇿也優游不决分守大城此成
　擒耳復議遣一將屯睢陽斷東南之援藥師曰南家
　皆是書生少帝復無英斷未必有人不如姑行及克
　南宋一如所料臣嘗憐之不謂今日有此北軍已動
　那時莫道臣不曽説因下殿拜求罷職帝令内侍扶
　上用章曰聖駕一面遷動臣等自當死守故京有何
　不可但恐駕到所在敵軍亦來耳希古曰臣亦知之
　但兵弱國力不贍使敵軍倘至此當思萬全之䇿不
　可僥倖帝曰卿等且退待朕今夕思之衆遂退
帝御膳罷詣蓬萊閣觀音祠燒香過浮碧池望池南有
二狐相携而過逐之各登樹而走
　内侍曰㡬日此物甚多有戯舞於宣華殿前者帝拊
　髀曰怪變如此不去可乎時宫殿妖異多此類
明日帝以怪變諭執政㑹河南路統軍布薩齊錦者亦
奏乞徙都汴京聶希古袖出敕命乞降詔令大名留守
余崇義汴京留守完顔成章河内都運向琬裝備修内
合用物色令河西四路計度人夫車馬上蹙額可之仍
命參知政事胥鼎為沿路排頓使
　有皇姪霍王從彛者(按金史宗室表顯宗子瓚封霍/王從彜葢瓚之子而表不書)
　復力諫曰祖宗山陵宗廟社稷百司庻府皆在燕京
　豈宜棄之而去帝曰燕京乏糧不能應辦今暫住南
　京候一二年間糧儲豐足復歸未晚從彛乞自督運
　帝不從從彛憂憤成疾而卒(按金史宣宗紀貞祐二/年五月霍王從彛薨)
　時五月甲戍也
辛巳降㫖
　㑹三省及禁中存留文書并秘書省蓬萊院賁文館
　書籍計用三萬車犀玉瑪瑙等器計用駱駝三千頭
　先發去中山交卸
遣燕王告辭陵寢帝躬祀顯聖宮啓發
　神主聖像酹爵後皆淚泣
翼日令百官家屬親王宗屬皆行
出宫女二千四百人凡三衛兵卒之無妻者妻之
　在上者嫁諸郎將及其子弟
詔户部領度支杜棐内都知省余士侃畿内都轉運李
之才䕶遞金帛以聶希古提舉行宫一行事務烏蘭用
章總領宿衛
以完顔昌為大興尹兼留守二十八日駕興(按金世宣/宗紀五月)
(壬午車駕發中都壬午是月十八日/也此云二十八日駕興與史不同)
　昌送於南順門外十里伏地不能起帝令扶之且勞
　曰卿家曾大父是開國元勲卿父復死國難宜竭力
　捍禦使此行無後顧憂昌拜泣幾慟帝亦揮淚三衛
　近侍莫不流涕昌復欲前送有旨令速回始辭去且
　言事有便宜容臣專行許之
駕至涿州
　趙何獻頓食凡二千輿上令分賜
九月二十九日駕至易州翼日至滄景
　中山守鄭之卲來迎駕
十月一日駕幸中山府舎
　鄭之邵空諸寺觀至者如歸
是晚完顔昌奏到
　言䝉古軍將動遊騎已出入界上仍乞速幸大名庻
　得中山之兵可以協力
詔太原帥完顔直出兵與嵐代兵戍飛狐口
　葢防燕山閒道移河東也
初二日午駕起中山日行五十里至沃州
　大名帥余崇義遣其子士表及同知張琚來迎駕將
　及相一百里崇義至拜伏道左
駕幸大名府舎
　是夕雨天寒參政張慶之與直學士院聶崇朝顔叔
　靖登銅雀臺飲酒賦詩為侍御史李彪所彈各罰金
是夕除兵部侍郎穆日華知大名府余崇義昭文館大
學士成徳節度使右僕射
　詰朝崇義正謝訖與聶希古烏蘭用章奏言完顔成
　章在汴排辦粗定滑州諸處節節皆有候頓自此平
　逹駕宜少留一應百官宗室親王家屬圖書財寳神
　主皆先起程但此間與澤潞相近大行諸盗不可不
　防請先遣上國兵防䕶濟河俟到諸處仍發回䕶駕
　不可無大臣一人先行
帝令用章同竇耆年先往且欲更進位號
　用章曰臣已過分乞到汴隨例乃止除提舉一行事
　務耆年副之即日辭
是晚完顔昌奏到
　言䝉古軍至昌平復回諜言在順州大造攻具至三
　日皆遁恐由嵐代入河東以迫乗輿臣已報完顔直
　力守南北二闗遂如所請施行
駕留大名府凡幾日復自大名路由新衛州渡河
　穆日華辦治河船凡四千艘飲食餅餌皆先備辦衆
　咸稱之
駕及濟南岸
　滑守率官僚來迎忽聞河東忽遞報云䝉古軍聲言
　二十萬晝夜南來過城不攻乞敕河東諸軍及河南
　州郡早為防備(按金史本紀貞祐二年五月南遷壬/午車駕發中都丙戍次定興丁亥次)
　(安肅州癸巳次中山府六月癸丑次内邱縣戌午次/彰徳府庚申次鉅橋鎮壬戍次宜村七月車駕至南)
　(京此書謂六月二十八日駕興至九月二十九日方/至易州十月二十四日方至汴又從滄景至中山皆)
　(與史不同然自燕京至汴不當渉厯/四月又不當東道滄景當以史為正)
二十四日駕入汴京城十一月朔入宫百官班賀翼曰
肆赦仍降罪已詔
　畧曰一人無良萬方何罪興言及此流涕奚從朕方
　圖大以宅中期與更新而沐化劉伯林李斌楊安兒
　王燕張耀等或嘗經任使或曽令征行偶此失圖遂
　迷故道朕念先王之興起尚合南北為一家胡為今
　日之紛張遂化仇讐於同轍倘使翻然順命必將加
　以厚恩朕不食言爾當敬聽
初七日又下詔
　畧曰我太祖武元起於龍朔所用多宗族之英暨太
　宗并有汴京其謀資南北之士不惟擇能任事而亦
　立賢無方朕屬茲艱難多慿忠義逮茲三十年之間
　科舉一遵於彛制胡為四百州之廣任使屢病於無
　人已敕有司精於選士凡在見聞咸思奮起
次日有㫖令張師顔等分别文籍書畫圖史彛器各如
舊制
十一月鎻院聶希古遷太傅魏國公余崇義遷太保鄭
國公烏蘭用章遷太保衛國公張慶之特進濮陽郡公
自餘加恩皆准赦文所降
　自發燕京前後制誥皆孫大鼎及盧之憲二人手筆
　是夕草制罷大鼎在玉堂有詩舉似鴻臚卿雍孝孫
　孝孫戯之曰聞有潤筆不到罰錢
　初忠獻王尼雅滿欲贊太宗都燕司天監郝世才本
　遼臣也精於天文地理忠獻攻討每擕以行所言皆
　騐謂燕京土燥山逺水泉不潤可以威守難以文定
　若南征北伐未已此地可居如持盈守成禍變必作
　又泰和有童謡曰易水流汴水流百年易過又休休
　兩家都好住前後總遲留至此燕京王氣耗竭其言
　騐矣
八月䝉古軍復圍燕京分兵下中原州郡(按通鑑綱目/是年七月䝉)
(古復圍燕京此書上文兩言完顔昌奏䝉古軍動静一/云䝉古軍将動一云至昌平復回其事乃在十月十一)
(月間與此言八月䝉古圍燕京下中原者自相牴牾葢/宣宗至汴實在七月完顔昌所奏在帝未至汴之先䝉)
(古軍尚未至燕但此書紀宣宗/自燕至汴所書月日皆舛繆耳)
　䝉古大軍既歸聞上遷汴怒曰既和而遷是有疑心
　而不釋憾特以和為欵我之計耳乃復引兵南下又
　遣使至汴索犒軍金銀等物帝皆與之
乙巳太白復經天
九月太白晝見(按金史天文志九月/丁亥太白晝見於軫)
冬燕京糺軍叛與䝉古軍圍燕京
　
　
　
　
　
　
　
　
　
　
　
　
　
　
欽定重訂大金國志卷二十四
欽定四庫全書
欽定重訂大金國志卷二十五
　　紀年
　　宣宗皇帝下
(乙/亥)貞祐三年䝉古大軍自去年圍燕京至是夏而東平
之援兵五萬至安次遇䝉古軍不戰而潰大名之援兵
八萬至同安亦潰惟真定之兵四萬合保涿援兵一萬
至旋風寨與䝉古軍戰凡二日絶糧而敗自是内外不
通太子守緒自燕京取間道歸汴(按守緒即哀宗考金/史宣宗貞祐元年九)
(月立守忠為皇太子三年正月守忠薨立哀宗為皇太/子貞祐二年宣宗南遷守忠留守中都七月復召至綱)
(目於貞祐二年云七月䝉古圍汴金主聞之遣人召太/子完顔索蘭以為不可不從太子既行中都益懼是此)
(時之太子乃守忠而其自燕歸汴在上年之秋而非此/年之夏也此以太子為守緒又謂至是方歸汴皆與史)
(不/合)
　先是帝遷時留太子及完顔昌守燕左丞相完顔福
　興送䝉古大軍至居庸闗有大豪徐用聚兵扼之不
　能過乃以福興示之云已自講和乃縱其北去福興
　歸帝就令同完顔昌守燕下詔南北既已通好不許
　輕易交兵然福興雖一意於和䝉古特陽許之而需
　索無時彼去此來隨取隨至兵疲力弱無有救援至
　是縱兵攻燕不踰月陷之完顔昌自投於火福興竄
　歸於汴隨亦被誅(宋通鑑注云完顔福興自死○按金/宣宗南遷委完顔承暉留守中都)
　(破承暉殉節金史元史通鑑綱目所載皆同此乃以/為竄汴被誅㡬於誣善矣又按完顔昌不見於史當)
　(時偕承暉留守者為穆延盡忠中都破盡忠奔汴後/以謀逆誅疑完顔昌即盡忠之賜姓名而懋昭傳聞)
　(互易其事以死者為盡/忠以奔汴者為承暉耳)
有户部令史郭忠(按金史郭仲元所将號花帽軍歸潛/志云南渡後將帥最著名者曰郭仲)
(元俗號郭大相公其軍號花帽軍此言郭忠軍號花帽/軍則忠即仲元而後又别出郭仲元分一人為二繆誤)
(殊甚仲元嘗賜姓完顔疑/忠乃其賜名而史失書爾)者蔚州人(金史云郭仲/元益都人)率山
後軍民與䝉古大軍戰敗之
　金國後名其軍為花帽軍
秋八月䝉古軍自河東渡河攻潼闗不能下乃由嵩山
小路趨汝州
　凡遇山澗輒以鐡槍相鎻接連為橋以渡於是潼闗
　失守帝乃急召花帽軍於山東
冬十月䝉古軍至杏花營距汴京二十里花㡌軍擊敗
之
　䝉古軍復取潼闗自三門析津乗河氷合布灰引兵
　而渡自是不復出
帝命平章政事胥鼎為太師専守闗輔
　時陜西諸州間亦有為所破者惟燕南雄霸數州乃
　三闗舊地塘濼深阻兵不能入朝中再遣將張甫張
　進二人屯信安軍以守之北距燕山百八十里
(丙/子)貞祐四年兩河數為戰爭所擾山東羣盗大起
　有楊安兒者本淄州皮匠(按宋史李全傳/云安兒益都人)李全之婦
　翁也章宗時殺人亡命為盗於太行有衆千餘蹂踐
　山東數郡依山負海時出時入官軍招降之貸其死
　流於雄州及䝉古軍入境命為副都統令召必勝軍
　三千人迎敵軍敗復竄往山東聚衆國中討之安兒
　與其徒數人入海為舟師所殺
　有郝八者名儀以前叛據山東僭號大齊改元天順
　遣花帽軍生擒之磔於開封(按金史宣宗紀貞祐四/年侯摯言紅襖賊掠臨)
　(沂費縣之境官軍敗之獲其黨訊之知其渠帥郝定/僭號署官宋史李全傳云劉二祖起泰安據淄沂號)
　(紅襖賊二祖死霍儀繼起金史作郝定宋史作霍儀/此又作郝儀疑皆即一人霍郝同音而傳聞致異爾)
　(又綱目金貞祐四年紅襖賊郝定僭號侯摯帥師進/討執定誅之興定元年金侯摯擊劉二祖餘黨執霍)
　(儀斬之以郝定霍儀為二人考侯摯傳賊首郝定破/邳州遣完顔霆率兵討平不言兩次破賊郭阿林傳)
　(破紅襖賊郝定於泗水柘溝村生擒定送京師斬之不/别言擒儀反覆參考郝定即霍儀而綱目誤分為二也)
　又有劉二姐(按金史𤓰爾佳錫爾格傳宋史李/全傳及通鑑綱目並作劉二祖)亦名
　盗也其女劉小姐亦聚衆數萬皆為花帽軍所破
　又有遼東安撫使萬蕭奴者本遼人也(按金史宣宗/紀貞祐三年)
　(遼東富森萬/努改元僭號)乗大金之亂自立為帝據遼東七路欲
　引兵并燕代魏晉而有之時兩河既破赤地千里人
　烟斷絶滿目蓬蒿燕京宫闕雄麗為古今冠至是為
　亂兵所焚火月餘不絶其所積貨財初無所用至以
　銀為馬槽金為酒甕大者重數千兩(宋通鑑注云元/帥薩木哈所居)
　(至用金飾龍牀/足踏金杌子)奢侈如此而徴求不已燕人患之
帝南遷後累遣使求和於䝉古雖未聽從而賂不輟䝉
古欲許之其元帥不可曰汝欲議和可去帝號當封汝
為王金之羣臣亦皆不從有願以死雪國恥者帝亦為
之感憤
(丁/丑)興定元年春苖仙武起易州郭仲元起青州白文格
起覇州聚兵八十萬扼險為國雪恥復仇䝉古來問罪
帝乃遣𤓰爾佳斬文格首以遺䝉古軍并召仙武仲元
皆賜死(按金史及歸潛志皆云仲元為兵部尚書衛尉/卒此云賜死葢妄言爾苖仙武白文格亦不見)
(於/史)
　時易州苖仙武清州郭仲元共聚兵扼險又有霸州
　統軍白文格者深知和之難信每厲兵以擬其後通
　三人聚兵八十萬䝉古患之乃使來問罪曰汝既講
　和何故使文格來攻我帝因遣使收文格兵權文格
　不服遂令行元帥府事𤓰爾佳監軍統三萬衆討之
　文格之兵請戰文格不許曰一去接戰便是反背朝
　廷越二日文格望金遥拜自縊而死𤓰爾佳就以文
　格之首送䝉古軍䝉古軍遂勦𤓰爾佳之軍於霸州
　城下仙武仲元二人亦召回賜死其軍皆潰
䝉古軍自此北歸轉攻回鶻奪其戬珠克堅城而都之
盡有其地使元帥權國事侵掠河東河北大名真定益
都等路
　是時西夏舉國之兵從其前驅哨騎往來直至許鄭
帝遣禮部侍郎烏克遜博濟詣戩克珠堅城聘於䝉古
　自汴京至戬克珠堅城凡三萬里自是金國東阻河
　西阻潼闗地勢日蹙遂有南窺江漢之謀始搆怨於
　宋兵端再起矣
夏六月庚戌太白晝見　癸酉太白經天(按金史天文/志四月戊辰)
(太白晝見於井百/六十有二日乃伏)
秋七月丙子朔日有食之
冬十一月戊戌太白經天(按金史天文志十一/月丙戌太白晝見)
十二月鳳翔副都統完顔贇以歩騎萬人侵南宋四川
迫鳳池堡取天水軍又攻白環堡破之又迫黄牛堡攻
大散闗又破之
　宋守將劉雄棄闗走我師入據之
(戊/寅)興定二年春正月京東路忠義人李全叛歸南宋
　全即李鐡槍也本漣水縣弓手泰和年間邊事方興
　已為宋戚拱所誘焚漣水縣國中赦而用之至是復
　叛
我師圍宋皂郊堡
　宋利州將麻仲率忠義人攻我秦州永寧寨破而
　焚之
我師攻宋隔茅闗柵其東北
　夜半宋兵來攻柵不勝興元都統李貴遁去軍大潰
二月取宋皂郊堡
　自正月圍堡日久無援至是破之宋師死者五萬人
破宋湫池堡焚之又圍宋隨州棗陽軍㳺騎至漢上
　宋均州守應謙之棄城走
丙辰白虹貫日(按是事金/志不書)
　是時江上用師糧儲自清河而上宋楚州鈐轄梁昭
　掩擊我師都統沈鐸遣兵助之我師不勝粮舟為其
　所焚
三月宋師復取皂郊堡
夏四月包長壽復攻皂郊堡遂趨西和州
　宋沔州都統劉昌祖焚西和州及成州而遁
我師攻宋大散關
　守將王立遁
又攻黄牛堡
　為宋将吳政所敗
五月癸未蚩尤旗見其長竟天(按金史天文志是年八/月有流星大如杯尾長)
(丈餘其光燭地起建星没尾/中疑即此所書為蚩尤旗者)
冬十月我師攻宋安豐軍又攻黄口灘
　陜西人張羽叛投南宋
(己/卯)興定三年春正月我師攻宋湫池堡
　守將石宣拒之
又攻白環堡
　守將董昭拒之
又攻成州
　宋將張威自西和州退守仙人闗
又攻隨州棗陽軍又破信陽軍之二寨又攻西和州
　守臣趙彦訥(宋史/作呐)設伏以待我師殱焉
又攻安豐軍
　為宋將許俊所拒
又攻河池及光化軍破鄖山縣進逼均州
我師取鳳州
　守臣雷雲走我師夷其城
復攻武休闗破之
二月我師破光山縣又圍棗陽軍
　宋制置趙方遣將扈再興救之
戊戌太白晝見
取宋興元府又取大安軍分攻洋州又破之
三月我師猶屯大安
　宋將張威遣石宣邀擊於險至是大敗偏將巴圖嚕
　安棄軍走為宋師所獲
宋制置趙方遣扈再興引兵三萬分三道攻我唐鄧州
宋將劉世興劉世榮之師皆㑹於唐州
　是時西夏以我兵不能應援已折而北歸益懐二心
　始遣使使於南宋往議夾攻宋利州路安撫丁焆許
　之
丁亥太白晝見(按金史天文志是年五月壬子太白晝/見於参三十有六日經天又百八十四)
(日乃/伏)
我師自春初攻圍宋安豐軍及滁濠光州至此未解
　宋制置李珏遣將武師道陳孝忠救之皆不能進
閏三月我師分兵自光州侵黄州之麻城自濠州侵黄
州之玉磧自盱眙侵滁州之全椒來安揚州之天長真
州之六合
　時百姓南渡諸城皆閉遊騎至東采石楊林渡建康
　大震為宋京東總管李全所敗失一貴將
夏六月丙子太白晝見　辛巳太白經天
秋七月宋李全攻我齊州守臣王贇降之
冬十二月宋四川宣撫議窺我洮州㑹我師攻鳳州
長橋其議遂止
(庚/辰)興定四年春正月宋扈再興攻鄧州許國攻唐州不
克而還
我師遂攻宋樊城
　為趙方所拒不得前
　西夏以書往宋議夾攻我師秋八月宋安丙遺西夏
　書議定
秋九月西夏引兵圍我鞏州促宋師來㑹克來逺鎮繼
又克鹽川鎮進攻定邊城我師往救不利宋程信王仕
信引兵與西夏㑹於鞏州城下攻城不克宋師取我海
州
甲午太白晝見(按金史五行志是年六月己巳太/白晝見於張百八十有四日乃伏)
我師攻宋皂郊堡
　敗都統董昭
我師與宋師戰於鞏州城下宋程信引兵趨秦州夏人
自安逺寨退師
冬十月程信邀西夏共攻秦州夏人不從
十二月宋漣水忠義統轄石珪來歸(按宋史及通鑑綱/目皆云珪降於䝉)
(古元史太祖紀十六年六月宋漣水忠義統/轄石珪來降此以為降金與諸書並不合)
　珪本金盱眙將也叛歸於宋至是復歸
(辛/巳)興定五年春二月我師圍宋光州又攻五闗又圍黄
州分兵破諸縣又侵漢陽軍
　宋李全棄泗州遁
三月宋扈再興攻我唐州不克
我師取宋黄州
庚寅長星見(金史天文/志不書)甲午太白晝見(按金史天文/志正月辛丑)
(太白晝見於牛二百/三十有二日乃伏)
我師取宋蘄州
夏四月我師渡淮而北宋李全追擊我師失利
五月甲申朔日有食之
冬十月宋取我滄州
十一月宋安撫張林(元史/作琳)以京東諸郡來降(按宋史綱/目通鑑皆)
(云張林叛降䝉古元史太祖紀宋安撫使張/琳以京東諸郡降此云降金與諸史皆不合)
䝉古軍來攻葭州綏徳延安鄜坊皆陷
(壬/午)元光元年夏五月庚戌太白晝見(按金史天文志七/月乙亥太白經天)
(與日爭光葢五月始/見至七月益甚耳)
張林既降宋种贇攻林於青州林走
秋七月太尉衛國公烏蘭用章薨穆日華除工部尚書
權參知政事行尚書省事於陜州顔叔靖進尚書右丞
兼樞宻副使
八月甲午彗出氐
以彗星見改元大赦天下官吏各覃恩兩重闕陜兵戈
經處重與周恤(按金史宣宗紀元光元年八月己邜彗/星見西方以彗星見改元大赦天文志)
(興定六年八月己邜彗星出於亢宿右攝提之間指太/角太史奏除舊布新之象宜改元修政以消天變於是)
(改是年為元光元年九月丁未滅是元光改元在壬午/年八月無疑原書興定盡六年明年正月改元元光實)
(為舛誤/今改正)
九月壬戌彗再見(按金史云九月丁未彗滅宋史通考/皆云八月彗星出九月壬戌彗星没)
(是月丙午朔丁未為二日壬戌為十七日雖前後少異/而謂彗星之没於九月則同也此於九月壬戍書彗再)
(見殊為/舛誤)
辛未太白晝見
䝉古軍自去年收服陜西至是鳳翔邠涇及山西一帶
堡寨皆陷
　西夏自五代時立國金國强盛西夏與為敵國獨不
　被兵泰和年間䝉古軍深入灌水攻城事急西夏主
　登城隔水相見面約和好其後差發日多和好遂絶
　連年結援南宋夾攻秦鞏葢有憾於金也至是䝉古
　自回鶻往攻西夏西夏國亡
(癸/未)元光二年春三月張林所部邢徳叛歸於宋
秋九月庚子朔日有食之
副都統完顔大濟侵宋隨州棗陽軍
冬十二月庚寅帝崩(按金史宣宗紀興定盡五年元光/盡二年是年為癸未十二月庚寅)
(帝崩原書誤以元光改元在癸未嵗正月至/二年為甲申十月帝崩與史不合今改正)在位十有
一年
　宣宗幼美丰姿好學善談論尤工於詩多招文學之
　士賦詩飲酒少多符瑞嘗竊自負迨乎入繼大統馳
　驅兵革無有寧時暨其遷汴而後大河以東北至於
　山東西至於闗陜盡屬敵區連年災異數至太白經
　天蚩尤旗見咸應其妖矣
明年正月上諡曰繼天興統述道勤仁英武聖孝皇帝
廟號宣宗(按原書云諡曰宣宗殊/為舛畧今據金史補正)
三月葬帝於徳陵(按原書書宣宗之𦵏於義宗即位之/十二月又以陵為永固陵皆與金史)
(不合今/改正)
　虞祭訖奉返神主義宗迎泣過悲侍臣烏庫哩烏爾
　固寛譬之義宗曰先帝不幸遭家多難飲恨而終今
　兹永訣情何能已
欽定重訂大金國志卷二十五
欽定四庫全書
欽定重訂大金國志卷二十六
　　紀年
　　　義宗皇帝
義宗皇帝名守緒宣宗第三子俗呼三大王性寛和慈
仁少而嗜書長而博學雖干戈搶攘日不暇給每與學
士大夫談論不輟才藻富贍好為文章元光二年冬宣
宗崩守緒自東宫即皇帝位大赦天下羣臣増爵位各
有差申遵遺詔以軍國多事喪制從權然情有不忍特
申三年之制
(甲/申)正大元年春三月我師侵宋和州尋引還
太白晝見經天(按金史五/行志不書)
夏四月蔡州師府報宋人對境詔權樞密烏庫哩英錫
統糺軍一千備之
五月遣使徃山東招諭李全等許以重賞全等不從
　全身長八尺手執鐵槍其妻亦勇而有力少為羣盗在
　山東聚衆萬人能飛馬植槍深入一尺令全飛馬而抜之
　全不能㧞下馬屈服遂為夫婦蹂踐山東州郡暨其
　歸宗也青齊之地幾半為宋有縱國中能招之亦不
　能駕禦也
六月丁夘朔太白經天
秋閏八月宋寧宗殂太子竑不得立降封濟王立其姪
昀是為理宗明年改元寳慶(按據懋昭進書表此書進/於宋理宗端平元年正月)
(十五日而此條乃稱理宗廟號殊為不合又金亡於宋/端平元年正月十日而此書進於端平正月十五日相)
(去僅五日何以即能成書表進且於金義宗亡國事言/之詳悉如此乎此書必出于元人之所改竄或元人之)
(所依托葢/無可疑者)
九月太白經天(按是年三書太白晝見而金志不書宋/史通考皆云嘉定十七年六月丁夘太)
(白晝/見)
(乙/酉)正大二年春正月降徳音於河南闗陜山東諸路罪
無輕重皆與蠲除其有願備行伍為國馳驅者當加旌
異
三月詔以比年連有軍旅陣死遺骸良為可念所在州
郡設祭招之掩其骸骨
夏五月進宿衞之官位一級
詔羣公卿士有便人益國者具狀以聞
秋䝉古使來請和
　帝遣御史大夫兼户部侍郎完顔住往議不稱㫖詔
　免住官
是嵗宋理宗寳慶元年
(丙/戌)正大三年春正月䝉古使復來請和且索金銀繒帛
嵗賂
　帝遣尚書右丞完顔莽伊蘇往使莽伊蘇辭曰和
　議不可恃不若嚴備邊面召募將士來則出戰去
　則固守猶可為國萬一狃和之名忘戰之實邊備
　不修敵軍倐至宗廟社稷實為可憂帝以為辭難
　遂免莽伊蘇官别遣户部侍郎韓帖珠徃使饋
　遺不貲
　時羣盗縱横干戈充斥括馬敷糧公私並竭交鈔數
　萬厥直頓低國力大困
(丁/亥)正大四年　是嵗元太祖崩少子圗類監國
(戊/子)正大五年詔所在州郡嚴加備禦精修器械仍可密
計軍馬芻糧之數以聞
夏四月孫大鼎除吏部尚書權參知政事完顔用安除
户部侍郎開行省於山東(按完顔用安即國安用也考/金史天興元年七月國安用)
(降封為兗王行京東等路尚書省事賜姓完顔改名用/安綱目正大八年國安用降䝉古以為山東路都元帥)
(天興元年國安用降金此書於正大五年書用安除户/部侍郎開行省于山東又於正大七年書兖王用安援)
(兵至皆/屬舛誤)
　時䝉古軍長驅而南當宣宗日凢大河以北東至於
　山東西至於關陜不一二年陷没幾盡而鳯翔最後
　下我師于是并力守黄河保潼闗自黄河洛陽三門
　析津東至邳州之源雀鎮東西長二千餘里差四行
　院毎院各分地界五百里統以總帥精兵不下二十
　萬民兵不在其数夜則傳令坐守冬則燃草㪣氷率
　以為常潼闗一帯西南邉山一千餘里大小闗口三
　十六處亦差四行省分地界而守統以總帥精兵不
　下十萬民兵不在其數布滿周宻如是者十有五年
是嵗宋理宗紹定元年
(己/丑)正大六年春䝉古軍屯駐陜西臨洮德順鎮戎等州
皆陷
　䝉古太祖遺詔有云金人精兵盡在潼闗闗之南有
　山北有河地勢險陜不可攻縱攻必不能克不如假
　道南宋徑出唐鄧之間可以直𢷬汴京金人止有潼
　闗數萬之兵聞大軍之至必分潼闗之兵以來唐鄧
　去潼闗千餘里行且疲矣夫豈能戰縱使能戰彊弱
　衆寡亦莫之敵宋與金世讐也聞欲㓕金必許借我
　路既至汴京金主若出降則使之為西京留守不然
　殺之
三月䝉古軍歸北留兵圍慶陽
　帝遣總統赫舍哩約赫徳留臨淄郡王張貴恒山公
　武仙都尉高英樊澤楊烏林等將兵數萬救慶陽䝉
　古軍失利
是嵗元太宗元年
(庚/寅)正大七年秋七月闗陜以南行元帥府事完顔仲德
統兵三萬人至
　仲德名呼沙呼其先海蘭路人也去春䝉古軍叩闗
　仲德與前帥鄂屯沃哩布方酌酒更代而哨騎卒至
　遂越闗而東殺守者數百我軍尋復奪之至是移知
　鞏昌兼行元帥府事招集軍士至數萬人至是提孤
　軍轉戰而前來援京師
山東行省兗王用安蔡息陳頼路都統烏庫隆和援兵
至
八月太白經天
九月䝉古軍攻衛州
　遣平章完顔哈逹領髙樊諸將救衛州連戰十數日
　䝉古軍失利
冬十一月太白晝見(按是年太白晝見經天/金史天文志皆不書)
(辛/夘)正大八年(按金史宣宗興定盡五年辛巳元光盡二/年癸未義宗正大盡八年辛夘原書宣宗)
(興定盡六年壬午元光盡二年甲申下侵義/宗一年而義宗正大盡辛夘止七年今改正)春正月䝉
古軍在慶陽衞州既皆失利不勝其忿親領精鋭四十
餘萬直攻潼關數相勝負乃選四萬人刋石伐木鑿商
於之山烏法入藍關之内仍為哈逹所敗喪萬餘人及
馬數萬匹(按金史元史及通鑑綱目是年春元師圍鳳/翔未攻潼關又金史及通鑑綱目皆言元圍)
(鳳翔行省哈達逗遛不進帝遣樞宻判官白華徃諭之/哈達蒲阿言元兵勢盛不可進白華還帝又遣白華諭)
(以鳳翔圍久恐不能支可領兵出關又/不行此云哈達敗元兵亦與史不合)
　䝉古軍渡河不能入關不得遂自山東通好南宋欲假
　淮東以趨河南南宋依違不報䝉古軍乃用力於西夏
　數年而滅之時夏人有獻䇿者令其自蜀道由金洋出
　襄漢以入唐鄧宋四川制置鄭損無以遏之乃自利順
　流將至果閬間適大行遺詔至其兵遽回自後遂以通
　好為名覘宋蜀道宋制置桂如淵中其計竟延而納之
冬䝉古起兵舉國并至前鋒破西和犯興元道金洋趨
房襄而一項軍馬疾趨潼關帝遂遣伊喇蒲阿(按伊喇/蒲阿為)
(樞密副使原書作伊喇/樞副今改正以符史體)抽防河之兵禦之於鈞州連戰
數月我兵屢㨗䝉古軍不能前㑹雨雪我兵敗哈逹等
戰死䝉古軍皆渡河
　帝遣人約南宋夾攻時陳垓(按宋史/作陳晐)為襄帥不敢應
　㑹天大雨雪三日三夜我兵僵仆䝉古軍益張又報
　䝉古大軍突入潼闗方此皇惑而徐州防河兵少䝉
　古軍有徑渡者我軍洶懼不能軍遂敗績樞密使伊
　喇蒲阿出降(按金史伊喇蒲阿傳蒲阿走京師元兵追/及擒之械至官山不降見殺大抵此書於)
　(章宗以後所載尤多謬妄如褔興之慷慨自裁而以/為奔汴蒲阿之被禽不屈而以為降元非出於傳聞)
　(之誤即出於愛憎之私事/闗名節尤不可以不辨云)諸將如哈逹髙英楊烏林
　樊澤等皆戰死擉武仙逃奔留山䝉古别軍自山東
　至下邳入歸徳而大軍自衛州過河㑹於楊霍潼闗
　失守(按金史鈞州之敗在天興元年正/月丁酉日歸潜志云正月十六日)
(壬/辰)天興元年(是春改元開興/夏又改元天興)春䝉古軍盡至合圍汴京
我兵百計守城至四月八日以天時向熱䝉古將還師
於是又講和好取太子金紫為質而前此東海郡侯之
女小四公主已立為皇后欲索其一位骨肉以北隨予
金帛無數而去
　時雖敵師暫退然兵疲力盡河南蕩析宋師瞰其南
　紅巾擾其東矣
二月太白經天(按金史五行志八月壬戌太/白嵗星交不書太白經天)
秋䝉古使復至命帝黙尊號拜詔稱臣去冠冕為西京
留守交割京城帝難之
　防城提轄張玉餌飛虎軍三百人為變(按金史哀宗/紀飛虎軍殺)
　(北使唐慶等三十餘人歸潜志云北使唐慶掉臂上/殿仍有不遜言是夕飛虎軍數輩憤慶等無禮以為)
　(和好終不成不若殺之快衆心夜中持刀殺慶等/此但云為變而事之首尾不具今附識於此云)
䝉古軍傳令添兵圍城河南洛陳許嵩陜(按原書作隱/考金無隱州)
(元史太宗紀云四年正月壬寅攻鈞州克之獲金將哈/逹遂下商虢嵩汝陜洛許鄭陳亳潁夀睢永等州隱字)
(葢陜字之/誤今改正)商虢皆陷驅其壯士攻汴帝率䕶衛軍五千
人突圍而出與䝉古軍戰帝獲勝左丞相完顔拜甡奏
請過河取衛州截其歸路帝允之比至衛州䝉古軍雲
集帝急囬幾被其追及元帥賀徳希死之(按金史哀紀/紀天興二年)
(正月丙午朔濟河北風大作後軍不克濟丁未大元兵/追擊於南岸元帥完顔朱爾賀徳希死之辛亥拜甡引)
(兵攻衛州不克聞大元兵自河南渡河至衛之西南遂/退師丁巳戰於白公廟拜甡敗績己未上以拜甡謀棄)
(六軍走歸徳是哀宗渡河攻衛及走歸徳皆在二年正/月而賀徳希之死則在過河之後攻衛州之前此書並)
(書於元年又以賀徳希之死/在攻衛州之後並為舛誤)
　一云帝自度汴圍必不能脱遂議移入嵩山御寨以
　茍嵗月而與武仙别謀所向(嵩山深廣其地屯結之/處甚多内有二大寨一)
　(曰御寨可容數十萬人/而外境絶險敵不能入)一云下詔親征聲言追襲收
　復河南諸郡先鋒方渡衛水䝉古軍擁至不及斷橋
　帝既不克西去又不可復入汴京僅以二十餘騎走
　歸徳决水以自固
　先自帝之出也屬崔立留守汴京迄衛州敗績諸軍
　逃回從者僅二千人崔立聞帝既敗盡殺朝官之在
　京者自丞相以下罔不被害驅太后皇后皇妃公主
　皇兄荆王降䝉古悉取宫中金帛珠玉玩好之物以
　獻自稱鄭王兼丞相䝉古軍前因而授之加以河南
　行省權皇帝(按金史崔立作亂在天興二年正月/戊辰日帝走歸徳拜甡下獄之後)
帝在歸徳左丞相拜甡死獄中
　拜甡内族人奉御出身首勸北征者衛州之敗亦拜
　甡倡之至歸徳被劾數日不食而死(按金史哀宗紀/天興元年正月)
　(己未上走歸徳壬戊遣使/召拜甡至數其罪下之獄)
(癸/巳)天興二年春正月以富察官努參知政事赫舍哩小
鍾兒為總管兼知歸徳府
　官努本姓伊喇為忠孝軍都統陞總帥既參政與小
　鍾兒擅用符璽妄行誅戮屢説帝出降帝執官努手
　刃之小鍾兒走為衆軍射死(按金史哀宗本紀天興/二年二月留元帥官努)
　(忠孝軍四百五十人都尉馬用軍二百八十餘人發/餘軍赴陳宿徐三州就糧三月乙丑實嘉紐勒歡乞)
　(盡散衛兵出城就食官努邀上幸海州不從蔡帥烏/庫隆和以糧四百餘斛至歸徳請上臨幸戊辰官)
　(努以忠孝軍為亂攻殺馬用遂殺尚書左丞相李蹊/參知政事實嘉紐勒歡已下三百餘人上赦官努以)
　(為樞密使副使權參知政事辛巳真授參知政事兼/左副元帥官努以上居照碧堂禁諸臣無一人敢奏)
　(事者上日悲泣遂與内局令宋珪等謀誅之六月己/夘官努及其黨皆伏誅此書所叙未晰今附識以備)
　(其事之/首尾)
三月白都尉反旋為其下所殺
　帝登門諭其軍曰爾等既是自拔歸國名曰忠孝豈
　可殺我衆感其言殺白都尉(按白都尉即白進也金/史官努傳上殺官努忠)
　(孝軍聞難皆擐甲上名呼李泰和授以虎符使/徃勞軍并召其黨白進殺之此所載與史稍異)
夏六月歸徳糧絶上遂自亳趨蔡(按金史哀宗紀六月/辛夘上發歸徳壬辰)
(次/亳)
　時山東行省兗王用安以蠟書來請帝幸山東且言
　遷蔡不可但帝業已幸蔡不從
戊戌帝駕至蔡(按金史哀宗紀/己亥上入蔡州)蔡之父老千餘羅拜於
道伏地呼萬嵗見帝儀衛蕭條無不涕泣帝亦歔欷者
乆之
　帝自發歸徳連日暴雨平地水深數尺軍士漂没甚
　衆及蔡始晴復數月大旱識者以為不祥
壬寅山東行省兗王用安知帝必欲遷蔡又遣人以蠟
書言其六不可
　大率謂歸徳環城皆水卒難攻擊蔡無此險一也歸
　徳雖乏糧儲而魚芡可以取足蔡若受圍廪食有限
　二也敵人所以去歸徳非畏我也縱之出而躡其後
　舍其難而就其易者攻焉三也蔡去宋境不百里萬
　一資敵兵糧禍不可解四也歸徳不保水道東行猶
　可以之蔡蔡若不守去將安之五也時方暑雨千里
　泥淖聖體豐澤不便鞍馬倉卒遇敵非臣子所得救
　六也雖然陛下欲去歸徳莫若權幸山東山東富庻
　甲天下臣畧有其地東運沂海西接徐邳南扼盱楚
　北控淄齊若鑾輿少停臣仰頼威靈河朔之地可傳
　檄而定惟陛下審察帝以其言示宰臣宰臣奏用安
　反復本無匡輔志此必叅議張介等教之况其時業
　已遷蔡無可議者遂寢
御史富森世逹西面元帥博斯呼及其家自沃來歸
秋七月癸夘朔曲赦蔡州境内
　制曰天方悔禍少寛北顧之憂人亦告勞爰啓南巡
　之議惟今蔡郡實古豫州干戈以來市井如故介孤
　墉而抗敵出衆力之輸勤及聞臨幸之初逾謹奉迎
　之禮人盡至於垂泣朕亦為之動懷宜沾恩私曲加
　慰浣自天興二年七月一日昧爽以前據蔡州管内
　支郡屬縣雜犯死罪以下並行釋免官吏軍民各覃
　恩兩重歸徳以南經過去處曽應辦者遷一官百姓
　逃亡户絶者抛下地土聴人恣耕並免差税自來拖
　欠官房地基軍需等錢俱免追徴連年兵饑多有暴
　露骸骨仰所在官司如法埋瘞嗚呼奉畜爾衆敢辭
　亳邑之遷時邁其邦尚獲周家之助咨爾有衆體予
　至懷故兹詔示想宜知悉
九月九日庚戌帝拜天於節度使之㕔詔軍民提控以
上陪從
　禮成面諭旨曰國家開創以來務廣恩徳涵飬汝輩
　百有餘年汝等或榮紹世封或秀抜民伍被堅執鋭
　積有嵗時於此艱危與朕同患可謂忠矣今聞敵人
　將至正汝等扼腕吐憤立功報主之秋縱死王事不
　失為忠孝之鬼比之奴顔婢膝甘從叛逆者不猶愈
　乎况汝等立功常恐不為朝廷所知今日臨敵朕所
　親見汝等其免之既而各賜巵酒未竟有覘騎馳奏
　城東有䝉古軍數百突至門外將士踴躍咸請一戰
　至有不被甲胄而出者䝉古軍奔潰生禽一人獲馬
　數匹而還
初十日䝉古軍數百騎復至城東遣通事人大呼曰城
中早降當免殺戮不然無噍類矣帝登城遣忠孝軍元
帥蔡巴爾率挽强兵五百潛出暗門鑿城為穴渡汝水
卒至䝉古軍所左右交射䝉古軍遂潰别出數十騎躡
其後生禽二人以歸自是不復薄城分築長壘為持乆
計
　言事者皆謂䝉古軍環築城壘宜乗其工役未竟人
　馬逺疲四面合攻可以破敵若假之日月濠浚壘髙
　則無及矣朝議以軍士初集心有未安恐其出而不
　返竟不出戰識者知其必亡矣
帝分軍防守四面并子城
　是年南宋遣使鄒伸之至草地約與䝉古夾攻金云
　本朝與貴國素無讐隙前此寧宗常遣使臣與貴國
　通和自後山東為李全所據河南又被殘金阻隔今
　貴國上順天心下順人心遣王宣撫來通前好所以
　伸之等前來䝉古許之帝聞宋使從唐州回驚悸無
　人色
冬十月䝉古軍壕壘成耀兵於城下旗幟蔽天城中駭
懼及暮焚四闗夷其墻而退
初十日城中饑民萬餘訴於有司求出有司難之民大
呼於道帝聞之遣近侍官分監四門每門日出千人必
老稚羸疾不足資敵者聴出
　時奉御内族經實在北門憫人之饑出過其數命决
　杖四十然出者多以城中虚實告䝉古軍尋止之
十二日給饑民官船十餘艘聽於城壕内採菱芡苲草
　民争趨之數日而盡至鏟莎草根橛絞泥并牛馬骨
　屑以療饑自是殍者日多人至相食
十一月宋遣襄陽太尉江海(按宋史云京西忠/順軍統領江海)棗陽帥
孟珙以兵萬人助䝉古軍耀於南城且以箭射書入城
中招諭軍民
　右丞仲徳得之投諸水中
宋帥臣史嵩之運糧十萬石給南北軍且置𣙜塲於城
南更相貿易䝉古頼之益修攻具
　斵木之聲聞於城中城中大恐徃徃竊議投降右丞
　仲徳聞之日以國家恩澤君臣分義親諭軍民軍民
　感奮始有固志
十二月初四日䝉古軍以攻具傅城
　有司盡藉民丁助軍防守敢匿一丁者全家處斬鄰
　人絞罪不足則括婦人之壯健假男子之衣冠徃來
　搬運木石帝親出巡撫遇軍民必丁寧慰諭之乆乃
　去仍命西上閤門使王大濟權左右司郎中専造糜
　粥食之慮有司减薄帝為之親嘗人有被創者帝親
　為傅藥軍民感泣人百其勇
初九日䝉古軍攻外城克之
　宿州副總帥髙利格以戰没砲軍元帥王鋭因巡䕶
　南城率十餘人出降
十四日權參政羅索(按金史羅索同時有三曰大羅索/中羅索小羅索以别之是年大羅)
(索已死尚有二羅索在羅索𫝊哀宗以中羅索為北面/總帥小羅索左翼元帥哀宗紀天興二年八月詔權參)
(政穆延烏登簽樞密院事羅索行省院于息州十二月/以總帥富珠哩羅索殿前都㸃檢烏凌阿呼圖克皆權)
(參政是此時小羅索在息州中羅索在蔡此權參政羅/索即中羅索也又羅索傳宋人窺息朝命穆延烏登為)
(行省參知政事中羅索同簽書樞密院事小羅索副㸃/檢王進為彈壓帥爪爾佳玖實為都尉屬以忠孝軍行)
(省院於息州謂二羅索皆在/息州與紀不合疑傳之誤)統領精鋭五百銜枚夜出
西門人荷束藁沃膏油於其上將燒敵寨及其砲具敵
軍知覺先於隠處伏挽强弩百餘火發矢亦發我兵却走
　時軍士被創者甚衆羅索口墮二齒流血昏潰翼日始蘇
十六日䝉古軍并力攻西城以火砲焚城樓因奪取欄
馬墻䝉古軍數千坎墉先登官軍㝷復得之手刅相持
内外殺傷甚衆
　初䝉古軍并攻西南角弗能克轉攻西北角又弗克
　軍士有出降者告以西門之北鳯子樓敝且微有稜
　角可攻克焉
十八日䝉古軍復大至克西城
　城中前期築柵浚壕為備故䝉古軍雖克之而不能
　入但於城上立柵自蔽南北相拒
十九日帝悉出御用器皿賞軍士
　復括民間衣襖以賜將士謂之軟纒
二十二日帝微服領馬軍百歩軍千夜出東城將遁及
柵不戰而還
(甲/午)天興三年春正月庚子朔䝉古軍以正旦㑹飲
　歌吹之聲四望相接城中饑窘歎息而已
初九日䝉古軍鑿西城為門五整軍以入
　我兵鏖戰及暮䝉古軍乃還聲言來日復集
初十日摘三面精鋭軍備西城天尚未明䝉古軍果復
來方與大戰而南面宋兵萬餘已薄城矣帝知城必破
乃詔大臣遜位於東面縂帥承麟
　承麟西向固讓帝自持符璽授之承麟伏地拜泣不
　敢受帝曰朕所以付卿者豈得已哉以朕體肥不便
　鞍馬城陷之後馳突必難顧卿平昔以趫疾聞且有
　將畧可稱萬一得免使國祚不絶此朕志也因起授
　符璽承麟惶恐跪受帝乃退
宣徽使温都簽東上閤門使事布薩希卜蘇引後主陞
正座後主猶被甲胄立受百官朝拜
　惟忠孝軍元帥蔡巴爾獨不拜曰事至此有戰死而
　已安能更事一君乎竟以戰殁
後主禮成咸出迎䝉古軍則南城之陴已有宋師旗幟
乃急分命諸將帥禦之
　俄而四面鼓譟夾攻聲震天地守者開門縱䝉古軍
　進我兵巷戰乆不能禦退保子城
帝既傳位後即閉閤自縊後主知帝崩率百官詣前拜
泣因謂衆曰先帝在位十年勤儉寛仁圗復舊業有志
不就實可哀痛吾欲諡之以哀何如奈倉卒無知禮者
為贊成之
　時宿州有僭位者先諡曰莊其故官僑於宋者又私
　諡曰閔或謂國主感憤奮發哀不足以盡之故天下士
　大夫皆號為義宗葢取國君死社稷之義
酹酒未終敵軍已至城下我兵力禦䝉古軍少却㝷四
面并至城遂陷後主竟為亂兵所害
　帝自縊有頃權㸃檢完顔色埒黙覺之矯制召承御
　實嘉氏近侍大使焦春和内侍局殿頭宋規共赴帝
　屍前色埒黙曉以名分大義與三人皆從死
奉御經實守焚帝屍為䝉古軍所執復以死請瘞帝骸骨
　初色埒黙將從死遺言令奉御經實焚帝自縊之
　所曰幽蘭軒火方熾子城陷左右近侍皆走獨經實
　留為䝉古軍所執問之曰若為誰經實曰吾奉御也
　䝉古軍曰衆皆走而若獨後何也經實曰吾君已崩
　吾欲収其骨瘞之䝉古軍笑曰若狂者耶若之命且
　不能自保能瘞而君骨耶經實曰汝事汝君吾事吾君
　吾君有天下十餘年功業弗終身死忍使遺骸暴露
　與士卒等同共耶吾逆知以情告汝汝必不違吾故
　忍死留此然吾既瘞吾君骨後汝雖寸斬吾吾不復
　告汝矣䝉古軍以其言白布展布展曰此竒男子也
　因許之經實乃入掇其餘燼裹以敝衾瘞於汝水之
　旁經實再拜號哭將赴汝水軍士救之得免
初帝之被圍也已自知其不免然發憤經畫殊有鬭志
後城陷始以憂沮間出常謂近侍諸臣曰我為紫金十
年(皇子授為金/紫光禄大夫)太子十年皇帝十年自知無大過惡死
無憾矣但以祖宗傳祚百年至我而絶與自古荒淫暴
虐之君等為亡國此其所以恨也又云自古無不亡之
國但亡國之君徃徃為人囚執或獻俘宗廟或戮辱階
庭或餓死空閨或移置邊地朕皆不為也汝等觀之朕
意决矣是其死社稷之心葢平昔素定云
　是日日大赤無光京索間雨血十餘里
是嵗宋理宗端平元年
義宗少厯艱難生長兵革間遭家不造適丁斯時自愛
王階釁泰和昏荒敵國外患無有寧嵗﨑嶇汴京之遷
已同涸轍之窘矣義宗繼之尊師重道經筵有官勸農
薄賦黜陟有條寸兵尺鐡不挑釁於四方因陋就簡不
増廣於宫闕一意儉約勤心撫摩河南士庻稍稍歸之
誠守文之令主也無奈區區數州之地不能以抗方張
之師則道喪時窮亦付之末如何而已且太祖以甲午
嵗起兵義宗以甲午嵗亡國始於甲午終於甲午殆亦
有天焉豈伊人力哉
　
　
　
　
　
　
欽定重訂大金國志卷二十六
欽定四庫全書
欽定重訂大金國志卷二十七
　　開國功臣傳
　　　尼雅滿
尼雅滿小名烏嘉努後改名宗維(按金史/作宗翰)武元皇帝從
兄之子其祖曰赫頁乃武元伯父也父即額勒赫(按赫/頁金)
(史作和卓額勒/赫金史作薩哈)伊埒貝勒後雖貴襲其官加於見授官
銜之上尼雅滿姿貎雄傑能被甲周貫馬腹驍㨗如風
輪舞劍入敵人莫能當幼時嬉戲為部伍擊刺之狀有
居後者擊之以鞭性特嚴酷殘忍沉鷙多謀遇戰時號
令其下騎者騎步者步回顧者斬所以每戰必勝也武
元初起兵時纔有千騎破遼寧江州後遼人益兵至二
十萬女直以衆寡不敵謀降獨尼雅滿烏紳羅索曰我
殺遼人已多降必見𠞰不若以死拒之尼雅滿奮鐵檛
而前諸將隨之遼人大敗自是乘勝入黄龍府取五十
餘州浸逼中京(古白霤/城也)其後遼祚竟亡多其力也武元
與宋通和已議還燕京六州地尼雅滿不從指地圖曰
欲作夏國徃來次舍勿復言其後尼雅滿欲止割涿易
二州武元不許乃以尼雅滿為左都統太宗初改都統
府為元帥府仍用為左副元帥幹里雅布之南下也取
和而還及再征宋京諸將皆以為難獨尼雅滿意請行
其後破京師遷徙二帝尼雅滿功居最初我師渡河至
城下見城上守禦人多以為難破議欲講和數日尼雅
滿曰城不難破城上人多易亂及破城日遣八壯士先
登城上果亂散走奔潰時國事大小尼雅滿皆總之雖
卿相拜其前尼雅滿不為禮太宗朝尼雅滿専權帝不
能令至於命相亦取决焉後握兵不數年滛刑毒政皆
髙慶裔教成之也迨兵權既離掌握慶裔不免於誅尼
雅滿亦憤恚薨後謚曰忠獻詔立廟大興府祀以天子
禮樂(按金史尼雅滿傳諡桓忠此云謚忠獻而金國南/遷録亦有忠獻王之稱豈後嘗改謚而史不載耶)
　　　固紳
固紳武元從叔祖富爾遜之孫於武元為從堂弟也(按/金)
(史景祖生世祖肅宗穆宗世祖生太祖富爾遜即肅宗/乃太祖之叔父非從叔祖也固紳景祖長子和卓之次)
(子亦非肅宗之孫於太祖/為從弟亦非從堂弟也)雄傑有謀畧少時善射命中
能越長壍初起兵時固紳以為必勝其後寧江渤海之
㨗秘計居多固紳與尼雅滿至相驩而固紳才尤髙武
元在位二人用事未嘗申覆每有所為皆許自専撫其
背曰兒輩作事必不錯也以至命相命官亦皆専决國
中事此非二人不行固紳剛毅忍殺尼雅滿兄事固紳
而甚重之與幹里雅布不相下天㑹初封鎬國王(按金/史本)
(傳固紳以西北西南兩路都統薨皇統五/年追封鄭國王此云封鎬國王與史不合)
　　　幹里雅布
幹里雅布一名宗望(按原書誤作宗/傑據金史改)乃武元第四子江
南人呼為二太子為人𦕈小性慈仁喜談佛道武元常
竒其為人累更戰陣在軍中號為菩薩太子天㑹三年
幹里雅布率衆南征破檀薊等州至玉田縣時宋郭藥
師兵戈甲鮮明夜分渡河我師亦懼幹里雅布乃東向
望日而拜號令諸部而進未㡬藥師降遂進圍京師後
講和需金五百萬兩銀五千萬兩絹綵各一百萬匹及
割中山太原河間三鎮而退師四年夏誅常勝軍三千
人(按原書此下有天㑹三年一句與上文重複又考太/宗紀天㑹四年夏幹里雅布奪常勝軍器甲鞍馬散)
(歸遼西遼東常勝之誅葢在此時/此書於三年亦屬謬誤今删正)常勝軍者遼人也始
叛歸宋又叛宋歸金(按原書云至是又叛歸金考常勝/軍乃郭藥師所將其降金在天㑹)
(三年之冬至四年夏乃遣還本/土不得云至是歸金今改正)至是幹里雅布乃遣還
本土問之曰天祚待汝如何曰天祚待我甚厚趙皇何
如曰趙皇待我尤厚幹里雅布曰天祚待汝厚汝反趙
皇待汝厚汝又反我今以金帛與汝等汝定是亦反我
無用爾等於是皆皇悚而退既行遂遣四千騎以搜檢
器械為名於松亭闗皆殺之又遣人於張令徽(按原書/無張字)
(據太宗/紀補正)家搜檢器甲又賜郭藥師姓完顔拘之泊淀中
或云二太子本仁慈此受尼雅滿教使也九月復南征
再圍京城幹里雅布擁兵抵劉家寺尼雅滿繼到環城
列柵分地為攻㧞之計破城時軍中屢欲血洗數次登
門望城中有黄旗兵將在空中曰不可遂止然主洗城
者尼雅滿與劉監軍而二太子不與焉葢其性善耳閏
十一月二十五日城破其後與尼雅滿共以太宗(按原/書誤)
(作太祖/今改)之命立張邦昌為帝乃歸至燕山時天㑹五年
也山後議事二太子欲令徽宗歸南尼雅滿未之許因
打毬中暑薨後謚曰忠武(按金史幹里雅布謚桓肅此/云謚忠武而宣宗紀孫大鼎)
(䟽又稱為莊武太子乃本於金國/南遷録疑嘗再更謚而史失載)
　　　富勒呼
富勒呼一名宗雋太宗次子也(按金史太祖子額爾衮/名宗雋封兖王太宗長)
(子呼勒呼名宗磐封宋國王此傳所言實額爾衮事而/係之呼勒呼又以為太宗次子皆屬謬誤但此書載宗)
(雋事謬誤非一今姑/仍舊文而辨正之云)為人有勇力虬髯善射性甚愛民
所居官必復租薄賦得畨漢心但時有酒過後封兖王
除東京留守治渤海城勅令止飲行未抵治所有一僧
以䅴柃癭孟遮道而獻(䅴柃木名有文縷/可愛多用為椀)曰可以酌酒
富勒呼曰皇帝臨遣時宣戒我勿得飲爾何人乃欲以
此器導我耶令斡布哈(云敲/殺也)即引去行刑者哀其無辜
擊其腦裂欲令宵遁而以死告未畢復呼使前僧被血
淋漓富勒呼曰所以獻我者意安在對曰大王仁慈正
直百姓喜幸故敢奉此為夀無他志也富勒呼意解欲
釋之詢其郷以渤海對富勒呼笑曰汝聞我來用此相
鶻突耳豈可赦乎卒殺之又於道遇僧尼五輩共輦而
載召而責之曰汝曺羣遊以冐法乃敢顯行吾前邪皆
射殺之熈宗朝為太傅領尚書省事郎君吳矢謀反富
勒呼連坐被誅
　　　烏珠
烏珠一名宗弼封梁國王武元第六子江南人呼為四
太子者也與其弟邢王阿昆布同母烏珠生時穹廬中
鬱鬱有氣衆共異之為人豪蕩膽勇過人猿臂善射遇
戰酣出入陣中部舉憚之天㑹五年烏珠與兄鄂勒歡
統衆南征尼雅滿欲先圍汴京烏珠遣人告尼雅滿謂
獨力難攻既而尼雅滿知未可圖果如烏珠所言遂已
(按天㑹三年秋金二帥南伐四年春幹里雅布圍汴京/至冬二帥復圍汴京宋帝出降此云天㑹五年宗弼言)
(汴京難攻尼雅滿/遂已殊為舛謬)七年為右監軍請於尼雅滿乞提兵
侵江南從之乃提兵自登州入海道破南宋三十餘州
直至兩浙江東湖南州郡皆下宋帝航海烏珠回至鎮
江宋韓世忠提海舟駐揚子江以邀之烏珠不得渡刑
白馬殺婦人自刃其額以祭天後得破海舟之䇿大戰
勝之以輕騎絶江而回江北屯於六合時左監軍恥其
無功欲再侵江南烏珠辭之熈宗天眷年間廢劉豫以
河南地歸宋烏珠時為尚書右丞相兼侍中都元帥以
割地為非舉兵南征後敗於順昌敗於郾城敗於柘臯
乃始講和而南北無事矣烏珠臨終屬以堅守和好之
説後賜謚曰忠烈
　　　尼楚赫
尼楚赫武元第三從弟也(按此書太祖紀云族弟/而金史不言族屬逺近)以勇
悍知名刺虎搏熊輩伍無敵武元起兵時㑹集諸部共
舉驍勇者充千人長衆推尼楚赫康里吉等首攻寧江
州破渤海子弟軍取其州自後連年軍旅每戰必從天
祚長春之役兵勢甚盛衆皆懐懼又盛寒雪深尺餘尼
楚赫先鋒接戰少頃軍馬左旋三轉已横屍滿野自後
屢戰有功大宗天㑹六年尼楚赫為萬户尼雅滿諸道
進師令尼楚赫等攻漢上遂將其衆號二十萬攻鄧州
時江南財賦皆聚於鄧宋京西帥劉汲營繕儲峙甚備
至是攻陷其城汲死焉鄧州既破遂并取汝均房州之
民以歸後為咸寧都統封澤國王(按金史尼楚赫封蜀/王後例改金源郡王)
　　　烏紳
烏紳一名烏舍一名希尹武元帝疎族於屬為子武元
起兵時烏紳同為謀主為人深密多智目睛黄而夜有
光顧視如虎㓕遼國為先鋒徑入新州節度使王從輔
詣降又從破東京上京屢戰有功武元割燕六州與宋
時索百萬租賦方交割宋使趙良嗣請以十萬之數烏
紳笑而不答復云二十萬烏紳曰此一小縣之數也皇
帝已與兩府議不須論租賦止於歳幣外増一百萬緡
倘有難色不如畫契丹故疆良嗣力爭不勝自此國中
有南伐意天㑹二年遼天祚帝率諸軍出夾山南來越
漁陽嶺遇烏紳軍戰於雅哈下水烏紳率山西漢兒鄉
兵為前驅以國兵千餘騎伏山間遼兵驚潰天祚奔山
金司與小呼嚕謀南歸有精兵五千人烏紳遣羅索領
五百騎擊之殱焉遂擒天祚其後伊都謀反烏紳自雲
中聞其事見二人交馬議事伊都事覺伏誅烏紳嘗副
尼雅滿用事雖為諸將所忌而嘗以智得免故尼雅滿
以下皆不能及吳矢之反諸王連坐烏紳時為右丞相
建謀伏兵宫内因其朝㑹悉擒殺之達蘭亦誅死烏紳
遂遷左丞相蕭慶右丞遷左丞然熈宗畏其智數深忌
之初客星守魯烏紳占之太史曰不在我分野外方小
灾無傷也未㡬七月宋兖魯虞滕諸王同日誅死至九
月客星守陳太史以告宇文(按此言宇文而不著其名/疑此乃懋昭之先世故諱)
(其/名)宇文語之烏紳不以為怪是月果同蕭慶伏誅其應
天道如此詔誅烏紳畧曰希尹心在無君言不近道逮
燕居而竊議謂神器以何歸其誅慶畧曰迷國罔悛欺
天相濟既致於理咸伏厥辜頼天之靈誅於兩觀先是
烏紳第三子塔妲勁勇有智力兼百人烏紳常與之謀
國富勒呼之死塔妲承詔召入後執其手而殺之為明
威將軍㑹元夕挟奴僕十輩入寡嬸家烝焉烏紳在闕
下其長子以告命械繫於家塔妲懼法而驚遂失心歸
室不能坐呼曰我將死人問之曰適富勒呼來後旬日
死烏紳哭之慟曰折我左手至是烏紳亦被誅
　　　羅索
羅索一名羅宿不知族屬之逺近武元初命選族帳之
壯武者羅索與焉為人倜儻有大志常曰吾部落數千
强盛如此因時建義功必有成及大兵攻取遼東路顯
州恐軍亦叛蕭幹奔毉巫閭山羅索以勁騎追之大獲
而還武元攻燕羅索為前鋒遼左企弓等方修守具羅
索等已登城天㑹五年除萬户尼雅滿遣羅索征陜西
至河中宋師扼蒲津西岸不得渡遂潜由上流韓城縣
一夕履氷而過直攻長安進攻秦鳳為宋將張嚴所敗
既而羅索至鳳翔界伏兵五里坡擊殺張嚴宋師至富
平羅索擁兵驟至負柴囊土藉淖平行進薄其營與劉
錡戰勝負未分而我師出鐵騎直擊環慶軍宋師遂敗
時羅索為陜西諸路選鋒都統天㑹十年薨太宗朝封
郜王(按金史羅索傳天㑹/八年薨追封萃王)
　　　達蘭
達蘭一名達喇一名昌武元從弟也為人驍勇無懶少
時暴横部落苦之從破燕山武元愛其雋爽二太子兩
圍宋京達蘭皆以兵從天㑹五年遷左監軍馬擴屯軍
北京(按宋史信王榛靖康中北行至真定境中亡還和/州防禦使馬擴聚兵保五馬山砦迎榛奉以為主)
(鄂勒歡達蘭攻之擴敗死原書此作馬曠鄂勒歡傳又/作馬廣葢宋人諱擴故或作曠及廣而此書仍之今改)
(正/)達蘭攻敗之七年烏珠伐江南達蘭屯濱州以守山
東八年自濰州引衆侵淮東援烏珠宋將張俊以達蘭
善兵其鋒不可當徒手搏虎并亡無益(按宋史趙鼎使/張俊救趙立俊)
(憚不肯行此伹言俊憚行之意而不言使俊救立又/不言俊不行於事之首尾不備今據宋史附識於此)達
蘭急攻楚州破之又引衆攻泰州水寨為張敵萬所敗
其婿博諾被擒九年居祁州請於尼雅滿乞割齊國滄
州鹽場不從十二年齊國乞兵達蘭權右副元帥提兵
以應之天眷二年為都元帥割河南歸於宋達蘭主議
欲以廢齊也齊既廢謀再征宋既而郎君烏克紳謀反
事連達蘭伏誅其子岱音亦被囚因赦得出庶子伊勒
們名朂字勉道後為平章(按金史達蘭傳達蘭既誅并/殺其子台威鳥達布又始祖)
(以下諸子傳穆宗子朂字勉道皇統時平章政事/此謂達蘭子見赦又以朂為達蘭子皆與史不合)
　　　薩里罕
薩里罕不知其族屬逺近(按金史薩里罕/安帝六代孫)武元起兵時
以宗族近親為將相薩里罕晚後特以驍男見知於尼
雅滿再圍宋京師薩里罕為萬户羅索征陜西薩里罕
副之屢戰有功天㑹八年攻邠州與宋將曲端相拒於
白店原薩里罕據髙原而陣望見哈富之敗懼而泣十
年與齊國合兵屯於鳳翔十一年提兵直趨金商入洵
陽界宋將邵隆敗走遂入金州進趨饒風嶺扼宋吳玠
不能前乃斬其千户貝勒數人募死士由饒風之左道
援崖而上遂攻祖溪闗陷興元糧盡而反十二年復領
兵攻宋仙人闗為吳玠所敗乃退師天眷元年遷左監
軍二年遷左副元帥提兵自河中府渡河入同州界破
永興軍及鳳翔府陜右大恐既而扎哈貝勒戰敗中傷
退屯武功和議再成南北不復戰矣烏克紳反諸王以
次誅死薩里罕亦被誅
　　　鄂勒歡
鄂勒歡一名宗輔武元第五子江南呼為三太子大宗
朝封晋王(按金史世紀宗輔以左副元帥薨追封潞王/皇統六年進冀國王正隆二年進許國王此)
(云太宗朝封晋/王與史不合)天㑹五年幹里雅布薨代為右副元帥
是冬自燕山率衆由滄州渡河以攻山東次年冬以衆
渡河攻下開徳府遂攻濮州㑹宋信王榛遣馬擴㑹兵
而來與尼雅滿共為之備宋帥至北京之清平鄂勒歡
與達蘭復攻敗之天㑹十二年齊國乞侵江南諸將皆
沮其議惟鄂勒歡請行於是代尼雅滿為左副元帥與
劉麟猊等自淮陽分道南侵舟師由清河取楚州進攻
承州㑹雨雪乏糧且戰不利聞太宗疾遂回師熈宗即
位封冀國王(按鄂勒歡以左副元帥薨追封潞王皇統/六年進冀國王此謂熈宗即位封冀國王)
(誤也已於熈/宗紀内辨正)正除左副元帥自燕山入見卒於途其後
世宗立追尊為皇帝廟號睿宗又以宗輔非帝王名改
曰宗堯(按原書此二句在追尊為皇/帝之上先前倒置今改正)
　　　烏蘭思謀
烏蘭思謀本遼哈斯罕女直居遼地俗呼熟女直女直
族姓烏蘭最為賤小名色埒黙本無名字後以門下被
虜入洛陽(按思謀以金初起兵被虜何/以得至洛陽二字疑有誤)進士呉鼒蘇閭
為立名曰思謀字曰仲逺初起兵時思謀方負柴尼雅
滿虜之遂以其弟舒古木之乳母妻之命為都提㸃都
提㸃者乃北人貴家奴僕之稱也後尼雅滿薨思謀赴
喪舒古木以乳母之故請於帝以累充奉使有勞令樞
密院出身差權太原府尹故任用思謀辨慧多智慮善
於籌審小術淺算多有可取後以改定官制換授寧逺
大將軍沁南軍節度使知懐州元帥烏珠主兵凡軍國
大事皆問之思謀以其常充奉使故也
　　　韓常
韓常字元吉燕山人也父慶和在遼為統軍太祖入燕
常隨父降俱授千户慶和從南伐累戰有功後授副都
統屯真定正授雄州觀察使常善射以挽强見稱射必
入鐵烏珠渡江常為先鋒至湖南與向子諲戰子諲不
能敵攻圍八日城破烏珠自江黄間南渡令常徑趨衢
信以為援兵烏珠攻明州常以兵從與張俊戰於髙橋
俊遁烏珠自江南歸論功仍陞為萬户都統屯河中府
未㡬隨烏珠至陜西攻仙人闗為宋吳玠所敗常被南
軍射損左目衆不能支遂回軍然亦以此受知於烏珠
烏珠首尾陜西凡數年常必隨從其後順昌之戰常在
白洲龍渦下寨距城三十里宋劉錡擊之衆頗死傷烏
珠既敗以常守潁昌府方烏珠未南征之先常為濬州
守一日與其判官宫茵論南北兵戰之事茵曰此非南
之所能敵葢諛之也常曰不然今昔事異昔我强彼弱
今我弱敵强所幸者南人未知北間事耳至順昌之敗
其言果驗
　
　
　
　
　
　
　
　
　
　
　
　
　
　
欽定重訂大金國志卷二十七
欽定四庫全書
欽定重訂大金國志卷二十八
　　文學翰苑上
　　　宇文虛中
宇文虛中字叔通成都人宋黄門侍郎以奉使見留仕
為翰林學士承㫖皇統初南人多在上京謀奉虛中為
帥奪兵仗南奔事覺詔繫獄先是虛中在朝語言諧謔
諸貴族大臣久不平之乃煆煉所藏圖書為反具虛中
歎曰死自吾分至於圖籍南來士大夫家例有之如髙
待制士談圖書尤多豈亦反邪有司承風㫖并寘士談
極刑人至今寃之
　　　蔡松年
蔡松年字伯堅父靖宋季守燕山仕金為翰林學士松
年行臺尚書省令史出身官至尚書右丞相鎮陽别業
有蕭閒堂自號蕭閒老人卒謚文簡
　　　蔡珪
蔡珪字正甫松年子也七歲賦菊詩語意驚人天徳二
年(按中州集/作三年)進士擢第厯澄州判官三河簿正隆三年
銅禁行官得三代以來鼎鐘彛器無慮千數禮部官以
珪博物且識古文竒字辟為編類官丁父憂起復翰林
修撰同知制誥改户部員外郎太常丞朝廷稽古禮文
之事取其議論為多大定十四年由禮部郎中出守濰
州道卒有續歐陽文忠公集古録金石遺文燕王墓碑
辨等書傳於世
　　　髙士談
髙士談字子文(按中州集云/一字季黙)宋髙瓊之後宣和末任忻
州户曺仕金為翰林直學士皇統初死宇文之禍有䝉
城集行於世子公振亦有詩名
　　　馬定國
馬定國字子卿荏平人少時志趣不凡宣政末題詩酒
家壁有蘇黄不作文章伯章蔡(按中州集/作童蔡)翻為社稷臣
之句用是得罪而名亦顯天眷年間遊厯下亭以詩撼
劉豫豫與語大悅授監察御史仕至翰林學士石鼓自
唐以來無定論定國以字畫考之云是宇文周時所造
作辨萬餘言出入傳記引㨿甚明號薺堂先生
　　　施宜生
施宜生字明望福建建州之建陽人(按中州集/浦城人)宣和末
為潁州教官後仕齊又仕金官至翰林學士正隆中嘗
奉使於宋自號三仕老人(按宜生使宋洩國謀/歸為介所告烹死)
　　　郝俁
郝俁字子玉太原人正隆二年進士仕至河東北路轉
運使有詩云功名角上無多地風月壺中自一天子居
簡亦有詩名居中樞密院令史出身正大末除鳳翔府
治中南山安撫使詩亦甚工子玉號虛舟居士(按原書/此句無)
(子王二字則以號虛舟居士屬於其/子居中殊失事實今㨿中州集補正)
　　　李晏
李晏字致美髙平人(按中州集云/父森字彦實)工詩有云少年日日
醉花邊短白長紅一一憐自笑老來心尚在惡風常廢
五更眠又賦梅云氷骨有香魂乍返玉顔無暈酒全消
皇統二年晏登進士釋褐積遷至翰林學士髙文大冊
號稱獨歩拜御史中丞初遼人掠中原及得奚渤海諸
國生口分賜貴近或有功者大至一二州少亦數百皆
為奴婢輸租於官且納課給其主謂之二税户(按原書/此四字)
(作課之二文義訛脱/今據中州集改正)至大定初一切税户皆免為民獨
閭山守僧賜户三百與僧共居供役而不輸租故不在
免例訴者積年臺寺不為理又訴於晏晏上章畧云天
子作民父母胥吏弄法舞文沙門既謂出家可與男女
雜(居/)乎書奏宰相持不可世宗詔晏與相詰難晏伏御
座前曰(按原書無御座二/字據中州集補)前日車駕幸遼東閭山寺僧
曽供從官一宿之具寺僧物即陛下物也陛下無以此
直寺僧而使三百家受屈世宗笑曰李晏刼持我邪即
日免之明昌初為禮部尚書分諸道府試復經義設童
科皆自晏發之出為沁南軍節度使力辭改昭毅軍節
度使子仲畧仕至山東路按察使
　　　王寂
王寂字元老薊州玉田人天徳三年進士興陵朝以文
章政事顯終於中都路轉運使卒謚文肅有拙軒集北
遷録傳於世
　　　劉昂
劉昂字之昂興州人大定十九年進士是時昂有聲場
屋其律賦自成一家輕便巧麗差有㨗法早年得仕省
掾考滿授平凉路轉運副使昂作詩得晚唐體尤工絶
句徃徃膾炙人口張秦娥者頗能小詩其賦逺山云秋
水一抹碧殘霞㡬縷紅水窮霞盡處隠隠兩三峯其後
流落昂贈詩云逺山句好畫難成桞眼才多總是情今
日衰顔人不識倚爐空聴煮茶聲又云二頃山田半欲
蕪子孫零落一身孤寒窻昨夜蕭蕭雨紅日花梢入夢
無秦娥為之泣下章宗朝自國子司業遷左司郎中以
言事降上京留守判官道卒(按金史云掌書大中與賈/鉉漏言除授事為言者所)
(劾辭運昂降官中州集云遼陽人大中欲搖執政賈鉉/為言者所劾辭速昂降官此云以言事降官其説皆頗)
(不/同)
　　　楊雲翼
楊雲翼字之美樂平人明昌五年經義進士第一人詞
賦亦中乙科宣宗頻嵗南伐事勢有决不可者議論之
際時相多以避嫌不敢言雲翼獨極諌以為兩淮生霛
皆陛下赤子不能外禦北兵而取償於宋以天下為度
者不如是也是後再出兵時全軍㡬為宋所覆宣宗悔
悟責主兵者曰我當何面目見楊雲翼邪興定末拜吏
部尚書中外望其入相竟以足疾不果正大五年終於
翰林學士謚文獻(按金史云為禮部/尚書兼侍讀卒)
　　　史肅
史肅字舜元京兆人僑居北京之和衆業科舉為名進
士厯赤縣及幕官入為監察御史遷治書出刺通州大
定黨獄起為所絓謫靜難節度副使太安初召為中都
路轉運副使超户部正郎復坐鐫降同知汾州卒於官
肅尚理性之學屛山學佛(按李純甫自/號屏山居士)自肅發之髙才
博學作詩精緻有理尤善用事古賦亦竒峭有詩集號
澹軒遺藁云
　　　蕭貢
蕭貢字真卿咸陽人大定二十二年進士自涇州觀察
判官召補省掾不四五月拜監察御史累遷右司郎中
預修泰和律令所上條畫皆委曲當上心興陵嘉嘆曰
漢有蕭相國我有蕭貢刑獄吾不憂矣又奏死囚獄雖
已具仍責家人伏辦以申寃抑詔從之遷刑部侍郎入
謝曰臣願因是官廣陛下好生之徳上大悦凡貢所平
及多從之厯大興尹徳州防禦使知大名府陕西轉運
使河東北路按察轉運使静南軍節度使南京都轉運
使御史中丞以户部尚書致仕卒謚文簡有注史記百
卷公論等文行於世
　　　李遹
李遹字平甫樂城人明昌二年進士泰和中為大興幕
官時呼沙呼知府事賣權恃勢奴視同列遹每以公事
相可否不少假借又摘其隂事數十條欲發之呼沙呼
謀簒者也聲勢熖熖人莫敢仰視乃為一書生所抗積
不能平先以非罪誣染之㡬至不測雖有以自解竟坐
是仕宦不進以東平治中致仕閒居陽翟十餘年號寄
菴先生臨終戒家人曰吾明日歸矣而輩慎勿遽哭果
如期而逝家人哭不禁良久開目曰戒汝等勿哭致令
我心識散亂言畢目復瞑其明了如此遹工畫山水龍
虎亦入妙品皆得先輩不傳之秘平生詩文甚多如云
舊管新收粧鏡在昨非今是酒盃乾贈筆工云工不能
書何以筆士須知筆乃能書皆佳句也
　　　馮延登
馮延登字子駿吉州人承安三年進士為寧邊令適趙
秉文守此州與之考論文義相得甚歡故延登詩文皆
有律度正大末奉命北使見留使招鳳翔不從欲殺者
久之割其鬚髯羈管豐州二年乃得還天興初元授禮
部侍郎京城陷自投井中詩文最工隆安道中元日題
云山岡重複三竿日溪路縈迴一帶天老境飄零情更
惡又從馬上得新年
　　　梁持勝
梁持勝字經甫絳州人父襄大定初進士質直尚義有
古人風仕至保大軍節度使有諫世宗田獵表傳於世
(按原書無父襄二字考金史自大定/初以下至此實係持勝父襄事今補)泰和六年持勝復
試進士制䇿優等宏辭亦中選貞祐初由太學博士為
咸平治中宗室承裕辟為僚佐承裕死太平謀不軌以
兵脅持勝作文移持勝不從大罵即日遇害(按金史持/勝傳遷咸)
(平路宣撫經厯時宣撫富森萬努有異志欲棄咸平徙/海蘭路持勝力止之萬努怒杖之八十走告上京行省)
(太平太平實與通謀口稱其忠而心不然之署為左右/司員外郎既而太平受萬努命焚毁上京宗廟執元帥)
(承允奪其軍持勝密約咸平治中賣摩賽不萬户韓公/恕共殺太平復推承充行省事同伐萬努事泄俱被害)
(葢其事之本末如此此所載簡略不明又史言為宣撫/經厯此言為咸平治中史言元帥承充此言承裕史言)
(持勝欲殺太平推承充而見害此言承裕死太平脅持/勝作文移不從而見害其説皆不同皆當以史為確)
時年三十六贈韓州刺史初赴官有詩云山雲欲雨花
先慘客路無人鳥亦悲以為䜟云
　　　馮璧
馮璧字叔獻承安二年進士厯州縣召入翰林再為曹
郎宣宗朝屢以使指鞫大獄其時權貴如歸徳知府宿
州總帥(按金史完顔綱傳貞祐二年為行院簽樞密院/兼知歸徳此云歸德知府疑謂綱也又歸潜志)
(云赫舍哩約赫徳鎮宿數年屢破宋兵然䟦扈/不受朝廷制此云宿州總帥即謂約赫徳也)聲勢熖
熖朝廷知其䟦扈而不能摧伏者璧以法臨之毛髪不
貸也㓜有重名不畏强禦興定末以同知集慶節度使
事致仕居嵩山龍潭者十餘年放浪山水間人望以為
神仙題明皇擊梧桐圖云三郎耳譜趂花奴風調才情
信有餘天寳錯來非一拍霓裳中節亦區區詩文行於
世者最多北渡還鄉里年七十九而終
　　　韓玉
韓玉字温甫其先相人其後北遷為漁陽人明昌五年
經義詞賦兩科進士入翰林為應奉一日應制百篇文
不加㸃又作元勲傳稱㫖章宗歎曰勲臣何幸得此人
作傳耶泰和中建言開通州潞水漕渠船運至都陞兩
階授同知陜西東路轉運使事大安三年都城受圍夏
人連陷邠涇陜西帥司檄玉為都統府募軍旬日得萬
人籍秦州塲買馬官香及鳳翔冒買馬七百寳雞埋没
官鐵他州郡弓弩數千以給軍出屯華亭與夏人戰敗
之獲牛馬千餘時夏人五萬方圍平凉又戰於北原夏
人疑大軍至是夜解去當路者忌其功驛奏玉與夏人
有謀朝廷疑之使使者授玉河平軍節度使且覘其軍
先是華州李公直以都城隔絶謀舉兵入援而玉恃其
軍為可用亦欲為勤王之舉乃傳檄州郡云始是賊臣
貪容奸賂繼縁二帥貪錮威權既止夏臺之師旋至㑹
河之敗又云人誰無死有臣子之當然事至於今忍君
親(按原書作坐視於屬對殊/疎據中州集及歸潜志改)而弗顧勿謂百年身後虛
名一聴史臣只如今日目前何顔以居人世(按原書脫/目前以下)
(八字據中州集/及歸潜之補)其後京兆統軍以謀及誅公直并及於
玉玉赴官道出華州被囚死於郡學(按歸潜志云收鞫/死獄中與此不同)
欽定重訂大金國志卷二十八
欽定四庫全書
欽定重訂大金國志卷二十九
　　文學翰苑下
　　　王若虛
王若虛字從之槀城人承安二年經義進士釋褐鄜州
録事厯門山令入翰林自應奉轉直學士居冷局十五
年崔立之變羣小獻諂為立起功徳碑以都堂命召若
虛若虛外為遜辭而實欲以死守之時議稱焉北渡後
居鄉里癸卯三月登泰山憇於黄峴峯之萃美亭談笑
而化若虛少負海内重名而不立崖岸滑稽多智而以
雅重自持誠可為一時名流矣
　　　麻九疇
麻九疇字知㡬莫州人(按金史云/易州人)三歲識字七歲能革
書作大字有及數尺者故所至有神童之目章宗召見
問汝入宫中亦懼否對曰君臣父子也子寧懼父邪章
宗大竒之弱冠住太學有聲塲屋間南渡後讀書北陽
山中興定末府試經義第一詞賦第二省試亦然(按金/史及)
(歸潜志九疇省試雖居首而廷試/以誤黜故正大三年乃賜及第)正大三年公卿連薦
九疇可試館職乃賜及第授太祝權太常博士應奉翰
林文字九疇天資野逸髙蹇自便壬辰歳遇亂卒
　　　髙庭玉
髙庭玉字獻臣思州人大定末進士章宗衛王朝甚有
時名為人豪傑尚氣節一時名士多歸之貞祐初自左
右司郎官出為河南府治中與知府復興(按歸潜志云/温徳亨福興)
屢以公事相可否時都城受圍使驛阻絶復興為安撫
副使懼庭玉謀已乃以造逆拘訊之庭玉就逮龎才卿
雷希顔王士衡辛敬之(按龎才卿名鑄雷希顔名淵/王士衡名權辛敬之名愿)皆
被羅織㡬有一網之禍比赦至庭玉瘐死
　　　張萬公
張萬公字良輔東阿人正隆二年進士仕長山令有恵
政人為立祠入為右司員外郎太師淄王愛之(按金史/圖克坦)
(克寧為太/師封淄王)許以宰相器明昌初遷御史中丞以言事忤
㫖除彰國軍節度使召為大興尹拜參知政事以母老
乞歸養出判東平河中濟南丁内艱起復擢平章政事
封夀國公為相知大體有敦龎耆艾之目既致政而眷
顧未衰復起判濟南安撫山東便宜行事未㡬得請薨
謚文貞配享章宗廟庭
　　　董師中
董師中字紹祖邯鄲人後徙洺州皇統九年進士承安
中入政府直道自立泰和初貴妃李氏方寵幸妃兄竒
爾為宣徽使有楊國忠之權時有田庭方者上書云大
臣持禄近臣怙寵章宗覽之顧謂怙寵者誰時竒爾侍
立師中倒笏指之曰謂李竒爾輩章宗頷之師中常言
作相不難但一心正兩眼明足矣少喜詼諧及在相位
未嘗廢談笑然不害為名相俄致仕賜第京師薨
　　　胥鼎
胥鼎字和之代州人大定中進士厯官至參知政事宣
宗貞祐二年拜尚書左丞車駕南渡出為平陽節度使
(按金史及歸潜志皆/作汾陽軍節度使)移知河東南路宣撫使四年授樞
密副使權右丞五年進平章政事莘國公行臺闗中未
㡬兼左副元帥明年以温國公致政進封英國行臺衛
州薨於衛鼎在長安日有乞致政表云興造功業方聖
主有為之時表裡山河豈愚臣養安之地其為國一念
可知也
　　　張行中
張行中(按金史張行信初名行/忠此作行中與史異)字信甫莒州人大定中
進士衛紹王朝呼沙呼已除名為民賂遺權貴得復用
行中言其必反及弑逆自為太師尚書令澤王行中時
為吏部尚書人謂必為所殺甚危之一日呼沙呼上禮
部鑄監國寳行中持不可呼沙呼雖怒竟不敢殺也興
定元年(按原書作宣宗即位考金史宣宗紀及呼沙呼/傳呼沙呼為太師尚書令封澤王在宣宗即位)
(之後以朱子綱目書法言之呼沙呼弑君而専其國政/其遷官雖出於宣宗之命書以自為亦無不可但先書)
(此而後書宣宗即位則失事實矣又考張行信傳行信/為叅知政事在興定元年時宣宗即位已五年亦不可)
(言即位授叅知/政事今改正)授參知政事丞相髙琪専權用事人不
敢仰視惟行中與之抗論朝廷稱焉
　　　路仲顯
路仲顯字伯達(按金史路伯/達字仲顯)冀州人其母有賢行教仲
顯讀書成正隆五年進士明昌初授武安軍節度使雲
朔用兵仲顯奉使江左還獻賜幣以佐軍未報而仲顯
死章宗詔以所獻還其家夫人傅氏曰此非吾夫意復
上之有司不聴夫人付之州學買上田二千畆有竒故
相馬琪時判州事聞於朝賜號成徳夫人
　　　耶律履
耶律履字履道東丹王七世孫學易通太元至於隂陽
厯數無不精䆒常以鄉賦一試有司以露索為恥遂不
就舉䕃補國史掾章宗朝遷薊州刺史入翰林為修撰
厯直學士待制禮部尚書特賜進士第俄預淄王定䇿
功拜參知政事明昌元年進右丞相薨謚文獻
　　　王予可
王予可字南雲遼西吉州人父本軍校予可亦常預籍
年三十大病後忽發狂能把筆作詩文及説世外恍惚
事南渡後居上蔡遇文士則稱大成將軍於佛前則稱
諦摩龍什於道家則稱騶天元俊於貴游則稱威錦堂
主人為人軀幹雄偉貎亦竒古戴青葛巾項後垂雙帶
狀若牛耳一金縷環在頂額之間兩頬以青湼之指為
翠靨衣長不能掩脛故時人有哨腿王之目落魄嗜酒
每入城市人争以酒食遺之夜宿土室中夏月或屍穢
在旁蛆蟲狼籍不恤也人或問其故事其應如響諸所
引書皆世所無有烹茶詩云簾捲緑隂花外月玉山氷
雪醉扶翁凌霄花詩云啼鳥倒銜金羽舞驚蛇斜傍玉
簾飛張伯玉與之游最狎壬辰兵亂為順天軍將領所
得知其名竊議欲挈之北歸館於州之瑞雲觀予可明
日見將領自言云我不能住君家瑞雲觀也越三日卒
後有見之淮上者
　　　李獻甫
李獻甫字欽用遼西人博通經傳尤長於左氏及地理
之學為人有幹局時人以精神滿腹目之厯咸陽簿行
臺掾屬正大初夏人請和馮子駿徃議獻甫預行夏使
有口辯馮無以折之欽用曰夏國與本朝和好百年今
雖易君臣之名而為兄弟之國使兄而輸幣寧有據耶
曰兄弟且不論宋曽與吾家二十五萬疋典故具在君
獨不知耶金朝必欲修好非此例不可獻甫作色曰使
者尚忍言耶宋以嵗幣餌君家而賜之姓岸然以君父
自居夏國君臣無一悟者倘如宋舊本朝雖嵗捐五十
萬無不可使者語塞和議乃定朝廷録其功授慶陽總
帥經厯尋辟長安令入為尚書省掾壬辰用兵奏充行
六部員外郎守備之䇿時相頼之以功遷鎮南軍節度
使義宗東巡死於蔡州之難
　　　党懐英
党懐英字世傑奉符人(按金史云/馮翊人)在孕時母夣道士吳
筠來投宿及懐英生儀冠秀整如神仙少頴悟日受千
餘言放浪山水間詩酒自娛簞瓢屢空晏如也大定十
年進士甲科調成陽軍事判官累官至翰林學士承㫖
致仕大定三年九月終是夕有大星隕於所居之堂衆
驚視之而懐英已逝矣謚文獻趙秉文作墓誌云(按原/書於)
(王子可李獻甫二傳皆稱其字於党懐英傳稱懐英為/公稱趙秉文為禮部趙公秉文葢此書文苑諸人傳皆)
(本元好問中州集小傳而畧加更改此數處乃失/於更改而尚仍原文者也今並改正以符史體)公之
文似歐公不為尖新竒險之語詩似陶謝奄有魏晋篆
籕入神李陽氷之後一人而已
　　　趙秉文
趙秉文字周臣滏陽人少頴悟讀書如夙成大定中進
士應奉翰林文字上書論宰相胥持國當罷宗室完顔
守貞可大用又言獄訟征伐國之大政自古未有君以
為可大臣以為不可而可行者坐譏訕免官起為同知
岢嵐州轉北京路轉運度支判官章宗嘉其敢言泰和
二年改户部主事翰林修撰兼侍講學士轉侍讀興定
中拜禮部尚書同修國史知集賢院天興中卒(按原書/天興誤)
(作開興據/金史改正)
　　　周昂
周昂字徳卿真定人大定初年二十嵗擢第釋褐厯南
和令(按金史及中州/集皆云南和簿)遷良鄉令入拜監察御史路宣叔
(按路宣叔名鐸此書稱圖克坦克寧為太師淄王稱李/純甫為屛山而龎才卿雷希顔辛敬之路宣叔等皆稱)
(字亦皆沿中州集之原文但雜史/之體視正史稍寛故姑仍之云)以言被斥昂送以詩
坐謗訕停職後仕至沁南軍節度同知蒙古軍至城陷
昂與其子嗣明同死於難(按金史及中州集昂拜監察/御史路鐸以言事被斥昂送)
(以詩坐謗訕謫東海上十數年始授翰林修撰出為龍/州都軍以邊功召為三司官大安兵興權行六部員外)
(郎從宗室承裕軍失利跳走上谷城陷與子嗣明/同死此云為沁南節度同知城陷死與史不同)
　
　
　
　
　
　
欽定重訂大金國志卷二十九
欽定四庫全書
欽定重訂大金國志卷三十
　　楚國張邦昌録
張邦昌字時彦魏州冠氏人也(按宋史云邦昌字子/能水静軍東光人)少
登進士第厯任滄州教授改國子書庫正字通判曹州
宣和元年累遣至尚書右丞改左丞遷中書侍郎當王
黼用事與童貫共啟邊邦昌無所可否於其間時論罪
之徽宗既内襌至靖康元年拜少宰兼中書侍郎我師
既破京城勒令别立異姓令下甚嚴有一人云張邦昌
舊任宰相姑舉之以塞責我師回牒云若果舉邦昌仰
文武百官僧道軍民各親書押字日下等守以備冊禮
時邦昌見在軍前獨中丞秦檜具狀論列以謂邦昌輔
相無狀不能盡人臣之節以釋二國之難不足以代趙
氏情願押赴軍前衆人署名舉邦昌靖康二年三月一
日邦昌入居尚書省令聴百官班迎南薰門邦昌卧病
不食我師令勸進邦昌謂王時雍等曰諸公怕死又掇
送與邦昌耶雖暫假而歸焉能免禍先是正月十五日
邦昌奉使還闕至城外軍前留之及是我師告報城中
欲遣邦昌入城御史臺檢凖故例率文武百官迓於南
薰門如期而集者凡數千人士庶徃觀者又數萬人范
瓊汪長源等領兵分列左右自州橋及門下森布如織
申刻邦昌入門我師送者及門而返邦昌之入也徑詣
尚書省百官敦請即皇帝位猶豫未决縁軍前先有指
揮故也邦昌與百官相見慟哭盡哀從官卿監郎官十
員晝夜直宿續増作十五員掌管事務并使臣十員祗
應三衙亦同宿直我師令勸進於尚書省邦昌卧病不
食者四日故有諸公掇送之言次日我國文字至限三
日立邦昌不然下城屠戮都人震恐三日我使來促勸
進取推戴狀衆人泣勸再三邦昌方從留守司遂以推
戴狀申金營欲以初七日行冊命之禮邦昌復誓死不
從并欲自裁衆曰相公城外不死今死欲塗炭一城耶
遂止初六日闔門制儀榜擇次日即皇帝位是日有内
親事官數百人以不忍屈節立異姓殺妻奴焚居室謀
赴義於金水門外統制官吳革為首被誅初七日早百
官僧道㑹於尚書省奉冊寳入門邦昌涕泣上馬至西
府門佯為昏憒欲仆狀立馬少蘇復號慟午時導引至
宣徳門西闕下馬入幕次復慟我國曽大帥以下五十
人持御衣紅繖來設於幕次邦昌出次歩至御街褥位
望我國拜舞跪受冊寳冊文其略曰失徳者亡天命實
假於我手當仁不讓厯數乃在於爾躬咨爾張邦昌(云/云)
可即皇帝位國號大楚都金陵邦昌御紅繖還次訖我
帥揖邦昌上馬出門百官導引如儀邦昌歩入自宣徳
門由大慶殿前至文徳殿前進輦却弗御步升殿於御
床西側别置一椅坐文武合班賀傳指揮云本為生靈
非敢竊位其勿拜王時雍率百官遽拜時雍權領尚書
省吳幵莫儔皆權樞密院吕好問門下侍郎徐秉哲中
書侍郎范瓊以斬吳革功陞正任觀察除殿帥大抵徃
來議事者幵儔也逼逐上皇以下者時雍秉哲也脅制
都人者范瓊也遂皆擢用先是我師送邦昌入城時邦
昌堅不肯立久之百官有進言於邦昌曰相公且權他
日相公為伊吕為王莽皆在相公處之邦昌乃勉强從
之曰某以九族保此一城人方邦昌冊立時百官對我
帥皆慘怛邦昌亦色喪惟幵儔輩欣然若有所得十二
日邦昌手詔曰近迫大國之威俾救斯民於兵火諸公
横見推迫不容於自裁近覽文牒狀牒至有以聖㫖稱
之夫聖孔子不居則予一人何敢焉應今後有自内傳
出者為中㫖有面得者為面㫖出四方者為宣㫖邦昌
每日於迎陽門上罷去闔門儀制設常禮畢與執政侍
從以上對坐議事語則稱名字遇我使至則遽易服衛
士等曰伶官徃日作雜劇每裝假官人今日張大宰作
假官家當邦昌向在我軍前見蕭慶耶律廣王汭髙尚
書曹少監等皆鞠躬俯伏不暇至是慶等皆列拜堦下
邦昌辭讓則曰陛下不受臣拜元帥必見罪今日陛下
乃昔日南朝天子也十四日我師以邦昌之請罷括金
銀邦昌來謝與元帥議七事迎接殿下相揖以升致賔
主禮酒三行二十八日二帥回師邦昌僭天子儀衛法
駕縞素出南薫門設香案率百官士庶北望慟哭以二
帝北遷也二十九日邦昌服赭袍張紅蓋乘馬出南薫
門餞别二帥及午而返肆赦至蔡州不行乃收之迎宋
元祐皇后垂簾四月初十日邦昌避位邦昌首尾僭位
三十三日不御正殿不受常朝不山呼見羣臣稱予不
稱朕㫖稱靣㫖由内降則曰中㫖宣示四方則曰宣㫖
手詔則曰手書至於禁中諸門緘鎖悉題臣邦昌謹封
字様大抵逼迫我國之命實不敢有僭意也其後死於
潭州初邦昌被貶過潭曽寓居州之天寧寺寺中有平
楚樓葢取唐沈傳師目傷平楚虞帝魂之句也至是得
宋帝賜死詔徘徊退避執事者迫之乃登樓邦昌仰首
忽覩平楚二字長嘆就縊
　
欽定重訂大金國志卷三十
欽定四庫全書
欽定重訂大金國志卷三十一
　　齊國劉豫録
劉豫字彦遊景州阜城人家世為農至豫始應進士舉
元符中登第累官郡縣召除殿中侍御史少時常盜同
舍生白金㿻紫紗衣及是言者發其夙醜豫因上疏自
明徽宗赦勿問復累章言禮制局事上批云劉豫河北
村叟不識禮制送吏部與差遣遂出為兩浙察訪抵真
州喪妻翟氏繼丁父憂因家焉髙宗幸揚州樞密使張
慤與豫有河朔職司之舊力請於朝欲與一郡時濟南
太守張悦遲留未行俾豫起復代之除中奉大夫知濟
南豫欲換江南一郡而兩府厭其煩不許謁見豫懐憾
而去到郡唯務酷刑以快私忿除父子容隠條犯者皆
相坐罪我師至山東豫遣子出戰我師圍之數匝令郡
倅張柬徃援我師解去遣人㗖豫以利俾令投拜豫與
柬出城百姓攔路守不降豫因出城詣軍前通欵是年
夏以豫節制京東兵馬徙東平豫遣使説宋東京留守
上官悟(按原書作上官晤考宋史通鑑綱/目及此書太宗紀並作悟今改正)令叛悟焚書
斬使又以賂㗖悟左右喬思恭宋厚俾説悟反悟屠之
天㑹年間濟南有漁得鱣者豫妄謂神物之應乃祀之
夏附豫姦黨言北京順豫門下生禾五穗同本以為豫
受命之符於是齊魯之間僉附㑹為推戴而豫亦使子
麟齎重寳隂賂尼雅滿左右求僭立尼雅滿遂著意於
豫豫詭辭乞立張孝純太宗遣使就豫治所問軍民百
姓所欲立衆未及對獨鄉人進士張浹越次應曰願立
豫其議遂决是月戊甲太宗遣西京雲中府留守髙慶
裔禮部侍郎韓昉備禮以璽綬立豫冊之曰冊命爾為
皇帝國號大齊都於大名世修子禮永貢䖍誠付爾封
疆並同楚舊豫遂僭立於大名以李孝揚權左丞張柬
右丞兼吏侍以子麟提領諸路兵馬知濟南前太原尹
張孝純守尚書右丞以弟益為大名留守王䕫為汴京
留守升東平府為東京以汴京為西京以歸徳為南京
(按宋史云升東平為東京改東京為/汴京降南京為歸徳府當以史為確)豫生景州守濟南
節制東平僭位大名遂起四郡强壯為雲從子弟應募
者六千人又以境内三代有官或本身有官人為三衛
官曰翊衛曰勲衛曰親衛二年升一等及六年即以試
弓馬合格人出官是時我師南伐回俾李鄴李俅李儔
鄭億年臣於豫豫除儔御史億年工部侍郎冬遣孝純
奉冊寳冊母翟氏為皇太后錢氏為皇后民間房緡以
十分為率五釐納官十一月詔曰王者受命建元以正
始近古以來仍記嘉號以為天下更新乃者即位之初
有司請遵舊制朕以大國之故遜避未遑而使命逺臨
促立别號以昭受命之元用新我齊民之耳目嘉與諸
夏共承天休其以十一月二十三日為阜昌元年布告
天下咸使聞知李鄴留守東平李儔知單州李俅陽榖
令馮長寧請立十二税法除户部侍郎是年依倣金國
法鄉各為寨推土豪為寨長五家為保䨇丁籍一為軍
月兩㸃集呈試合格者與補効用正軍不願者聴州縣
民亦各集為伍軍單丁夜巡雙丁上教每調發一人即
同保四人備衣甲錢糧等費凡三年一替惟効用正軍
官破請給時有百姓醉酒罵豫爾是何人要作官家大
宋何負於爾豫斬之滄州進士邢希載上言有大利害
乞見豫既召對即言莫若遣使密通江南不然結好西
夏為援豫榜於市云上國聞知與生靈為害不細斬首
號令
阜昌二年麟封梁國公尚書右丞相張昻權右丞十月
遣弟益守汴京徙李儔知襲慶府十二月東京官屬并
父老吏卒及僧道捧表請遷都詔吏卒補上州文學僧
道賜齋
阜昌三年四月遷都於汴是日暴風卷旗屋瓦震動都
人大恐豫曲赦以安之　奉祖考於舊太廟追尊其祖
為徽祖毅文皇帝父為衍祖睿仁皇帝親巡郊社　遷
弟益為京兆留守　劉麟以所籍鄉民簽為本府十三
軍(按宋史作/十五軍)網羅英俊置諸左右嘗語其叅謀馮長寧
等曰趙氏宣政間童蔡爭兵權幕府從事皆闒冗取具
之人一旦金兵入界召問之靣色已無主矣諸公宜以
前車為鑒　常博祝簡進遷都賦又進國馬賦其大畧
曰蠢爾蠻荆弗賔弗降固將突騎長驅不資一葦之航
豫手批褒答減二年磨勘　西京兵士賣玉注椀與三
路都統豫疑非民間物勘鞫之知得於山陵中遂以劉
從為河南淘沙官發山陵中水銀等物以谷俊為汴京
淘沙官發民間埋窖及無主墳墓中物　六月大雨豫
以為徳政所感使子麟代謝於相國寺中太乙上清宫
　張孝純致仕張昻權右丞相兼門下侍郎鄭億年知
開封府　九月長星見皇太后死謚曰慈獻　宋厚上
書言利害豫以其説上官悟之故特録用之李俅言什
一税法利害可採遷監察御史　李鄴權右丞范恭守
左丞
阜昌四年二月𦵏皇太后於東平儀仗一如朝廷禮所
用褾褐皆田家村嫗衣　是月賜狀元羅誘以下八十
四人及第　五月馮長寧許伯通刪什一税法大畧云
宋之季世税法害民權豪兼并元元窮蹙　九月學士
院馬定國進君臣名分論其言指斥南宋尤甚豫批定
國轉一官
阜昌五年四月以許清臣為殿前太尉拆毁景靈宫得
真宗玉石豫碎為二十八段　九月手詔誣汚南朝其
畧曰朕膺受天命撫治中原永惟吳越巴蜀江湖嶺海
皆定議一統之地愍其淪陷不忍用兵且冀久自悔艾
稍能革其不道故為之請於大金欲割江表之地而封
之豈圖怙惡不悛蔑棄大徳乃敢偽通使聘密圖吞噬
先乘不備之隙攻刼汝潁後舉烏合之衆侵掠鄧襄至
妄肆蜂躉之毒有取燕雲之謀若尚加含忍則南北生
靈何有休息安泰之期是用提督大軍直搗僭壘播告
天下明體至懐
阜昌六年正月朔日食豫兵與宋師迎戰齊兵屢敗繼
聞宋帝親征烏珠詭示渡江之形全軍宵遁麟以騎兵
環繞一夜馳二百里入宿州始少安西北大恐尋多散
文榜以金帝崩班師　三月改什一法行五税法　七
月毁明堂得金龍之金四百兩大錢三百萬是日天地
晦㝠　八月麟出獵陳留義黨百餘人欲擒以南歸事
覺悉斬於汴京　劉復知濟南府劉觀知淮寧軍　十
月民鬻子者官以(闕/)税有告李儔罵丞相張昻口溺降
五官為虢州監酒　十二月張柬卒
阜昌七年春賜狀元邵世矩以下六十九人及第改明
堂為講武殿　九月以許清臣權大總管子麟領東南
道行臺尚書令馮長寧行臺戸部侍郎行軍叅謀李鄴行臺
右丞講武議軍事僉鄉兵三十萬號七十萬分兩路南
冦東路由紫荆山出渦口犯定逺宣化以姪猊統之一
路趣廬州以子麟統之李成孔彦舟闗師古輩皆在麾
下(按通鑑綱目劉豫分三道入冦麟率中路由夀春趨/合肥猊率東路田紫金山出渦口孔彦舟率西路由)
(光州犯六安此書熈宗紀所載亦同此僅/云兩路又云彦舟𨽻麟麾下疑屬舛誤)手詔榜示指
斥尤甚於五年淮泗之役軍之始行也臨汝軍守宋著
部夫到京麟以後期斬之繼斬使臣趙倚麟因語人曰
已去趙宋矣尋大敗於濠夀之間失軍車七千輛船七
百隻喪器甲交鈔軍需犒設之物不可勝計於是廢猊為
庶人免劉復官徙劉觀為東京留守以妻弟翟綸為南
京留守
阜昌八年四月有羣梟鳴於後苑又有鳥數千鳴於内
作休也之聲豫立賞掩捕獲一梟者賞五千　五月無
雲而雷龍起於宣徳門左捫滅宣徳二字豫遽命修之
　八月遣户部員外郎黄元英監場游何乞師於金并
力南侵皆以宋師進臨長淮為辭既望昌府報喜旗到
稱江南副統制酈瓊等全軍人馬并淮西百姓十萬衆
歸附以户部侍郎叅謀李師雄充接納官　九月十二
到京以酈瓊為靖難軍節度使知鞏州以劉光時為大
名副總管趙世臣為南京副總管王世忠為前軍統制
靳賞後軍統制自餘授官數十人仍遣馮寧長再來乞
師　十月壬寅平康鎮濠寨官賈(闕/)祥見星殞不覺失
聲曰齊帝星殞矣禍在百日之内同坐者慮他人告首
連累因捽拽赴劉麟麟問可禳否答曰惟在修徳麟奏
其狂壬子斬於汴京　十一月以私憾棒死東京富民
孟思齊於東市丙午金帝廢豫為蜀王詔曰敇行臺尚
書省朕丕席洪休光宅諸夏將俾内外悉登成平故自
濁河以南割為鄰壤之界灼見先帝舉合大公罪則遄
征固不貪其土地從而變置庶共撫其生靈建爾一邦
迨今八稔尚勤兵戌安用國為寧負而君無滋民患已
降帝號列爵王封罪有所歸余皆罔治將大革於弊政
用一陶於新風勿謂奪蹊田之牛其罪已甚不能托妻
子之友非棄而何凡爾臣民當體至意所有其餘事件
已委所司畫下
初劉豫父子之欲南冦也知帝戒淮蜀之敗不肯輕動
遂妄言南宋將欲寇淮遣黄元英游何乞兵時達喇烏
珠示以難色及酈瓊來歸又令馮長寧以酈瓊等條具
南宋將欲進取事迹聞於金師於是若不得已而從之
俾以齊兵權聴金國節制悉聴調發赴陳蔡宿亳汝潁
之間約麟單騎河頭議事至是麟以鐵騎二百抵濬滑
之間來見達喇我兵圍之數重禽赴汴都由梁門至東
華門入以騎二百守宣徳門左右掖門烏珠及五郎君
三路都統入大内邀逼豫出見達喇既至宣徳門烏珠
揮鞭以馬騎圍逼至東闕亭命一羸馬載之而去囚於
金明池命百官有司皆仍舊以齊國尚書省為金國行
臺尚書省散出文榜買賣不許闗閉仍使人揚言齊主
虐民命廢之放五釐免行錢散鄉軍敲殺貎事人教爾
百姓快活汝舊主人少帝官家在此民心於是稍安而
北軍亦不敢擾民　豫之廢也有馬四萬二千有錢九
千八百七十餘萬緡絹二百七十萬疋金百二十萬兩
銀六千萬兩糧九十萬石方州不在此數豫宫嬪百餘
人妊身者九其子麟婢百二十人父子皆外示節儉而
内為滛佚以獻女獻妻進姊妹得差遣如高立之宋揖
紛紛皆是甚者如亷公謹以女奉麟以妻伴之麟并以
二人進於豫遂以公謹監禮料庫侯湜為長葛令有入
已贜萬餘緡事發知不免以女進豫豫以為使功不如
使過升湜為金牌天使宣傳撫問陜西其汙滛有至於
此在帝位八年割剥百姓下至倡優無不日納官錢劉
復劉益皆豫之弟劉猊乃劉觀之子悉善聚歛碌碌無
他能獨劉益積而能散待下有禮頗得士卒歡心是故
廢豫日亦忌之用計掩捕金待之若無(闕/)　　　恣其
任便居住皇后錢氏宣和間出宫後為賊所掠賣身與
豫為針線婢故宫庭事豫皆取法於錢先是邢希載毛
澄之徒皆説豫隂通南朝共雪國恥豫斬之至是廢遷
相州留錢五百萬命道流醮薦之十二月自相州徙上
京改封曹王皇統六年死年六十五(按原書不言豫死/於何年今據金史)
(補/)
　
　
欽定重訂大金國志卷三十一
欽定四庫全書
欽定重訂大金國志卷三十二
　　立楚國張邦昌冊文
維天㑹五年嵗次丁未二月辛亥朔二十一日辛巳皇
帝若曰先皇帝肇造區夏務安元元肆朕纂承不敢荒
忽夙夜兢兢思與萬國同格於治粤惟有宋實乃通鄰
貢嵗幣以交歡馳星軺而講好期於萬世永保無窮葢
我有大造於宋也不圖變誓渝盟以怨報徳搆端怙亂
反義為讐譎紿成俗貪婪不已加以肆行滛虐不恤黎
元號令滋彰紀綱弛紊况所退者非其罪所進者非其
功賄賂公行豺狼塞路天厭其徳民不聊生而又姑務
責人罔知已省父既無道於前子復無斷於後以故徴
師命將伐罪弔民幸頼天髙聴卑神幽燭細旌旗一舉
都邑立摧且天眷攸矚謂之大寳茍厯數改卜未獲偷
安故用黜廢以昭元鑒今者國既乏主民宜混同然念
厥初誠非貪土遂命帥府與衆推賢僉曰太宰張邦昌
天毓疏通神資睿哲處位著忠良之譽居家聞孝友之
名實天命之有歸乃人情之所徯擇其賢者非子而誰
是用遣使諸宫都部署尚書左僕射權簽樞密院事韓
某等持節備禮以璽冊命爾為皇帝以援斯民國號大
楚都於金陵自黄河以外除西夏封圻疆埸仍舊世輔
王室永作藩臣貢禮時修爾勿疲於述職問音嵗致我
無緩於推誠於戲天生蒸民不能自治故立君以臨之
君不能獨理故樹官以教之乃知民非后不治后非賢
不守其於有位可不慎與予懋乃徳嘉乃丕績日慎一
日雖休勿休欽哉其聴朕命
　　立齊國劉豫冊文
維天㑹八年嵗次庚戌七月(按原書無七月二/字據桯史所載補)辛丑朔
二十七日丁邜皇帝若曰朕聞公於御物不以天位為
已私職在救民迺知王者為通器威罰既已殄罪位號
宜乎授能迺者有遼運屬顛危數窮否塞獲罪上帝流
毒下民太祖武元皇帝仗黄鉞而拯黔黎舉白旄而矜
師衆妖氛既掃區宇式寧越有宋人來從海道願輸嵗
幣祈復漢疆太祖方務善鄰即從來議豈期天方肇亂
自起釁階隂結叛臣賊虐宰輔鳩集姦慝擾亂邊陲肆
朕纂承仰循先矩姑存大體式示涵容乃復蔽匿逋逃
誇大疆域肆其貪狠自起紛爭擾吾外屬之藩隣取其
受賜之鄉土因彼告援遂與解和終無聴從巧為辭拒
爰命將帥敦諭盟言許以自新全然不改偏師傅汴首
罪奔淮嗣子哀鳴請復歡好地畫三鎮誓卜萬年凡有
質委悉同父約既而官軍未退夜集衆以犯營誓墨未
乾密傳檄而堅壁私結人使隂起事端以故再遣師徒
詰兹敗類又起畫河之議復成欵戰之謀既昧神明乃
昭元鑒京城摧破鼎祚淪亡無并爾疆以示不貪之徳
止遷其主用彰罰罪之心建楚新封守宋舊業不料庸
懦難勝重任妄為退讓反陷誅鋤銜命出和已作潜身
之計提兵入衛反為䕶已之資忍視父兄甘為俘虜事
不克濟人豈無情方在殷憂樂於僣號心之幸禍於此
可知乃遣重兵連年討捕旋聞逺竄越在島夷(按自無/并爾疆)
(至反陷誅鋤言立張邦昌事自銜命出和以下至此乃/言宋髙宗事中間必有斥言髙宗數語而此書及桯史)
(載此冊文皆無之葢宋人諱/而削之故致文義上下衡决)重念斯民亂離無主久罹
塗炭未遂昭蘇不委仁賢就能保庇咨爾中奉大夫京
東京西淮南等路安撫使兼諸路馬歩軍都總管知東
平府節制大名府開徳府濮博濵棣徳滄等州劉豫夙
擅敢言之譽素懐濟世之才居於亂邦生不偶世百里
雖智亦奚補於虞亡三仁至髙或願從乎周仕(按原書/昭蘇作)
(招蘇偶世作遇世周仕/作國仕並據桯史改正)當姦賊擾攘之際愚氓去就之
間舉郡來王奮然獨斷逮乎厯試厥勲克成委之安撫
而徳化行任之尹牧而獄訟理付之總戎則盜賊息授
之節度則郡國清况有定衰救亂之謀安變持危之䇿
使民無事則櫜弓力穡有役則釋耒荷戈罷無名之征
廢不急之務徴隠逸舉孝亷振紀綱修制度省刑罰而
黜煩酷發倉廩而息螽螟神人以和上下恊應比下明
詔詢考輿情列郡同辭一心仰戴宜即始歸之地以昭
逮業之元是用遣使留守西京特進檢校太保尚書右
僕射大同尹兼山西兵馬都部署上柱國廣陵郡開國
公食邑二千户食實封二百户髙慶裔副使金紫崇福
大夫尚書禮部侍郎知制誥䕶軍南陽縣開國侯食邑
一千户食實封一百户韓昉備禮以璽紱寳冊命爾為
皇帝國號大齊都於大名府世修子禮永貢䖍誠付爾
封疆並從楚舊更須安集自適攸居爾其上體天心下
從民欲忠以藩王室信以保邦圻惟天難諶惟命靡常
常厥徳保厥位爾其勉哉勿忽朕命
　　檢視大宋庫藏
絹五千四百萬疋　大物叚子一千五百萬疋　金三
百萬錠　銀八百萬錠　珍寳未見實數
　　取至大宋印寳
皇帝殿寳十四
　承天休延萬億永無極　受命于天既夀永昌　天
　子之寳　天子行寳　天子信寳　天子神寳　皇
　帝之寳　皇帝行寳　皇帝信寳　御書之寳　御
　書之印　無字寳　皇帝恭膺天命之寳　宣和御
　書之寳
皇帝殿青玉印寳二
　皇帝恭膺天命之印　𫝊國寳
皇帝殿金寳九
　御前之寳　宣和殿寳　御書之寳　天下同文之
　寳　天下合同之寳(印中書下/省文字)　御前之寳(印宣/劄)
　御前錫賜之寳(印賜月/茶藥石)　書詔之寳(印詔/書)　皇帝欽
　崇國祀之寳(印香合/詞表)
天子殿銀印一
　尚書内省出納之印(印破/除)
皇后殿金寳一
　皇后之寳
太子殿金寳一
　皇太子寳
太子妃金印一
　太子妃印
　　宋族隨二帝北遷
皇后皇太子親王王妃王子宗姬
　太上道君皇帝太上皇后　欽宗皇帝欽宗皇后
　皇太子諶
　鄆王楷　夫人朱氏　王子三人　女宗姬六人
　肅王樞　夫人任氏　王子二人　女宗姬二人
　景王祀　夫人田氏　女宗姬二人
　濟王栩　夫人曹氏　康王構(出/外)　夫人邢氏
　祁王模　夫人曹氏　莘王植(按原書誤作/桂據宋史改)　夫人
　嚴氏
　徐王棣　夫人王氏　沂王㮙(按原書訛作祁/王據宋史改)
　和王棫(按宋史徽宗子蜀王名棫和王/名栻疑此訛脱而并合之耳)　信王榛
未出閣皇子
　安康郡王楃(喬貴/妃位)　建安郡王楧(任婉/容位)　嘉國公椅
　(任婉/容位)　瀛國公樾(喬貴/妃位)　温國公棟(小王婕/妤位)　相國
　公梴(王貴/妃位)　昌國公柄(王婉/容位)　儀國公桐(大王媫/妤位)
　韓國公相(閻婉容位○按宋史徽宗三十一子一為/欽宗六人早薨不及靖康之難餘有二十)
　(四人此所列僅二十人又史無韓國公相而有蜀王/及英國公橞潤國公樅儀國公樸廣平王郡王楗皆)
　(此書所不載陸游老學菴筆記云靖康國破廣平郡/王楗匿民間有從官餽以食為人所發亦不免據此)
　(則廣平王楗實同北遷其餘史之/所有而此書不載者葢皆脱漏耳)
已出降帝姬
　嘉徳帝姫(都尉/曹寅)　安徳帝姫(都尉宋/邦光)　崇徳帝姬(都/尉)
　(曹/湜)　茂徳帝姬(都尉/蔡鞗)　成徳帝姬(都尉向/子方)　洵徳帝
　姬(都尉/田丕)　順徳帝姬(都尉向/子扆)　顯徳帝姬(都尉劉/文彦)
未出降帝姬
　華福帝姬(喬貴/妃位)　恵福帝姬(喬貴/妃位)　令福帝姬(王婉/容位)
　　純福帝姬(小王婕/妤位)　寧福帝姬(崔美/人位)　永福帝姬
　(崔美/人位)　柔福帝姬(莘王/府位)
諸妃嬪
　王貴妃　喬貴妃　韋貴妃　王貴妃　王婉容
　閻婉容　任婉容　王媫妤　喬媫妤　小王媫妤
五王宫妃嬪共一千二百人
　燕王俁　越王偲(按原書作燕王偲越/王俁今據宋史改正)　吳王佖
　和義郡王偉(按宋史神宗子有吳王佖儀王偉靖康/時吳王佖已薨其子有奕封和義郡王)
　(此云和義郡王/偉舛誤之甚)　永寧郡王有恭(按永寧郡王原書/不著其名考宋史)
　(永寧郡王神宗子楚王/似之子名有恭今據補)
　
　
　
　
　
　
　
　
　
欽定重訂大金國志卷三十二
欽定四庫全書
欽定重訂大金國志卷三十三
　　　天文
國初用兵行師未知有時日支干孤虛王相之法天文
之官亦未備自後割遼疆之半始得遼之太史如特布
莽威嘉們三數人皆明天文占驗數中始有挈壺供奉
等官方幹里雅布南下之際宋徽宗内禪太史占帝星
復明大驚欲回郭藥師時在燕山謂南朝未必有備不
如姑行其後京城之圍金太史占十一月二十五日午
時宋京城當破後果然
　　　地理
國初族帳散居山谷地僅千餘里自後并遼得大遼全
盛之地其後深入中原舉大江以北皆有之疆宇始廣
矣其初居草地名㑹寧號上京僻在一隅海陵王始徙
燕遂以渤海遼陽府為東京山西大同府為西京中京
大定府為北京東京開封府為南京燕山為中都號大
興府即古幽州也其地名曰永安金國之盛極於此矣
　　　燕京制度
國初無城郭星散而居呼曰皇帝寨國相寨太子莊後
升皇帝寨曰㑹寧府建為上京其遼之上京改作北京
城邑宫室制度草創居民徃來車馬雜遝自前朝門直
抵後朝門盡為徃來出入之路每孟春擊土牛父老士
庶無長幼皆聚觀於殿側民有訟未决者多邀駕以訴
至熈宗始有内庭之禁煬王弑熈宗築宫室於燕逮三
年而後成城之四圍凡九里三十歩自天津橋之北曰
宣陽門中門繪龍兩偏繪鳳用金釘釘之中門唯車駕
出入乃開兩偏分䨇隻日開一門過門有兩樓曰文曰
武文之轉東曰來寧館武之轉西曰會同館(按范成大/石湖集云)
(㑹同館燕山客館也周必大思/陵録云來寧館泛便之館也)正北曰千歩廊東西對
焉廊之半各有偏門向東曰太廟向西曰尚書省至通
天門後改名應天樓髙八尺朱門五餙以金釘東西相
去一里餘又各設一門左曰左掖右曰右掖掖内城之
正東曰宣華正西曰玉華北曰拱辰及殿凡九重殿凡
三十有六樓閣倍之正中位曰皇帝正位後曰皇后正
位位之東曰内省西曰十六位乃嬪妃居之西出玉華
門曰同樂園若瑶池蓬瀛栁莊杏村盡在於是都城四
圍凡七十五里城門十二毎一靣分三門其正門四旁
又設兩門正東曰宣曜陽春施仁正西曰灝華麗澤彰
義正南曰豐宜景風端禮正北曰通元㑹城崇智此四
城十二門也(按此書與張棣金圖經皆云燕京十二門/金史地理志城門十三北四門一曰光泰)
(當以史/為確)此外有宣陽門即内城之南門也上有重樓制
度宏大三門並立中門常不開唯車駕出入通天門即
内城之正南門也四角皆垜樓瓦皆琉璃金釘朱户五
門列焉門常扃惟大禮祫享則由之宣華乃内城之正
東門玉華正西門也左掖東偏門右掖西偏門也各有
武夫守衛士夫過者不敢瞬目拱辰即内城正北門也
又曰後朝門制度守衛一與宣華玉華等金碧翬飛規
模壯麗矣
　　　汴京制度
汴京制度宣宗所遷大槩依宋之舊宋鄒伸之奉使時
同官屬遊故宫宫墻四角皆有樓髙五尺每樓一所兩
旁各有屋以裹墻角自左掖門向西三十歩横入一門
號左昇龍門入此門即大慶門外由峻廊上俯闞城市
正望丹鳳樓後下樓即右昇龍門(按左昇龍門右昇龍/門金史地理志作左)
(昇平門右/昇平門)此兩門通左右掖門横通大慶門外其門有
三中曰大慶東曰日精西曰月華門旁皆列㦸入此門
望見大慶殿殿前有兩樓對峙東曰嘉福西曰嘉瑞大
慶殿屋十一間龍墀三級旁朶殿各三門峻廊後與兩
廡相接殿壁畫四龍各長數丈乃宣宗渡河後畫中有
御畫小龍用拱斗鬬成一方井如佛正殿葢中有一金
龍以絲網罩之此正衙也轉御屏下峻堦數歩一殿曰
徳儀殿有三門中曰隆平左曰左隆平右曰右隆平(按/金)
(史地理志云東曰左昇龍門/西曰右昇龍門正門曰隆徳)入此門東西兩井望見隆
徳殿即宋垂拱殿也殿庭中東一鐘樓西一鼓樓殿屋
五大間旁各殿三間堦上龍墀一級東西兩閣門並樓
屋下有門通徃來此常朝殿也此殿後又一庭院有門
曰仁安東西兩門東出東華門西出西華門入仁安門
望見仁安殿龍墀兩廊皆如隆徳殿規模即宋集英殿
也自此後兩殿有門皆有丹軒連接兩邊廊屋止是黒
漆忩户意謂必宫人居於此非内殿百官不到前四殿
皆琉璃筒瓦一殿曰徳和(按金史/作紀和)一曰福寧後又有一
小殿殿後有直舍此殿後即内宫墻門有仁智殿溪中
有龍舟仁智殿下兩巨石髙三丈廣半之東一石有小
碑刻勅賜昭慶神運萬嵗峯西一石刻獨秀太平巖乃
宋徽宗御書刻石填金殿後有石壘成山髙百尺廣倍
之最上刻石曰香石泉山山後挽水上水自上流下至
荆玉澗又流至湧翠峯下有太山洞水自洞門飛下復
由本路出徳和殿迤邐至大慶門外横從右昇龍門出
即宋後朝門榜曰啟慶之宫入宫門後有三門中曰徳
昌左曰文昭右曰光興制度宏麗金碧輝映不可勝言
出啟慶門復入右昇龍門過大慶門外出左昇龍門向
東行一門向南榜曰聖夀宫左安泰門右明昌門即金
國太后宫入宫門直入一門榜曰徽音又一門榜曰光
熈望見徽音殿長樂殿入光翼門繁禧門有徳夀殿復
出此宫即秘閣在左掖門之西五門之東即古待漏院
自五門望南向丹鳳門中間禁路兩廊千歩廊盡處向
東一屏墻向南一大門即太廟門内三門門上並畫蟠
龍殿宇二十五間髙大宏麗兩旁修廊東西各開一門
與廊相通葢百官陪位入此兩門甚便殿上十二室盡
榜金國祖宗謚號每一室計三間東邊一門西邊一窻
嵌以小石室上下有石廣三丈石門一合可開閉係藏
神主處遇祭祀迎神主出石室祭畢復藏殿宇出太廟
向西行向南一門即社壇周圍皆墻外四門遇祭則開
迎四方之氣宫室制度金國時有更改大抵皆宋朝之
舊也
　　　陵廟制度
金初不設宗廟自平遼後執政大臣言天子之孝在尊
祖尊祖之事在建宗廟遂立太廟迨海陵王徙燕再起
太廟標名曰衍慶之宫奉安太祖太宗徳宗又其東曰
元廟奉安元祖大聖皇帝楊格(按金史楊格追謚孝平/皇帝廟號穆宗不言有)
(元祖大聖皇帝之號又景祖之子九人而嗣立者三人/為世祖肅宗穆宗而世祖之功業尤盛自太祖以下又)
(皆世祖子孫不應舍世祖而祀穆宗葢此書誤以太祖/為穆宗之子而脱去世祖肅宗康宗三代則此言元祖)
(大聖皇帝必係世祖而誤以為穆宗也史言世祖天㑹/十五年追謚聖肅皇帝廟號世祖皇統五年増􁀙神武)
(聖肅皇帝亦不著元祖大聖之號疑此係海陵/時所更謚號至世宗旋復舊號故史不載耳)追尊逺
祖起自九代堪布以下各加尊諡(按金史金自始祖以/下皆天㑹十五年追)
(尊加以諡號至皇統又嘗増加據此則海陵時又嘗增/更諡號而金史不載葢必世宗時復用舊號故不見於)
(史/耳)立廟祭祀國初祖宗止𦵏於䕶國林之東逮海陵徙
燕始令司天臺卜地於燕山之四圍歳餘方得良鄉縣
西五十里大洪谷曰龍城寺峯巒秀出林木隠映遂遷
祖宗於此唯熈宗𦵏於山隂以其刑餘遂不入陵國初
無郊祀之禮至海陵徙燕太廟元廟告成始有尊祖之
議時奏議多陳郊祀配天之事海陵令簡便討論禮官
再進以三年一祫五年一禘乃上古之制禘當取夏四
月祫當取冬十月海陵從之詔告天下遂令太常寺備
大樂其九節儀從待期徃焉先期一夕宿於正殿次日
凌晨令導從之人各服五色畫衣執旌幢斧鉞幡葢羽
扇自内城至廟夾道駢肩而立徐布九節儀從奏樂及
歌者皆乘馬迨御座衣元纁服衮冕執圭乘玉輅至廟
禮畢易金輅服逺遊冠綘紗袍奏樂而回逮世宗立因
而行之
　　　儀衛
建國之初儀衛䕶從甚簡至熈宗立始設䕶衛將軍寢
殿實達爾弩手繖子迨幸燕始乘玉輅服衮冕儀從整
肅時令翰林待制邢具瞻作引導詞曰五年一狩仙仗
到人間稼穡艱難蒼生眼洗秋光裡今日見天顔金𤓰
玉斧沉烟和舞蹈六龍閒歌謳道詠皆相似天子夀南
山䕶從悉具若尋常出獵觀田多無定制或數百騎或
千騎前後皆執旗旗上繪以日月御座􁍐或紅或黄如
或排駕而出一與南朝同導前者皆弩手繖子其人各
長六尺八寸衣以真錦團花袍金鍍銀帶簇金蛾拳脚
幞頭䨇引而前皆散手及半方有執旗者約千餘隊旗
之後曰駕頭駕頭之後曰䕶衛將軍皆衣紫窄袖衫金
帯幞頭腰弓矢並馬而行約數百至曲葢其形六角紅
羅曲柄飾以文彩一䕶軍執之以為儀式葢之後曰御
座馬左右二副㸃檢領之馬之後曰寢殿實達爾衣帶
乘騎一與䕶衛等止無弓矢而腰以深紅包袱又約數
百及駕或乘逍遥或乘步輦或乘馬臨時取㫖其上張
葢表裏皆紅羅獨微曲駕之後䕶衛實達爾不計其數
又其後曰馬軍栲栳隊數千隨焉
　
　
　
　
欽定重訂大金國志卷三十三
欽定四庫全書
欽定重訂大金國志卷三十四
　　　旗幟
金以水徳王凡用師行征旗皆尚黒雖五方皆具必以
黒為主尋常車駕出入止用一日旗與后同乘則加月
旗二旗相間而陳或數百隊或千餘隊日旗即以紅綃
為日刺於黄旗上月旗即以素帛為月刺於紅旗上近
御則又有日月大綉旗二如大禮袷享册封一循古制
旗無大小皆備焉然五方五星五嶽青龍白虎朱雀元
武神鳳外又有五星聨珠一日月合璧一象二天王二
海馬二鷹隼二太白二近御又張一大旗其制極廣錯
繪神物以猛士執之傍有數十人䕶之各施大繩以備
風勢名曰蓋天
　　　車繖
后妃並用殿車其車如五花樓之狀上以錦縁青氊為
蓋四圍以簾秋冬亦用氊並用錦縁柱廊月板䕶泥皆
飾以金玉或四輪或兩輪並朱色車之四角后用金鳳
妃用金孔雀如一品二品車之四角並用銀螭頭
皇帝繖或紅或黄無定以金龍為頂蓋后用金鳳太子
用金龍妃紫繖用金孔雀一品青繖用銀浮圖二品三
品用紅浮圖四品五品用青浮圖
　　　服色
服色各以官品論如五品官便可服五品服如武臣至
四品皆横金文臣則加魚不待錫賜而許自服焉皇帝
視朝服純紗幞頭窄袖赭袍玉匾帶黄滿頭如遇祭祀
册封告廟則加衮冕法服平居閒暇皂巾雜服與士庶
無别
太子服純紗幞頭紫羅寛袖袍象簡玉帶佩雙玉魚
王公服謂親王及三公服紫羅寛袖袍紗製幞頭象簡
玉帶佩玉魚
正一品謂左右丞相左右平章事開府儀同三司服紫
羅袍象簡玉帶佩金魚
從一品謂左右丞左右參知政事崇進特進樞密院使
服紫羅袍象簡金帶佩金魚
二品謂自金紫光禄大夫至榮禄大夫服紫羅袍象簡
御仙金帶佩金魚
三品至四品謂文臣資徳大夫至少中大夫武臣龍虎
衛上將軍至懐逺大將軍並服紫羅袍象簡荔枝金帶
文臣則加佩金魚(按原書少中大夫作中大夫懷逺大/將軍作定逺大將軍據後千官品列)
(及金史百官志改正又按金史輿服志三品笏頭毬/文金帶三品四品荔枝或御仙花金帶與此不同)
五品謂文臣中議大夫(按原書作中散大夫據後/千官品列及金史改正)至朝
列大夫武臣廣威將軍至宣武將軍(按金史百官志從/五品下曰宣武將)
(軍與此合而此後所載千官品列/從五品顯武將軍為下未知孰是)並服紫羅袍象笏紅
鞓烏犀帶文臣則帶金魚
六品至七品謂文臣奉政大夫至儒林郎武臣武節將
軍(按原書作武功將軍據後/千官品列及金史改正)至忠顯校尉文臣則服緋
武臣則服紫並象笏紅鞓烏犀帶文臣佩銀魚
八品至九品謂文臣文林郎至登仕佐郎(按原書作將/仕郎據千官)
(品列及金史文從九品/至將仕佐郎止今改正)武臣忠勇校尉至進義副尉(按/原)
(書作進義校尉據千官品列及百官/志武臣九品至進義副尉止今改正)文臣則服緑武臣
則服紫並象笏黒鞓角帶
　　　千官品列
諸國王府號
　大府趙王府等名二十　次府豳王府等名三十
　小府諸王府等名三十(按金史封王小國三十獲遂/道定景甲崇宿昔莒鄴郜舒)
　(淄郕萊鄖郯杞向管密胙任戴鞏/蔣蕭莘芮而無諸王諸字有誤)
宫師府掌保䕶東宫導以徳義
　太子太師　太子太傅　太子太保
　太子少師　太子少傅　太子少保
詹事院總統東宫内外庶務
　太子詹事　太子少詹事　太子左衛率府率
　右衛率府率(掌周衛導從/儀仗之事)　太子左監門
　太子右監門(掌門衛/禁鑰)　太子僕正　太子副僕正
　太子僕丞(掌車馬廐牧/弓箭鞍轡)　太子掌寳二人(掌奉寳謹/其出入)
　太子典儀　太子贊儀(掌司贊/禮儀)
　太子侍正　太子侍丞(掌冠帶衣服左/右給使之事)
　太子典食令　太子典食丞(掌承奉/膳羞)
　太子侍藥　太子奉藥(掌承奉/醫藥)
　太子掌飲令　太子掌飲丞(掌承奉湯茶/酒果之事)
　太子家令　太子家丞(掌營繕栽植鋪/設燈燭之事)
　太子司經　太子副司經(掌經史圖/書筆硯事)
　太子司藏　太子副司藏(掌廩藏財/貨出入事)
　太子司倉　太子副司倉(掌倉廩出納/及薪炭等事)
　太子中侍局都監　同監(掌東宫閣内禁令及/省察宫人廩給諸物)
　太子左諭徳　右諭徳　左贊善　右贊善(掌贊諭/道徳侍)
　(從文/章)
親王府屬官
　王傅(掌師範輔導參議可否親王外任兼京府節鎮/同知○按原書以親王在外任兼京府鎮節同)
　(知列於府尉之下另為一職考金史百官志王𫝊掌/師範輔導參議可否若親王在外亦兼本京節鎮同)
　(知葢謂諸王若在外為諸京留守及節鎮則其為王/傳者亦隨王出而為同知之官也原書舛誤今改正)
　　府尉(掌警嚴/侍從)　司馬(掌總統本/府之事)　文學(掌贊導禮/儀資廣學)
　(問/)
諸駙馬都尉
公主府府名
　金源　廣平　平原　南陽　常山　太原　平陽
　　東平　安定　延安(按金史封王郡號十金源廣/平平原南陽常山太原平陽)
　(東平安定延安封公主縣號三十樂安清平蓬萊榮/安樓霞夀光靈仙夀陽鍾秀恵和氷寧慶雲静樂福)
　(山隆早徳平文安福昌順安樂夀静安靈夀大寧聞/喜秀容宜芳真寧嘉祥金鄉□原此書誤以封王之)
　(郡號為公主之號今姑仍舊文/而附識金史之文以正其繆)
内命婦品
　貴妃　淑妃　徳妃　賢妃(俱係一品/即四妃也)　昭儀　昭
　容　昭媛　修儀　修容　修媛　充儀　充容
　充媛(俱係二品/即九嬪也)　媫妤九員(係三/品)　美人九員(係四/品)
　　才人九員(係五品即二/十七世婦也)　寳林二十七員(係六/品)
　御女二十七員(係七/品)　采女二十七員(係八品即八/十一御妻也)
女官職員通記六尚局内共該女職一千餘員
　尚宫　尚儀　尚服　尚食　尚寢　尚功
外命婦品
　大長公主　長公主(俱係正/一品)　郡主(係從/一品)　縣主(係/正)
　(二/品)
東宫命婦品
　良娣二員(係三/品)　良媛二員(係四/品)　承徽十員(係五/品)
　昭訓十六員(係七/品)　奉儀二十四員(係九/品)
東宫女官職員
　宫正　司正　典正　女史
文官
　開府儀同三司　儀同三司(係正/一品)　特進　崇進(俱/係)
　(從一品○按金史文階二十有四從一品上曰開府/儀同三司中曰儀同三司中次曰特進下曰崇進此)
　(書以開府儀同三司儀同三司為正一品特進崇進/為從一品與史異然自二品以下皆有正有從則一)
　(品不應無正此書/可以訂金史之誤)　金紫光禄大夫　銀青榮禄大
　夫(俱係正/二品)　光禄大夫　榮禄大夫(俱係從/二品)　資徳
　大夫　資政大夫　資善大夫(俱係正/三品)　正奉大夫
　　通奉大夫　中奉大夫(俱係從/三品)　正議大夫　通
　議大夫　嘉議大夫(俱係正/四品)　大中大夫　中大夫
　　少中大夫(俱係從/四品)　中議大夫　中憲大夫　中
　順大夫(俱係正/五品)　朝請大夫　朝散大夫　朝列大
　夫(俱係從/五品)　奉政大夫　奉議大夫(俱係正/六品)　奉直
　大夫　奉訓大夫(俱係從/六品)　承徳郎　承直郎(俱係/正七)
　(品/)　承務郎　儒林郎(俱係從/七品)　文林郎　承事郎
　(俱係正/八品)　從政郎　從仕郎(俱係從/八品)　登仕郎　將
　仕郎(俱係正/九品)　將仕佐郎　登仕佐郎(俱係從/九品)
武官
　開府儀同三司　儀同三司(係正/一品)　特進　崇進(俱/係)
　(從一/品)　金紫光禄大夫　銀青榮禄大夫(俱係正/二品)
　光禄大夫　榮禄大夫(俱係從/二品)　龍虎衛上將軍
　驃騎衛上將軍　金吾衛上將軍(俱係正三品○按/金史正三品中曰)
　(金吾衛上將軍下/曰騎驃衛上將軍)　奉國上將軍　輔國上將軍
　鎮國上將軍(俱係從/三品)　昭武大將軍　昭毅大將軍
　　昭勇大將軍(俱係正/四品)　安逺大將軍　定逺大將
　軍　懐逺大將軍(俱係從/四品)　廣威將軍　明威將軍
　　宣威將軍(俱係正五品○按金史正五品/上曰宣威將軍下曰明威將軍)　信武
　將軍(按原書誤作信威/將軍據金史改)　宣武將軍　顯武將軍(俱/係)
　(從五品○按金史從五品上/曰顯武將軍下曰宣武將軍)　武節將軍　武徳將
　軍(俱係正/六品)　武義將軍　武畧將軍(俱係從/六品)　承信
　校尉　昭信校尉(俱係正/七品)　忠武校尉　忠顯校尉
　(俱係從/七品)　忠勇校尉　忠翊校尉(俱係正/八品)　修武校
　尉　敦武校尉(俱係從/八品)　保義校尉　進義校尉
　(俱係正/九品)　保義副尉　進義副尉(俱係從/九品)
司天
　自司天太醫内侍教坊官各立二十五階止於從四
　品其服色品第與文武官同惟不佩魚(若遇佩魚過/正官者亦同)
　(文武官/佩魚)
　欽象大夫　欽授大夫　正儀大夫(俱係從四品○/按金史從四品)
　(中曰正儀大夫/下曰欽授大夫)　靈憲大夫　明時大夫　頒朔大
　夫(俱係正/五品)　雲紀大夫　恊紀大夫　保章大夫(俱/係)
　(從五/品)　紀和大夫　司元大夫(俱係正/六品)　探賾郎
　授時郎(俱係從/六品)　䆒微郎　靈臺郎(俱係正/七品)明緯郎
　　候儀郎(俱係從七品○按原書誤/作候義郎今據金史改正)　推策郎(按原/書誤)
　(作推測郎今/㨿金史改正)　司正郎(俱係正/八品)　校景郎　平秩郎
　(俱係從/八品)　正秩郎(按金史作/正紀郎)　挈壺郎(俱係正/九品)　司
　厯郎　司辰郎(俱係從/九品)
太醫
　保宜大夫　保康大夫　保平大夫(俱係從/四品)　保頥
　大夫　保安大夫　保和大夫(俱係正/五品)　保善大夫
　保嘉大夫　保順大夫(俱係從/五品)　保合大夫　保冲
　大夫(俱係正/六品)　保愈郎　保全郎(俱係從/六品)　成正郎
　　成安郎(俱係正/七品)　成順郎　成和郎(俱係從/七品)　成
　愈郎　成全郎(俱係正/八品)　醫全郎　醫正郎(俱係從/八品)
　　醫效郎　醫候郎(俱係正/九品)　醫痊郎　醫愈郎(俱/係)
　(從九/品)
内侍
　中散大夫　中尹大夫　中侍大夫(俱係從/四品)　中列
　大夫　中御大夫(按原書作中衛大夫今/據金史百官志改正)　中儀大
　夫(俱係正/五品)　中常大夫　中益大夫　中衛大夫(俱/係)
　(從五/品)　中良大夫(按金史云天/德作中亮)　中涓大夫(俱係正/六品)
　　通禁郎　通侍郎(俱係從/六品)　通掖郎　通御郎(俱/係)
　(正七/品)　禁直郎　侍直郎(俱係從/七品)　掖直郎　内直
　郎(俱係正/八品)　司贊郎　司謁郎(俱係從/八品)　司閽郎
　司僕郎(俱係正/九品)　司奉郎　司引郎(俱係從/九品)
教坊
　雲韶大夫　仙韶大夫　成韶大夫(俱係從/四品)　章徳
　大夫　長寧大夫　徳和大夫(俱係正/五品)　景雲大夫
　　雲和大夫　恊律大夫(俱係從/五品)　慶善大夫　嘉
　成大夫(俱係正/六品)　肅和郎　純和郎(俱係從/六品)　舒和
　郎　調音郎(俱係正/七品)　比音郎　司樂郎(俱係從/七品)
　典樂郎　恊樂郎(俱係正/八品)　掌樂郎　和樂郎(俱係/從八)
　(品/)　司音郎　司律郎(俱係正/九品)　和聲郎　和節郎
　(俱係從九品○按原書脱從六品/至正九品凡八階今據金史補)
　
　
　
　
　
　
　
　
　
　
　
　
　
欽定重訂大金國志卷三十四
欽定四庫全書
欽定重訂大金國志卷三十五
　　　雜色儀制
周歳節假日儀
　元旦假三日(前後各/一日)寒食假五日(自一百五日/前一日為限)冬至
　立春重五立秋重九旬假(文字急逺/不在此限)
日月食六齋等儀
　遇日月蝕禁酒樂斷屠六齋初一初八十四十六廿
　三廿九上七十五並不許殺生
官民婚聘財禮儀
　一品不得過七百貫三品以上不得過五百貫五品
　以上不得過三百貫六品以下及上户庶人不得過
　二百貫中下户不得過一百貫若婚嫁和同不以等
　數為限
禁斷紅門儀
　除寺觀五嶽四瀆孔子廟許紅門餘並禁斷
責保就試儀
　舉人應試而有公事在案罪犯不至徒刑者聴責保
　試若武官并諸經及第官人在任所欲應進士舉者
　但不犯贓私追當罪聴告所屬申覆本部所㕔(就試/曠闕)
　(月日俸禄不及○按所㕔當作鎖㕔宋史選舉志凡/命士應舉謂之鎖㕔金之選舉大率依仿宋制故亦)
　(有鎖㕔/之名)
三代同居儀
　三代同居孝義之家委所屬申覆朝廷旌表門閭仍
　免户下三年差撥(軍役不/在此限)
割股孝弟儀
　為祖父母父母伯叔父母姑兄姊舅姑割股者(奴婢/為家)
　(長/同)並委所屬申覆朝廷官支絹五匹羊兩腔酒一瓶
　以勸孝悌
致仕遷官半俸儀
　官職不拘品從七十以上告致仕者遷兩官六十以
　上遷一官給半俸外不及六十未至衰老止是疾病
　難任職事者合給半俸更不在遷官之例
職官立碑建祠儀
　職官在任雖有政跡百姓不立碑建祠若去思而建
　立者聴
隨衙每年公用酒麴儀
　京尹及統軍司(各三百/六十秤)都運司招討司諸府(各三/百秤)諸
　轉運司節鎮(各二百/八十秤)防禦州(二百四/十秤)刺史州軍(百八/十秤)
　諸縣(六十/秤)倚郭司縣不在此例
職官交代見月算月儀
　謂如不十月初一日皆為月(按此句/疑有誤)　以三十箇月
　為任(管課官不/在此限)　三品以上(内外同五/十箇月)諸軍都運及
　諸路轉運使(六十/箇月)　羣牧使(三周/年)　防禦使(四十/箇月)仍
　不於界首禮上
職官授訖差除儀
　程一千里(限二/十日)程二千里(限二十/五日)程三千里(限三/十日)程
　四千里(限三十/五日)程五千里(限四/十日)隨朝官一千里(十/日)二
　千里(十五/日)三千里(二十/日)三千里外(二十/五日)其假内欲赴
　任若有事須早遣者不拘此限行程馬日行七十里
　驢及歩人日行五十里車日行三十里
職官接送人力儀
　職官接送人力於合破數内各給一半(在任身故/者亦同)若
　送還者須到本所給回文聴還
職官上任給俸儀
　職官上任不過初二日罷任已過初五日者並給當
　月俸春秋衣各於二仲月給授職官授訖差除縁公
　幹留住未得之官者計程外聴給到任禄若文牒未
　至前官依舊在任者其禄兩支(後官已到前官/差出者亦同)職官
　每月合得俸麫並依隨處估直支錢不得支本色
鎮城院務儀
　鎮城院務監當官離本管百里内者掌本鎮賊盜并
　城門鎖鑰百里外者並烟火詞訟
長官差出帶印儀
　州軍以上長官遇差出者各許帶各職印餘印訖並
　付本衙門使用
屬官獻香茶儀
　監臨官遇元日生日受統屬官所獻香茶(酒肉果/食同)計
　直十貫以下者聴即同職連判官及因親相與者非
　(按非字下疑脫在此限三字葢同職連判則非有相/臨之勢因親相與則應有致厚之情故皆不以十貫)
　(之例/限之)
職官告侍親求醫致仕儀
　職官告侍親親雖未年八十及自病求醫解職并年
　六十以上告致仕者並聴(皆謂無所/規避者)若解由到部或
　未赴任而有年老及病患難勝職任告致仕者亦聴
　並許隨處官司受理驗實轉申尚書省
朝拜祖廟儀
　但有祖廟處官長初赴任以入城日至㕔署盥洗訖
　便徃朝拜以次官並陪位北面立班隨朝拜初上任
　之官别為獨班再拜訖升階上殿再拜搢笏上香跪
　一奠茶三奠酒出笏跪一拜又再拜訖降階復位再
　拜訖乃退
進士叅賀儀
　外任官長初到任如有管内進士叅賀並用名紙具
　儒服襕子外躬揖問候官長位前立答至於佐貳以
　下並用客禮
隨朝迎拜赦詔儀
　宣赦日於應天門外設香案及設香輿於案前設桌
　子自皇太子宰臣以下序班候班定閤門官於箱内
　捧赦書出門置於案閤門官案東立南向稱有赦贊
　皇太子宰臣百僚再拜皇太子少前上香設拜復位
　皇太子宰臣百僚再拜閤門官取赦書授尚書省都
　事都事跪受及尚書省令史二人舉捧同陞於桌子
　讀百官皆跪聴讀訖赦書置於案都事復位百官再
　拜搢笏舞蹈出笏伏興再拜拱衛直以下三稱萬嵗
　訖乃退
　　　誥勑
立國之初多沿遼制文武官五品除授並用黄紙為勑
牒五品以上方用誥誥用五色綾三品方用羅(按金史/選舉志)
(云官誥親王一品皆五色羅二品以下五色綾又云金/格五品以上五色羅六品以下五色綾與此所言皆不)
(同葢由厯朝更定各據一時/之制言之故彼此互異云)二品一品加銷金或曰瑞
草或曰祥鸞皆遍地焉軸或木或牙或犀或七寳皆隨
品從除授依舊以黄紙為牒又加白紙為宣唯三品郡
夫人以上誥軸與羅銷金外加錦囊罩以紅絡飾以小
金鈴金鐸制作極華麗
　　　除授
選舉之外有奏補法有世襲法有封贈法其奏補法不
論文武有奏補任子恩如狀元及第初授承議郎係從
六品便可䕃兩子(按金史選舉志舊制狀元授承徳郎/大定十四年官制文武官皆從下添)
(兩重狀元更授承務郎葢宋階有承議郎金初因之/後乃改為承徳然承徳郎實正七品非從六品也)並
無員數且如䕃補格法一品䕃七人並補閤門祗候二
品䕃六人三品䕃五人並補内供奉班祗候無致仕遺
表恩澤其世襲法如世襲千户一職金國深重其賞非
宗室勲臣之家不封也勲臣之家亦止本色人及契丹
奚家而已所襲官職亦非一等上自明威將軍下至千
户三百户若襲封之人已亡及因他故合去官者許令
長男繼之如長男已亡或篤疾廢者長孫繼之長男與
長孫俱亡次子繼之本枝或絶兄弟繼之無兄弟者近
親屬繼之其封贈法皆依宋朝舊制止無加封若既封
之後必待及品格則再封兼止從其官不從其職文臣
則朝列大夫武官則宣武將軍以上五品官方聴封贈
　　　天㑹皇統科舉
科舉取士有瀋州榜平州榜真定榜至太宗天㑹十年
國内太平下詔如契丹開闢制限以三嵗有鄉府省三
試之設每科舉時先於諸州分縣赴試若詩賦兼論策
作一日經義兼論策作三日號為鄉試悉以本縣令為
試官時秀士有未願赴者州縣必根刷遣之願試之士
唯雜犯者黜榜首曰鄉元亦曰解元次年春分三路類
試自河以北至女直皆就燕自闗西至河東就雲中自
河以南就汴謂之府試試詩賦論時務策經義則試五
道三策一論一律義凡二人取一榜首曰府元至秋盡
集諸路舉人於燕名曰㑹試凡六人取一榜首曰勑頭
亦曰狀元分三甲曰上甲中甲下甲上甲賜緋勑頭補
承徳郎即南朝之承議郎也七年至奉直大夫謂之正
郎第二第三人八年或九年中甲十二年下甲十五年
不以所居官髙卑皆遷大夫中下甲服緑例賜銀帶府
試差官取㫖尚書省降劄知舉一人同知二人又有彌
封謄録監門之類試闈用四柱揭綵其上目曰至公樓
主文登之以觀試或有私者停官不叙仍决沙袋親戚
不迴避尤重書法凡作字有㸃畫偏旁㣲誤者皆曰雜
犯先是考校畢知舉即唱名近嵗上中下甲雜取十名
納國子監中下翰林院重考實欲私取權貴也考校時
有不合格者先榜其名而黜之試院欲開餘人方知中
選熈宗立又増専經神童法律三科為雜科(按金史金/有詞賦經)
(義䇿論律科經童等科經義科専治一經而别無専經/之科又史言經童之科熈宗即位之二年始備其列而)
(律科則始見於海陵正隆元年此書與張棣金圖經合/皆言熈宗增専經神童法律三科為雜科皆與史不)然
不擢用止於簿尉専經至於為直省官事宰執持筆硯
童子科止有趙憲甫位至三公此太宗熈宗繼世取士
之科也
　　　天徳科舉
海陵煬王弑熈宗自立改皇統曰天徳甚有尊經術崇
儒雅之意始設殿試又以鄉試聚於州限三人取一人
府試分六處河北東路西路中都路於大興府臨潢㑹
寧東京等處於大定府西京河東南路北路於大同府
大名路山東東路西路於東平府南京等路於開封府
京兆鄜延慶原熈秦等路於河中府並限四人取一省
試以五百人為定格殿試亦黜落中第之人多寡不等
臨期取㫖又將第一人特加一官授奉直大夫翰林應
奉文字第二第三人止授徴仕郎其餘並授從仕郎次
舉又罷専經經義神童止以辭賦法律取士辭賦為正
科法律為雜科至世宗立省府試各添論䇿一塲將殿
試第一人依舊承議郎第二第三人儒林郎並賜緑餘
皆從仕郎至今不易此海陵煬王天徳以後科舉之制
也大金國自太宗開國之後狀元凡二十餘人
　
　
　
　
　
　
　
　
　
　
　
欽定重訂大金國志卷三十五
欽定四庫全書
欽定重訂大金國志卷三十六
　　　皂𨽻
皂𨽻出身與䕃人等甚以為重如州郡都吏出職並補
將仕郎授録事判官司候司判市丞至儒林亦䕃子部
吏缺人令州縣擇人貢之十年無公私過犯補昭信校
尉授下縣令或録事漸亦可至知州同知
　　　浮圖
浮圖之教雖貴戚望族多捨男女為僧尼惟禪多而律
少在京曰國師帥府曰僧録僧正列郡曰都綱縣曰維
那披剃威儀與南宋等所賜號曰大師曰大徳並賜紫
國師者在京之老尊宿也威儀如王者師帝有時而拜
服真紅袈裟升堂問話講經與南朝等僧録僧正者帥
府僧職也皆擇其道行髙者限三年為任任滿則又别
擇人張官府設人從僧尼有訟者皆理而决遣之並服紫
袈裟都綱者列郡僧職也亦以三年為任有師號者賜
紫無者如常僧服維那者縣僧職也僧尼有訟者杖以
下决遣之杖以上者並申解僧録都綱司
　　　道教
金國崇重道教與釋教同自奄有中州之後燕南燕北
皆有之所設道職於帥府置司正曰道録副曰道正擇
其法籙精専者授之以三年為任任滿則别擇人其後
熈宗又置道階凡六等有侍宸授經之類諸大貴人奉
一齋施動獲千緡道教之傳有自來矣
　　　科條
金國之法極嚴殺人剽刼者掊其腦而致之死籍其家
為奴婢親戚欲得者以牛馬財物贖焉其贓以十分為
率六歸主四没官罪輕者决栁條罪重者贖以物貸命
則割耳鼻以誌之其獄掘地數丈置囚於其中罪無輕
重悉笞背州縣官各許専决當其有國之初刑法並依
遼制常刑之外又有一物曰沙袋以革為囊實以沙石
繫於杖頭人有罪者持以决其背大率似脊杖之屬惟
數多焉自熈宗立始加損益首除沙袋之制至皇統間
又下學士院令討論條例頒行天下目之曰皇統新制
近千餘條海陵弑熈宗自立又去脊杖以其近人心故
也斬刑者與上古之制一也處死者免决重杖止令紟
紷絞也流者不流犯人之家屬徒者非謂杖脊代徒實
拘役也徒止五年五年以上即死罪也徒五年則决杖
二百四年百八十三年百六十二年百四十一年百二
十杖無大小止以荆决臀實數也拘役之處逐州有之
曰都作院所徒之人或使之磨甲或使之土工無所不
可脚腕以鐵為鐐䥥鎖之罪輕者用一罪重者二之朝
縱暮收年限滿日則逐便不得依舊為百姓刑法與舊
不相逺惟僧尼犯姦者强盜不論得財與不得財者並
處死强姦者罪死則與古法異
　　　赦宥
金國以赦宥最為大事或改元或生子或册封或遷都
或災異並皆肆赦罪無减等一例放之每赦必有恩内
外小大文武百官並與覃遷一資熈宗臨季年一嵗兩
赦海陵立常謂赦宥非國家常典若恵姦宄則賊良民
詔告天下自今已徃更不議赦不兩年躬自蹈之其後
復有改正隆赦迨世宗立纔數年間已降三赦然洪忠
宣松漠記聞云北朝惜赦無郊霈余銜命十五年才見
兩赦一為伊勒圖喀叛一為皇子生豈是時天㑹年間
惜赦而此後不惜赦邪
　　　屯田
屯田之制本出上古金國行之比上古之制尤簡廢齊
國後慮中州有懐二三之意(按原書作懐王三户/四字據金圖經改)始置
屯田軍非止女直契丹亦有之自本部族徙居中土與
百姓雜處計其户口給賜官田使自播種以充口食春
秋量給衣服若遇出軍之始月給錢米米不過十斗錢
不過數千老㓜在家依舊耕耨亦無不足之嘆今屯田
去處大名府山東河北兩闗諸路皆有之約一百三十
餘千户每千户止三四百人所居止處皆不在州縣築
寨處村落間千户百户雖設官府亦在其内
　　　田獵
金國好田獵昔都㑹寧四時皆獵海陵遷燕以都城外
皆民田三時無地可獵候冬月則出一出必踰月后妃
親王近臣皆隨焉每獵則以隨駕軍密布四圍名曰圍
場待狐兔猪鹿散走於圍中帝必先射之或以鷹隼擊
之次及親王近臣出圍者許諸餘人捕之飲食隨處而
進或與親王近臣共食遇夜或宿於州縣或宿於郊野
無定所海陵以其子光瑛年十二獲獐取而告太廟世
宗立尤甚有三事令臣下無諌曰作樂曰飯僧曰圍塲
其重田獵如此
　　　兵制
金國凡用師征伐上自大元帥中而萬户下至百户飲
酒㑹食略不間别與父子兄弟等所以上下情通無閉
塞之患國有大事適野環坐畫灰而議自卑者始議畢
即漫滅之不聞人聲軍將行大㑹而飲使人獻策主帥
聴而擇焉其合者即為特將任其事暨師還戰勝又大
㑹問有功者隨功髙下支賞舉以示衆薄則増之
　
　
　
　
　
　
　
　
　
　
　
　
　
欽定重訂大金國志卷三十六
欽定四庫全書
欽定重訂大金國志卷三十七
　　兩國徃來誓書
　　　大宋與大金國誓書
維宣和五年嵗次癸夘三月甲寅朔四日丁巳大宋皇
帝致誓書於大金大聖皇帝闕下天之所助者信履信
思乎順自天佑之吉無不利昨以大金大聖皇帝創興
并有遼國遣使計議五代之後䧟入契丹燕地幸感好
意特與燕京涿易檀順景薊并屬縣及所管户民縁為
遼國尚為大金所有以自來交與契丹銀二十萬兩絹
三十萬疋并燕京每年所出稅利五六分中只算一分
計錢一百萬貫文合直物色常年搬送南京(平州改/為南京)界
首交割色物數已載前後徃復議定國書每年并緑礬
二千栲栳(按齊東野語云宣和甲辰嵗幣銀二十萬兩/絹三十萬疋緑礬二千栲栳原書緑礬誤碌)
(礬今/改正)兩界側近人户不得交侵盜賊逃人彼此無令停
止亦不得密切間諜誘擾邊人若盜賊并贓捉收本國
法科罪訖贓雖不獲蹤跡到處便勒留償若有暴盜或
因别故合舉兵衆須得闗報沿邊官司兩國疆界各自
防守兩朝界内地各如舊不得遮堵道路至如將來殊
方異域人事徃來無得禁止所貴久通歡好庶保萬世
茍違此約天地鑒察神明速殃子孫不紹社稷傾危専
具披述不宣謹白
　　　大金國回大宋誓書
維天輔七年嵗次癸夘四月甲申朔八日辛夘大金皇
帝致誓書於大宋皇帝闕下惟信與義取天下之大器
也以通神明之心以除天下之害昨以契丹國主失道
民墜塗炭肆用興師事近誅弔貴國遣使航海議計若
將來并有遼國願還幽燕故地當時曽有誓約廼者親
領兵至燕一方不攻自下尚念始欲惇好特與燕京涿
易檀順景薊并屬縣及所管民户與之如約今承來書
縁有遼國尚為大金所有(同前云云○按原書此下有/社稷傾危四字考此當在下)
(文于此處文義/不□今移正)本朝欲恊和萬邦大示誠信故與燕地
兼同誓約茍或違之天地鑒察神明速殃子孫不紹社
稷傾危如變渝在彼一准信誓不以所與為定専復書
披達不宣謹白
　　　大宋誓書及差康王出質
契勘太上皇與大聖皇帝浮海結約欲卜萬年偶因手
詔平山張覺招納判亡至使歡盟變為兵革遂致大金
數路興師今大聖皇帝次子郎君兵次城下雖悔何及
専差知樞密院事李梲等趨詣軍前引過乞和正月十
日廼承計議使髙永張愿恭齎到文字大開容引備諒
純誠拯救生靈敦結盟好載惟髙義深劇感悰已戒攸
司悉從定約太上皇與大金大聖皇帝及今皇帝義同
兄弟今來回書當依契丹舊例禮從伯姪施行已許放
黄河更不為界可於太原中山河間等府一帶所轄縣
鎮分畫疆土係自大金議定以後比至立了疆界屯兵
已前於内别有變亂處所當朝自當應管擒制交送至
於尺土一民不令侵犯招納若是與三府以南州軍犬
牙出入不齊去處臨時兩相兊易應自亡遼播越之時
北界流離而來并係大金叛亡諸職官工匠三教百姓
除元不曽到并已死外凡一應見在並盡數遣還其在
京即令隨逐前去在外者接續發遣一無停匿殘害錯
失除自來合交金銀匹帛並雜物折物决無麄惡期斯
言之信金石不渝有違此盟神殛無赦宗社傾覆子孫
不享所有其餘該載不盡合約事件並依前立誓書施
行逺冀英懐永同重誓今差給事中李鄴左武大夫髙
世則充計議使副伏惟照察謹白
　　　金國元帥回奏
大金都經畧處置使兩路都統幹里雅布正月十二日
大宋皇帝遣使降到誓文大開詳審推見聖意勇於改
悔來踐舊好叙定兄弟之義卜於萬代更不渝變斯乃
社稷生靈之福也當司深為感切遽解重圍收聚兵馬
鈐束將校更不令驅虜殺戮既復舊約欲成長久切慮
嵗輸物帛稍多難以經逺施行兼奉宣命若能悔禍責
委約中理㑹今又减放一百萬貫當年只納一百萬貫
文折物并銀二十萬兩絹三十萬疋仍為今嵗分撥疆
土事忙直候來年正月依應舊例交納如令交割結絶
之後茍有違變神明鑒殛俾墜其師伏乞照察謹奏
　
　
　
　
　
　
　
　
　
　
　
欽定重訂大金國志卷三十七
欽定四庫全書
欽定重訂大金國志卷三十八
　　京府州軍
　　　統分天下二十路
中都路　　南京路　　西京路　　東京路
北京路　　臨潢府路　㑹寧府路　咸平府路
河北東路　河北西路　河東南路　河東北路
山東東路　山東西路　大名府路　京兆府路
鄜延路　　慶原路　　熈河路(金史作/臨洮路)秦鳳路(金史作/鳳翔路)
　　京府都鎮防禦州軍等級
　　　京都留守司六處
　　　　上等二處
中都(大興府/)南京(開封府/)
　　　　中等四處
北京(大定府/)東京(遼陽府/)西京(大同府/)上京(㑹寧府地/名金源)
　　　都運司一處
中都路(大興府/置司)
　　　轉運司十三處
南京路(開封/置司)北京路(大定/置司)西京路(大同/置司)東京路(咸平/置司)
河東南路(平陽/置司)河東北路(太原/置司)山東東路(益都/置司)山東西
路(東平/置司)河北東路(河間/置司)河北西路(真定/置司)陜西東路(京兆/置司)
陜西西路(平涼/置司)㑹寧府路(隆州/置司)
　　　統軍司三處
南京路(南京/置司)陜西路(京北/置司)山東東路(益都/置司)
　　　招討司三處
西南路(豐州/置司)西北路(桓州/置司)東北路(泰州/置司)
　　　提刑司九處
中都西京路(大同/置司)南京路(南京/置司)北京臨潢路(臨潢/置司)東京
咸平府路(東京/置司)上京海蘭等路(上京/置司)河東南北路(汾州/置司)
河北東西大名府路(河間/置司)陜西東西等路(平涼/置司)山東東
西路(濟南/置司)
　　　總管府十四處
　　　　上等七處
平陽府(建雄/軍)真定府(成徳/軍)益都府(鎮海/軍)東平府(天平/軍)京
兆府(永興/軍)太原府(武勇/軍)大名府(天雄/軍)
　　　　中等四處
河間府(瀛海/軍)慶陽府(安國/軍)臨洮府(鎮洮/軍)鳳翔府(鳳翔/軍)
　　　　下等三處
延安府(彰武/軍)咸平府(安東/軍)臨潢府(地名/西樓)
　　　散府八處(按金圖經散府九有㑹寧府而京惟/五葢海陵曾廢上京改為散府也)
　　　　上等二處
河中府(䕶國/軍)濟南府(興徳/軍)
　　　　中等三處
歸徳府(宣武/軍)河南府(徳昌/軍)平涼府(平涼/軍)
　　　　下等三處
廣寧府(鎮寧/軍)興中府(彰武/軍)彰徳府(彰徳/軍)
　　　節鎮三十九處
　　　　上等十處
絳州(絳陽/軍)定州(定武/軍)懐州(沁南/軍)萊州(定海/軍)密州(安化/軍)滄
州(横海/軍)潞州(昭義/軍)汾州(汾陽/軍)冀州(安武/軍)邢州(安國/軍)
　　　　中等十處
代州(震武/軍)同州(定國/軍)雄州(永定/軍)保州(順天/軍)兖州(泰定/軍)邠
州(靜難/軍)涇州(彰化/軍)朔州(順義/軍)平州(興平/軍)奉聖州(武定/軍)
　　　　下等十九處
蔚州(忠順/軍)義州(崇義/軍)許州(昌武/軍)徐州(武寧/軍)豐州(天徳/軍)嵐
州(鎮西/軍)鄧州(利汝軍○按金/史作武勝軍)鄜州(保大/軍)鞏州(通逺/軍)隆州
(利渉/軍)應州(彰國/軍)雲内州(開逺/軍)蓋州(遼海/軍)宗州(歸化/軍)懿州
(寧昌/軍)錦州(臨海/軍)泰州(徳昌/軍)衛州(河平/軍)桓州(咸逺/軍)
　　　防禦二十一處
　　　　上等七處
博州　徳州　洺州　棣州　孟州　亳州　沂州
　　　　中等七處
清州　蔡州　華州　濬州　鄭州　泗州　宿州
　　　　下等七處
陜州　肇州　潁州(按原書作棣州棣州為上防禦已/見上此據金史當作潁今改正)
河州　泰州　陳州　隴州
　　　刺史七十五處
　　　　上等十四處
解州　景州　沃州　深州　澤州　石州　環州
原州　汝州　隰州　蘭州　㑹州　耀州　徳順州
　　　　中等二十五處
涿州　薊州　灤州　瀋州　曹州　淄州　登州
嵩州　單州　唐州　祁州(按原書誤作初州考金志/無初州而河北西路有祁)
(州中刺正/史今改)遼州　沁州　海州　濵州　濰州　恩州
濟州　邳州　開州　乾州　丹州　坊州　寧州
磁州(按原書無磁州上言中等刺史州二十五而所列/止於二十四考金史河北西路有磁州中刺史此)
(書不載葢傳冩/脫去耳今補正)
　　　　下等三十六處
易州　通州　順州　覇州　遂州　利州　信州
安州　慶州　澄州　復州　宏州　韓州　睢州
夀州　建州　莫州　蠡州　威州　武州　滑州
管州　濮州　商州　虢州　獻州　吉州　忻州
洮州　浄州　撫州　安肅州　貴徳州　宣徳州
寧遷州　東勝州
　　　十六軍並改作州
　　　　上等三處
泰安州　滕州(按原書作勝州考元史地理志云東勝/州唐勝州即前下等刺史之東勝州也)
(不應複出葢勝字當作滕金史地理志山東西路有滕/州本宋滕陽軍大定二十二年升為滕陽州二十四年)
(更今名/今改正)寧海州
　　　　中等三處
平定州　鈞州　莒州
　　　　下等十處
岢嵐州　寧化州　保徳州　隩州　綏徳州　保安
州　葭州　鎮戎州　積石州　來逺州
　　　總計
京府州軍一百七十九處　城塞堡闗一百二十二處
　縣六百八十三處　鎮四百八十八處　添稅務一
百八十二處
　
　
　
　
　
　
　
　
　
　
　
　
　
欽定重訂大金國志卷三十八
欽定四庫全書
欽定重訂大金國志卷三十九
　　　初興風土
金國初興地在契丹東北隅地饒山林田宜麻榖土産
人參蜜蠟北珠生金細布松實白附子禽有鷹鸇海東
青之類獸多牛馬麋鹿野狗白彘青䑕貂䑕其人勇悍
善騎射喜耕種好漁獵每見野獸之蹤躡而求之能得其
潜伏之所又以樺皮為角吹作呦呦之聲呼麋鹿而射
之其居多依山谷聨木為栅或覆以板與樺皮如牆壁
亦以木為之冬極寒屋纔髙數尺獨開東南一扉扉既
掩復以草綢繆塞之穿土為床煴火其下而寢食起居
其上厚毛為衣非入室不撤衣履稍薄則墮指裂膚惟
盛夏如内地俗勇悍喜戰鬬耐饑渴苦辛騎上下崖壁
如飛濟河江不用舟楫浮馬而渡其樂惟古笛其歌惟
鷓鴣曲其疾病無醫藥尚巫祝病者殺猪狗以禳之或
用車載病者入深山大谷以避之其親友死則以刀釐
額血淚交下謂之送血淚死者埋之而無棺槨貴者生
焚所寵奴婢所乘鞍馬以殉之其祭祀飲食之物盡焚
之謂之燒飯其道路無旅店行者息於民家主人初則
拒之拒之不去方具飯食而納之其市無錢以物博易
亦無工匠其舍屋車帳徃徃自能為之其禮則拱手退
身為喏跪右膝蹲左膝拱手摇肘為拜其節序元旦則
拜日相慶重五則射栁祭天稅賦無常隨用度多寡而
歛之與契丹言語不通而無文字賦稅科發刻箭為號
事急者三刻之多以牛驢負物遇雨則張牛革以禦之
緩則射獵急則戰鬬宗室皆謂之郎君事無大小皆屬
焉
　　　男女冠服
金俗好衣白辮髪垂肩與契丹異垂金環留顱後髪繫
以色絲富人用金珠飾婦人辮髪盤髻亦無冠自滅遼
侵宋漸有文飾婦人或裹逍遥或裹頭巾隨其所好至
於衣服尚如舊俗土産無桑蠶惟多織布貴賤以布之
麄細為别又以不毛之地非皮不可禦寒所以無貧富
皆服之富人春夏多以紵絲綿紬為衫裳亦間用細布
秋冬以貂䑕青䑕狐貉皮或羔皮為裘或作紵絲絁紬
貧者春夏並用為衫裳襪袴皆以皮婦人衣曰大襖子
下領如男子道服裳曰錦裙裙去左右各闕二尺許以
鐵條為圈裹以綉帛上以單裙籠之
　　　婚姻
金人舊俗多指腹為婚姻既長雖貴賤殊隔亦不可渝
壻納幣皆先期拜門戚屬偕行以酒饌徃少者十餘車
多至十倍飲客佳酒則以金銀斻(按斻字疑/當作瓶)貯之其次
以瓦斻列於前以百數賔退則分餉焉先以烏金銀盃
酌飲貧者以木酒三行進大軟脂小軟脂如中國寒具
次進蜜糕人各一盤曰茶食宴罷富者瀹建茗留上客
數人啜之或以粗者煎乳賂婦家無大小皆坐炕上壻
黨羅拜其下謂之男下女禮畢壻牽馬百匹少者十匹
陳其前婦翁選子姓之别馬者視之好則留不好則退
留者不過什二三或皆不中選雖壻所乘亦以充數大
抵留馬少為恥女家亦視其數而厚薄之一馬則報衣
一襲壻皆親迎既成婚留於婦家執僕𨽻役雖行酒進
食皆躬親之三年然後以婦歸婦氏以奴婢數十户牛
馬數十羣每羣九牸一牡以資遣之夫謂妻為薩爾罕
妻謂夫為愛根
一云婚嫁富者以牛馬為幣貧者以女年及笄行歌於
途其歌也乃自敘家世婦工容色以伸求侣之意聴者
有求娶欲納之即擕而歸後方具禮偕來女家以告父
母無論貴賤人有數妻
　　　飲食
飲食以豆為漿及嗜半生米漬以生狗血及蒜之屬和
而食之嗜酒好殺釀麋(按原書作麋考胡嶠陷北/記及通考皆作麋今改正)為酒
醉則縳之俟其醒不爾殺人
　
欽定重訂大金國志卷三十九
欽定四庫全書
欽定重訂大金國志卷四十
　　　許奉使行程録
　宋著作郎許亢宗為賀金帝登位使時太宗嗣立之
　次年在宋為宣和六年也自雄州起直至金帝所都
　㑹寧府共二千七百五十里是時金國尚未有伐宋
　意故其禮南使也甚厚今自臨安府餘杭門起程至
　雄州凡三千二百七十里又自雄州至上京㑹寧府二
　千七百五十里通計六千零二十里
第一程　自雄州六十里至新城縣
　雄州三十里至白溝巨馬河源出代郡淶水由易水
　界至此合流東入於海河濶止十數丈深可二丈宋
　與契丹以此為界舊容城縣附雄州歸信縣寄壘自
　壬寅年冬於河北岸創築容城縣新壘過河三十里
　到新城縣遼太祖入幽州唐莊宗以鐵騎五千敗之
　於新城即此地也舊為契丹邊面自與宋朝結好百
　餘年間樓壁僅存
第二程　自新城縣六十里至涿州
　涿州古涿郡黄帝與蚩尤戰於涿鹿之野即此地昔
　為契丹南寨邊城樓壁並存及郭藥師舉城南降不
　經兵火人物富盛井邑繁庶近城有涿河劉李河合
　范河東流入海故又名范陽
第三程　自涿州六十里至良鄉縣
　良鄉乃唐莊宗時趙徳鈞所鎮也幽州嵗苦契丹侵
　鈔轉餉乃於鹽溝置良鄉縣即此地屬燕山府自經
　兵火之後屋舍居民靡有孑遺帥臣復加修築樓壁
　煥然更新離良鄉三十里過盧溝河水極湍激每候
　水淺深置小橋以渡嵗以為常近年都水監輙於此
　河兩岸造浮梁建龍祠宫彷彿如黎陽三山制度
第四程　自良鄉六十里至燕山府
　燕山乃古冀州地舜以冀州廣逺分置幽州以其地
　在北方幽隂之地東有朝鮮遼東北有樓煩白檀西
　有雲中九原南有滹沱易水唐置范陽節度臨制奚
　契丹自晉割賂建為南京又為燕京析津府户口安
　堵人物豐庶州宅用契丹舊大内壯麗夐絶城北有
　市陸海百貨萃於其中僧居佛寺冠於北方綿繡組
　綺精絶天下蔬蓏果實稲粱之類靡不畢出桑柘
　麻麥羊豕雉兔不問可知水甘土厚人多技藝民尚
　氣節秀者讀書次習騎射耐勞苦既城後逺望數十
　里宛然如帶回繯繚繞形勢雄傑真用武之國也國
　初更府名曰燕山軍額曰清城周圍二十七里樓壁
　髙四十尺樓計九百一十座地塹三重城開八門
第五程　自燕山府八十里至潞縣
　潞縣東半里許有潞沙曹操征烏丸袁尚等鑿渠自
　滹沱由𣲖水入潞沙即此地也
第六程　自潞縣七十里至三河縣
　三河縣𨽻薊州後唐趙徳鈞於幽州東置三河縣以
　䕶轉輸即此地也
第七程　自三河縣六十里至薊州
　薊州乃漁陽也因問天寳禄山舊事人無能知者
第八程　自薊州七十里至玉田縣
　玉田縣之東北去景州百二十里自甲辰年金人雜
　奚人入城每邊人告急四月之内凡三至盡屠軍民
　一火而去宣撫使王安中創築此縣後改為經州
第九程　自玉田縣九十里至韓城鎮
　鎮有居民可二百家並無城
第十程　自韓城鎮五十里至北界清州
　出韓城鎮東行十餘里至金國所新立地界並無溝
　塹惟以兩小津堠髙三尺許其兩界地東西濶約一
　里許内兩界人户不得耕種行人並依奉使契丹條
　例所至州備車馬䕶送至界首前期具國信使副職
　位姓名闗牒北界備車馬人夫以待彼中亦如期差
　接伴使副於界首伺候兩界各有幕次行人先令引
　接齎國信使副門狀過彼彼亦令引接以接伴使副
　門狀回示仍請過界於例三請方上馬各於兩界心
　對馬立引接互呈門狀各舉鞭虛揖如儀以次行馬
　四十里至清州各相勞問州原是石城縣金國新改
　為清州兵火之後居民纔百餘家是晚酒五行進飯
　其食品不可向口自此以東遇館頓或宿程其供應
　人旋於居民漢兒内選之每遇迎送南使則給銀牌
　入主幹者各懸一枝於腰間名曰銀牌天使
第十一程　自清州九十里至灤州
　灤州古無之唐末天下亂遼太祖取平營劉光守據
　幽州暴虐民不堪命多亡逃依遼太祖為主築此以
　居之州處平地負麓面岡東行三里許亂石重叠形
　勢險峻河經其間河面濶三百歩亦控扼之所也水
　極清泚臨河有大亭名曰濯清為塞北之絶景郡守
　將迎於此向程錫宴是州
第十二程　自灤州四十里至望都縣
　民既入契丹依遼太祖即於所居處創立縣名隨其
　來處鄉里名之故有望都安喜之號唐莊宗以鐵騎
　五千退保望都即此縣(按通鑑唐莊宗救王都將鐵/騎五千先進契丹退保望都)
　(此云莊宗退保望都誤也又按胡三省注通鑑云望/都在定州東北六十里乃漢唐舊縣非契丹新立之)
　(望都/縣也)
第十三程　自望都縣六十里至營州
　營州古栁城舜所築也乃殷之孤竹國漢唐遼西地
　金國討張㲄是州之民屠戮殆盡存者貧民十數家
　是日行人館於州宅古屋十數楹庭有大木十數株
　枯腐蔽野滿目凄凉使人有弔古悼亡之悲州之北
　六七里間有大山數十其來甚逺髙下皆石不産草
　木特立州後如營衛然恐州亦以此而得名乎
第十四程　自營州一百里至潤州
　離營州東行六十里至渝闗並無保障但存遺址有
　居民三數家登髙回望東自碣石西徹五臺幽州之
　地沃野千里北限大山重巒中有五闗居庸可以行
　大車通轉餉松亭金坡古北口止通人馬不可行車
　外有十八路盡兔徑鳥道止能通人不可行馬山之
　南地則五榖百果良材美木無所不有出闗未數十
　里則皆童山濁水瘠鹵彌望黄茅白草莫知其極葢
　天設此以限南北也自兹以東類皆如此更不再叙
第十五程　自潤州八十里至遷州
　彼中行程並無里堠但以行徹一日即記為里數是
　日行無慮百餘里金人居常行馬率皆奔軼此日自
　早飯罷行至暝方到道路絶人烟不排中頓行人饑
　渴已甚自兹以東類皆如此
第十六程　自遷州九十里至習州
　遷州東門外十數步即古長城所築遺址宛然
第十七程　自習州九十里至來州
第十八程　自來州八十里至海雲寺
　離來州三十里即行海東岸俯挹滄溟與天同碧窮
　極目力不知所際是寺去海半里許寺後有温泉二
　池望海中有一大島樓殿窣堵波之上有龍宫寺見
　寺僧十數人是夜行人皆野盤
第十九程　自海雲寺一百里至紅花務
　此一程盡日行海岸紅花務乃金人煎鹽所去海一
　里許至晚金人饋海魚數十枚烹作羹味極珍
第二十程　自紅花務九十里至錦州
　自出榆闗東行路如平掌至此㣲有登陟經由十三
　山下
第二十一程　自錦州八十里至劉家莊
　是夜行人俱野盤
第二十二程　自劉家莊一百里至顯州
　出榆闗以東行南瀕海北限大山盡皆麄惡不毛至
　此忽峭㧞摩空蒼翠萬仞全類江左乃醫巫閭山也
　成周之時以醫巫閭作鎮其逺如此
第二十三程　自顯州九十里至兔兒渦
第二十四程　自兔兒渦六十里至梁魚務
　離兔兒渦東行即地勢卑下盡皆萑苻沮洳積水是
　日凡三十八次度水多被溺名曰遼河瀕河南北千
　餘里東西二百里北遼河居其中隋唐征髙麗路皆
　由此秋夏多蚊虻不分晝夜無牛馬能致行以衣被
　包裹胸腹人皆重裳而披衣坐則蒿草薫烟稍免霧
　氣務基依水際居民數十家環繞彌望皆荷花水多
　魚徘徊久之頗起懐鄉之思
第二十五程　自梁魚務百十三里至摩綽寨
　離梁魚務東行六十里即過遼河以舟度濶狹如淮
　過河東亦行淀五十里舊廣州惟古城有貧民三五
　家是夜宿摩綽寨
第二十六程　自摩綽寨八十里至瀋州
第二十七程　自瀋州七十里至興州
　遼太祖破渤海國建為東京路自此所至屋宇雖皆
　茅茨然居民稍盛食物充足離興州五十里至銀州
　中頓又四十里至咸州
第二十八程　自興州九十里至咸州
　未至咸州一里許有幕屋數間供帳皆備州守出迎
　禮如制就坐樂作有腰鼓蘆管笛琵琶方響筝笙箜
　篌大鼓拍板曲詞與南朝一同酒五行樂作迎歸館
　次日早有中使撫問别一使賜酒果一使賜宴赴州
　宅就坐樂作酒九行食品雜進名曰茶飯金國每賜
　宴必貴臣押伴是日押伴貴臣陪酒輙大言説金國
　之强控弦百萬無敵於天下使長折之曰宋有天下
　二百年幅員三萬里勁兵數百萬豈為弱耶某銜命
　逺來賀大金皇帝登寳位大金皇帝止令太尉來伴
　行人酒食何嘗令大言以相罔也辭氣俱厲押伴者
　氣懾使長許亢宗饒之樂平人以才被選為人醖藉
　似不能言者臨事敢發如此金人壯之
第二十九程　自咸州九十里至同州
　自咸州四十里至肅州又五十里至同州離咸州即
　北行平地沃壤居民所在皆成聚落新稼殆遍地宜
　穄黍東望大山金人云此新羅山山内深逺無路可
　行其間出人參白附子深處與髙麗接界山下至州
　行路可三十里
第三十程　自同州四十里至信州
　回程錫宴於此
第三十一程　自信州九十里至布哩貝勒寨
第三十二程　自布哩貝勒寨四十里至黄龍府
　遼太祖初攻渤海射黄龍於此地即建為州府是日
　州守迎迓如儀有中使撫問賜酒果錫宴一如咸州
　制自此東行
第三十三程　自黄龍府六十里至托色貝勒寨
　府為契丹東寨當契丹强盛時擒獲異國人則遷徙
　散處於此南有渤海北有特哩吐渾東南有髙麗靺
　鞨東有女直室韋北有烏舍西北有契丹回紇党項
　西南有奚故此地雜諸國俗凡聚會處諸國人語言
　不通則各為漢語以證方能辨之
第三十四程　自托色九十里至瑪齊喇貝勒寨
　道傍有契丹舊益州賔州皆空城
第三十五程　自瑪齊喇一百里至科爾戩寨
　離瑪齊喇行六十里即古烏舍寨寨枕混同江湄其
　源來自廣漠之北逺不可究自此南流五百里接髙
　麗鴨緑江入海(按混同江即活同几河源出黒山之/西麓其山乃長白之支峰也其下流)
　(至查匪噶山之北與黒龍江合此云混同江源出廣/漠之北葢誤以黒龍江之源為混同江之源耳又混)
　(同江在長白山之北下流入黒龍江東北流至别夹/阿山西南而入海鴨綠江出長白山之南西南流至)
　(朝鮮界而入海此云混同江誤/南流接髙麗鴨緑江入海亦)江面濶可半里許寨前
　髙岸有栁樹沿路設行人幕次於下金人尤師李靖
　居於是靖累使宋朝此排中頓由是飲食精細絶佳
　時當仲夏藉樹隂俯瞰長江颷風拂面槃薄少頃殊
　忘鞍馬之勞過江四十里宿科爾戩寨
第三十六程　自科爾戩寨九十里至濟古爾貝勒寨
　自科爾戩寨東行五里即有潰堰斷塹自北而南莫
　知逺近界隔甚明乃契丹昔與女直兩國地界也八
　十里直至來流河行終日無寸木地不産泉人携水以
　行豈天以限兩國也來流河濶三十餘丈以船渡又
　五里至濟古爾寨自北以東散處原隰間盡女直人
　更無異族無市井賣買不用錢惟以物相貿易
第三十七程　自濟古爾寨七十里至達哈寨
第三十八程　自達哈寨四十里至布達寨
　是日金使前來排辦袛候
第三十九程　自布達寨五十里至館
　行二十里至烏紳郎君宅接伴使副具狀辭館伴使
　副於此始見如接伴禮金國每差接伴館伴送伴客
　省使必以女直渤海契丹人物白晳詳緩能漢語者
　為之復有中使撫問賜酒果宴並如常儀畢又行三
　十里至館館惟茅舍數十間堂室皆帟幕武夫守䕶
　甚嚴此去國都尚十里次日賜酒果次早館伴同行
　馬可五七里一望平原曠野間有居民千餘家星羅
　棊布更無城郭里巷率皆背隂向陽又三里命去傘
　近闕可百步有阜宿圍繞三數頃並髙丈餘云皇城
　也至宿門就龍臺下馬歇定酒三行少頃聞鞞鼓聲
　人歌引三奏樂作閤門使及祗坐班引入即捧國書
　及陳禮物於庭下傳進如儀贊通拜舞抃蹈訖使副
　上殿以次就坐餘並退山棚之左曰桃源洞右曰紫
　㣲洞中作大牌曰翠㣲宫髙五七丈建殿七棟甚壯
　榜額曰乾元殿堦髙四尺堦前土壇方濶數丈名龍
　墀殿内有兵數千人分兩壁立四面興築架屋數千
　百間金帝御座前施朱漆銀裝金几按果楪酒器皆
　金玉酒味食品皆珍美樂部二百人乃契丹教坊四
　部也酒五行食畢各賜襲衣袍帶使副以金餘人以
　銀謝畢歸館次日中使賜酒果復賜餼以綿帛折充
　次日再詣闕庭赴花宴並如儀酒三行樂作鳴鉦擊
　鼓百戲出塲酒五行各起就帳戴色絹花各二十餘
　枚謝罷復坐酒七行歸館次日又有中使賜酒果復
　有貴臣就賜并伴射於館内庭下既陳設乃樂作酒
　三行伴射貴臣館伴使副國信使副離席就射三矢
　弓弩從便用之勝負各有差就賜襲衣鞍馬次日朝
　辭儀如見時酒果畢就殿上請國書捧下殿賜使副
　襲衣物帛鞍馬三節人物各有差拜辭訖就館酒行
　樂作名為惜别之㑹又曰換衣燈宴酒三行各出衣
　服三數件或幣帛交遺每常相聚惟勸酒食不敢多
　言至此夜語笑甚欵酒不計巡以醉為度皆舊例也
　次日回程起發至烏紳郎君宅館伴使副展狀辭去
　送伴使副於此相見如儀有中使撫問賜酒果皆如
　來時至信州灤州同此回程更不再叙至清州將出
　界送伴使副夜具酒食亦為惜别之㑹各出衣服數
　件或幣帛交遺情意甚懃次早發回至界有幕次下
　馬而望我界旗幟甲馬車輿帟幕以待人皆有喜色
　少頃樂作酒五行上馬復同送伴使副赴我幕次樂
　作酒五行上馬復送至兩界中彼使副回馬對立馬
　上交奉酒一盃換所執鞭以為異日相念之意引接
　展狀舉鞭揖則各背馬回顧少頃進數步躊躇為不
　忍别之狀如是乃行彼中人情皆悽惻為之揮淚南
　人無之(按此所言行程與金圖經及趙/彦衛雲麓漫鈔所載互有不同)
　
　
　
　
　
　
　
　
　
　
　
　
　
欽定重訂大金國志卷四十
欽定四庫全書
欽定重訂大金國志卷四十一
　　譯改國語解
珠嚕凖(滿洲語珠嚕雙也凖竈/也原作朱里真今改正)
魯爾錦(滿洲語聲音濁也/原作慮真今改正)
特哩(蒙古語整齊也原/作鐵離今改正)
哈斯罕(滿洲語籬也原作/合蘇館今改正)
輝發(今地名原作/回霸今改正)
瑚蘭(滿洲語烟洞也原/作胡來今改正)
楊格(人名原作楊割/今據字面改正)
阿古逹(金太祖名原作阿骨/打今據字面改正)
和哩布(滿洲語令其圈之也/原作劾里鉢今改正)
富爾遜(滿洲語鋸木之末也/原作頗淑剌今改正)
烏雅舒(人名原作烏雅束/今據字面改正)
烏竒邁(金太宗名原作吳乞/買今據字面改正)
和里瑪(蒙古語米心雪也原/作曷剌馬今改正)
貝勒(滿洲語管理衆人之稱也原/作孛烈又作孛堇今並改正)
都古嚕訥(蒙古語滿也原作/迪古乃今改正)
尼雅滿(滿洲語心也原作粘罕/又作粘安今並改正)
呼沙呼(滿洲語鴟鴞也原作胡沙/虎又作忽斜虎今改正)
赫舎哩(姓也原作紇石烈今/從八旗姓譜改正)
堪布(唐古特語方丈也/原作龕福今改正)
薩哈(滿洲語畋獵也原/作撒改今改正)
和卓(滿洲語美好也原作劾者又作古/貞又作環州又作合住今並改正)
嘉哩(滿洲語巡察也原/作解里今改正)
固紳(滿洲語三十數也/原作胡捨今改正)
尼楚赫(滿洲語珍珠也原作銀术/割又作銀朱哥今並改正)
伊里(滿洲語立也原/作移烈今改正)
羅索(滿洲語極濕難耕地也原作/婁室又作婁宿今並改正)
棟摩(滿洲語茶桶也原作闍/母又作東謨今並改正)
斡里雅布(滿洲語棄也原作/斡離不今改正)
鄂爾多(滿洲語亭也又作幹里朶/又作訛魯朶今並改正)
章努(人名原作章奴/今據字面改正)
伊勒都克(滿洲語順便也原/作胡覩今改正)
鄂和(滿洲語兩腋也原/作阿忽今改正)
伊都(滿洲語班次也原作余/覩又作餘都今改正)
安札(滿洲語犁也原作/阿芝川今改正)
照蘇(蒙古語錢也原/作趙三今改正)
阿古齊(蒙古語寬也原作/阿鶻産今改正)
錫林(滿洲語健鋭也原/作習烈今改正)
額魯(滿洲語葱也原/作訛魯今改正)
雅哈(滿洲語炭火也原/作佯海今改正)
蘇赫(滿洲語斧也原/作隨澗今改正)
舒嚕(滿洲語珊瑚也原/作實魯今改正)
富察氏(姓也原作蒲察氏今/從八旗姓譜改正)
唐古氏(姓也原作唐括氏今/從八旗姓譜改正)
費摩氏(姓也原作裴滿氏今/從八旗姓譜改正)
烏紳(滿洲語田也原/作兀室今改正)
烏赫埓(滿洲語總之也原/作烏曷魯今改正)
札拉(滿洲語媒人也原/作查剌今改正)
逹實(唐古特語吉祥也/原作大石今改正)
烏勒希(滿洲語袖也原/作烏歇今改正)
富勒結(滿洲語吹也原/作蒲結今改正)
逹蘭(滿洲語河堤也原作撻/懶又作逹楞今改正)
朗色穆魯(滿洲語朗色汚穢也穆魯山/梁也原作剌撒毋盧今改正)
阿穆(滿洲語伯母也原/作阿母今改正)
實罕(滿洲語筒也原/作室曷今改正)
摩囉歡(滿洲語眼珠圓大也/原作謀梁虎今改正)
鄂勒歡(滿洲語乾濕之地也/原作窩里嗢今改正)
烏珠(滿洲語首也原/作兀术今改正)
鄂勒琿(滿洲語乾濕之地也/原作窩里混今改正)
阿昆布(滿洲語盡也原作/阿骨保今改正)
安班貝勒(滿洲語安班大臣也貝勒管理衆人/之稱也原作諳版勃極烈今改正)
舍音摩(滿洲語白木也原/作斜也馬今改正)
富勒呼(滿洲語口袋也原作蒲魯/虎又作蒲路虎今改正)
古哩布(滿洲語移挪也原/作䕫離不今改正)
呼嚕(滿洲語竹口琴也/原作胡魯今改正)
色埓黙(滿洲語順刀也原作撒/盧毋又作斜烈今改正)
實訥(蒙古語新也原/作室奴今改正)
托卜嘉(滿洲語膝葢骨也原/作撻不也今改正)
迪里(索倫語頭也原/作締里今改正)
科里(滿洲語條例也原/作槁里今改正)
徳哩布(滿洲語興起也原/作特離今改正)
道拉(滿洲語謄寫也原/作鐸剌今改正)
伊遜(蒙古語九數也原/作乙信今改正)
特格(滿洲語鈎也原/作特可今改正)
玖格(人名原作九哥/今據字面改正)
馬武(人名原作馬五又作/瑪古今據字面改正)
赫嚕(滿洲語車輪也原/作曷魯今改正)
三寶努(人名原作三寶奴/今據字面改正)
温都(滿洲語豎也原/作温敦今改正)
色哩(滿洲語稀少也原/作賽里今改正)
逹塔(滿洲語頭目也原/作兜答今改正)
厮敖拉(唐古特語厮敖青色也拉/神也原作厮剌今改正)
和勒端(滿洲語果松也原/作曷董今改正)
巴哩蘇(蒙古語執也原作/抜離速今改正)
古魯爾(人名原作骨盧爾/今據字面改正)
伊蘭(滿洲語三數也原/作移賚今改正)
和尼(蒙古語羊也原/作活女今改正)
碩格(滿洲語銀錠也原/作韶合今改正)
薩里罕(滿洲語擔當也原/作撒里喝今改正)
博索(滿洲語布也原/作抜束今改正)
徹克穆(滿洲語氆氊也原/作茶曷馬今改正)
哈富(滿洲語通也原/作黑風今改正)
聶哷(滿洲語單弱也原作聶/耳又作聶黎今並改正)
台吉(官名原作太/乙今改正)
逹爾給(唐古特語開廣也/原作玷者今改正)
徳里(滿洲語磐石也正/原作鐵里今改)
蒙古(蒙古語銀也原作萌骨子又作□骨/子又作蒙兀又作朦骨今並改正)
迪里子(索倫語頭也原作/迪烈子今改正)
博諾(滿洲語雹也原/作盆輦今改正)
佛徳(滿洲語令其黾勉向前/也原作佛頂今改正)
額哩頁(蒙古語花紋也原/作訛里也今改正)
摩哩(蒙古語馬也原/作没主今改正)
鄂拉扎哈(蒙古語鄂拉山也扎拉疆界/也原作烏魯折合今改正)
納延(蒙古語八十數也/原作那也今改正)
伊蘇(滿洲語素青縀也/原作乙室今改正)
詳衮(索倫語理事官也/原作相温今改正)
特黙格(蒙古語駝也原作/特毛可今改正)
特頁(滿洲語歇息也原/作撻也今改正)
海古勒(蒙古語後䕶也原/作海古今改正)
舎音(滿洲語白色也原/作斜也今改正)
阿里布(滿洲語呈遞也原作阿魯/補又作阿魯保今並改正)
烏蘭(滿洲語溝也原/作烏陵今改正)
烏克紳(滿洲語甲也原/作呉矢今改正)
昆都(滿洲語恭也原/作渾覩今改正)
岱音(滿洲語陣也原/作大拽今改正)
威台(蒙古語威樹林也台有/也原作幹帶今改正)
烏逹布(滿洲語令其買也原/作烏逹補今改正)
呼蘭(滿洲語烟洞也原/作鶻懶今改正)
拉卜(蒙古語大葢之謂/原作剌鉢今改正)
雅勒呼(滿洲語肉槽也原/作馬拽固今改正)
鄂倫(滿洲語缺也原/作烏碖今改正)
賽因(滿洲語好也原/作賽哏今改正)
伊勒們(滿洲語閻王也原/作烏拽馬今改正)
雙和爾圖(蒙古語雙和爾絨也圖有/也原作勝花都今改正)
保夀努(人名原作保夀奴/今據字面改正)
實喇(蒙古語黄色也原/作煞羅今改正)
莽布(唐古特語多也原/作朦輔今改正)
阿林(滿洲語山也原作阿楞/又作阿鄰今並改正)
塔斯(蒙古語性烈也原/作特思今改正)
齊芬嘉哩(滿洲語令其察税也原/作乞伏效里今改正)
烏逹(滿洲語買也原/作烏帶今改正)
呼圖克(蒙古語福也原作忽土/又作胡土今並改正)
圖克坦氏(姓也原作徒單氏又作突/通今從八旗姓譜改正)
古魯瑪克占(滿洲語古魯樸實也瑪克占身/矮也原作故盧馬鎮今改正)
馮家努(人名原作馮家奴/今據字面改正)
實庫(滿洲語撒袋内襯格/也原作什古今改正)
布拉(滿洲語荆刺也原作蒲/剌又作不刺今改正)
錫納(蒙古語山岡也原/作習撚今改正)
實庫爾(蒙古語繖也原作/師姑兒今改正)
額爾衮(滿洲語週圍也原/作訛魯今改正)
蘇哷(滿洲語聰明也原/作莎里今改正)
額魯(滿洲語葱也原/作訛魯今改正)
鼐喇古(蒙古語温厚也厚/作奈剌忽今改正)
博勒和(滿洲語潔净也原/作蒲盧和今改正)
齊克昇格(滿洲語年壯者也原/作只石哥今改正)
實訥(蒙古語新也原/作室撚今改正)
富勒敦(滿洲語一攅也原/作婆隆敦今改正)
烏里(滿洲語弓弦也原/作烏律今改正)
諾延(蒙古語官長也原/作耨盌今改正)
温都爾堪(蒙古語微髙也原/作溫都謙今改正)
伊勒希(滿洲語副也原作/阿里喜今改正)
穆昆(滿洲語族也原/作謀克今改正)
明安(滿洲語千數也原/作猛安今改正)
持嘉(姓也原作赤盞從/八旗姓譜改正)
鄭家努(人名原作鄭家奴/今從字面改正)
喀齊喀(索倫語小犬也原/作合喜今改正)
阿薩呼(蒙古語問也原作/阿述虎今改正)
萬嘉努(人名原作萬家奴/今據字面改正)
𤓰里(滿洲語闗廂也原/作括里今改正)
博索(滿洲語山背也原/作婆速今改正)
黙親(蒙古語猴也原/作謀衍今改正)
祿錦(人名原作六斤/今據字面改)
鄂博庫(滿洲語洗臉盆也原/作兀不喝今改正)
穆爾(蒙古語蹤跡也原/作毋里今改正)
幹罕(滿洲語袍袖頭也/原作窩幹今改正)
薩巴(蒙古語器也原/作撒八今改正)
呼塔噶(蒙古語小刀也原/作胡土瓦今改正)
薩喇拉(滿洲語耗皮馬也原/作實魯剌今改正)
哲伯(蒙古語山溝也原/作鷓巴今改正)
圖們逹(滿洲語圖們萬數也逹頭/目也原作徒穆大今改正)
布薩(蒙古語帶原原/作僕散今改正)
翁舎展(國名原作嗢熱從/八旗姓譜改正)
伯林(滿洲語癡也原作/孛烈思今改正)
烏爾古(蒙古語生也原/作烏古今改正)
音徳(滿洲語興起也原/作羊蹄今改正)
博囉哈雅(蒙古語博囉青色也哈雅墻/也原作蒲魯合野今改正)
逹喇(滿洲語腰也原作諦剌/又作撻辣今並改正)
赫圖(滿洲語横也原/作何都今改正)
薩必(滿洲語祥瑞也原/作撒輩今改正)
蘇尼(蒙古語夜也原/作孰輦今改正)
薩魯(滿洲語鬚也原/作斜魯今改正)
摩綽錫爾丹(滿洲語鈍箭也原作/术木石逹魯今改正)
竒爾(蒙古語班㸃也原/作乞兒今改正)
赫徳(滿洲語根也原/作黑鐵今改正)
古巴桑(唐古特語古身也巴勇也柔/好也原作骨孛興今改正)
和寶奴(人名原作和寶奴/今據字面改正)
繖努(人名原作三奴/今據字面改正)
烏勒心(滿洲語串也原作/兀律卿今改正)
鄂諾河(蒙古語鄂諾黄羊也/原作幹難河今改正)
察罕圖嚕(蒙古語察罕白色也圖嚕頭/也原作察兀秃魯今改正)
珠敦(滿洲語山岡也原/作居蹬今改正)
揚威(唐古特語揚寬也威中/也原作羊尾今改正)
烏富呼(滿洲語肺也原作/蒲伏虎今改正)
烏蘭徳木(蒙古語烏蘭紅色也徳木凖/也原作烏倫大漠今改正)
和勒博和(滿洲語聮絡也原/作賀抜禾今改正)
烏嚕(滿洲語是也原/作兀魯今改正)
舒穆嚕氏(姓也原作石抹氏/從八旗姓譜改正)
却特氏(元姓原作竒握溫氏今/謹遵    欽定改正)
特穆津(元太祖名蒙古語鐵之最/精者原作忒沒真今改正)
薩克蘇(蒙古語筐也原/作撒窣今改正)
青吉斯(君號也原作成/吉斯今改正)
博思巴(蒙古語起立也原/作白斯波今改正)
通吉摩吉逹(通吉姓也原作獨吉從八旗姓譜改正摩/吉逹滿洲語木鎗也原作毛吃答今改正)
齊錦(人名原作七斤/今據字面改正)
遷嘉努(人名原作千家奴/今據字面改正)
珊延(滿洲語白色也原/作善羊今改正)
札穆(蒙古語道路也原/作吉馬今改正)
果勒齊(蒙古語中心也原/作髙乞今改正)
哈逹(滿洲語山峯也原/作合逹今改正)
穆延(姓也原作抹撚從/八旗姓譜改正)
佳爾𤓰(姓也原作夾谷從/八旗姓譜改正)
錫爾格(滿洲語絲也原作/石里哥今改正)
富森(姓也原作蒲鮮今/據八旗姓譜改正)
薩木哈(滿洲語痣也原作/撒沒曷今改正)
文格(人名原作文哥/今據字面改正)
戩珠克堅(唐古特語戩眼目也珠克堅/路數也原作纎珠堅今改正)
烏克遜博濟(滿洲語烏克遜宗室也博濟契/紙也原作烏古孫孛吉今改正)
巴圖嚕(滿洲語勇也原作/巴土魯今改正)
烏庫哩烏爾固(烏庫哩姓也從八旗姓譜改正/烏爾固蒙古語生也今改正)
英錫(滿洲語宴也原/作延心今改正)
莽伊蘇(滿洲語獾子也原/作麻因出今改正)
帖珠(人名原作鐵柱/今據字面改正)
圖類(君號蒙古語代也/原作拖雷今改正)
約赫徳(滿洲語約瘡也赫徳渣滓/也原作牙吾答今改正)
烏林(滿洲語財也原/作兀連今改正)
海蘭(滿洲語榆林也原/作合懶今改正)
鄂屯沃哩布(滿洲語鄂屯木槽盆也沃哩布/畱也原作奥屯兀里今改正)
隆和(蒙古語礶也原作論/鎬又作哩鎬今改正)
烏法(滿洲語麵也原/作幹腹今改正)
伊喇(滿洲語黍也原/作乙辣今改正)
拜甡(蒙古語房舎也原/作白撒今改正)
徳希(滿洲語四十數也/原作都喜今改正)
朱爾(索倫語二數也原/作猪兒今改正)
官努(人名原作官奴/今據字面改正)
實嘉(姓也原作石盞從/八旗姓譜改正)
紐勒勸(滿洲語正月十六日也/原作女魯歡今改正)
博斯呼(蒙古語起立也原/作把散合今改正)
巴爾(蒙古語虎也原/作八□今改正)
經實(滿洲語吟哦也原/作絳山今改正)
里格(人名原作利哥/今據字面改正)
烏登(滿洲語中伙處也/原作兀典今改正)
富珠哩(姓也原作孛术魯/從八旗姓譜改正)
烏陵阿(姓也原作兀林答/從八旗姓譜改正)
玖實(人名原作九十/今據字面改正)
希卜蘇(滿洲語蜜也原作/斜不失今改正)
布展(滿洲語樹林也原/作奔盞今改正)
烏嘉努(人名原作烏家奴/今據字面改正)
赫頁(滿洲語眼眵也原/作劾誾今改正)
額勒赫(滿洲語足也原作/阿盧黒今改正)
幹布哈(滿洲語被殺之謂原/作窪勃辣駭今改正)
雅哈(滿洲語小火也原/作奄曷今改正)
塔坦(滿洲語寓處也原/作撻撻今改正)
雅古(唐古特語好也原/作拽固今改正)
舒古木(蒙古語墨線也原/作石窟馬今改正)
特布(滿洲語裝載也原/作忒孛今改正)
莽威(唐古特語莽多也威中/也原作萌未今改正)
嘉們(滿洲語驛站也原/作極母今改正)
實逹爾(滿洲語親隨也原/作小底今改正)
薩爾罕(夫稱妻也原作/薩納今改正)
摩綽(滿洲語鈍也原/作沒咄今改正)
布哩(蒙古語全也原/作蒲里今改正)
托色(滿洲語權也原/作托散今改正)
瑪齊喇(滿洲語瑪粗也齊喇嚴/也原作漫七離今改正)
科爾戩(唐古特語科爾輪也戩莊/嚴也原作和里今改正)
濟古爾(蒙古語羽翼也原/作句孤今改正)
逹哈(滿洲語順從也原/作達河今改正)
布逹(蒙古語飯也原/作蒲撻今改正)
　
　
欽定重訂大金國志卷四十一
