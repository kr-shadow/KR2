#+TITLE: 釣磯立談-宋-闕名
#+DATE: 2016-06-11 12:21:39
#+SOURCE: github.com/kanripo/KR2i0008 master 83d5860a                
欽定四庫全書　　　　　史部九
　釣磯立談　　　　　　　載記𩔖
　　提要
　　　　(臣/)等謹案釣磯立談一卷其書世有二本此
　　　　本為葉林宗從錢曾所藏宋刻抄出後題臨
　　　　安府太廟前尹家書籍舖刋行不著撰人名
　　　　氏前有自序云叟山東一無聞人也清泰年
　　　　中隨先校書避地江表始營釣磯于江渚割
　　　　江之後先校書不禄叟嗣守敝廬不復以進
　　　　取為念王師弔伐時移事往將就蕪沒隨意
　　　　所商疏之於紙得百二十許條題之曰釣磯
　　　　立談云云别一本為曹寅所刋卷首佚其自
　　　　序又卷首佚自楊氏奄有江淮一條趙王李
　　　　徳誠一條其餘亦多異同而題曰史虚白撰
　　　　考馬令南唐書虚白山東人中原多事因韓
　　　　熙載渡淮以詩酒自娯不言其有所著述觀
　　　　書中山東有隠君子者一條稱與熙載同時
　　　　渡淮以説干烈祖擢為校書郎非其所願遂
　　　　卒不仕又唐祚中興一條云有隠君子作割
　　　　江賦以諷又有隠士詩云風雨揭却屋渾家
　　　　醉不知云云與虚白傳悉合則隠君子當即
　　　　虚白序中兩稱先校書則作書者當為虚白
　　　　之子書中有宋太祖廟號則當成於太宗時
　　　　曹氏新本竟題虚白撰者誤也至南宋費樞
　　　　亦嘗撰釣磯立談今尚載陶宗儀説郛中其
　　　　文與此迥别則又名同而實異者矣其書雜
　　　　録南唐事迹附以論斷于李氏率無貶詞猶
　　　　有不忘故國之意其中徐鉉一條稱鉉方奉
　　　　詔與湯悦書江南事慮鉉與潘佑不協或誣
　　　　以他詞則亦雜史中之不失是非者也乾隆
　　　　四十三年五月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
釣磯立談序
叟山東一無聞人也清泰年中隨先校書避地江表始
營釣磯於江渚先校書意薄簮組心許泉石每乗雙犢
板轅車車後掛酒壺山童三五人例各總角負瓢并席
具以自隨遇境物勝概則取酒徑醉或為歌詩自號釣
磯閒客割江之後先校書不祿叟嗣守敝廬頗窺先志
不復以進取為念會王師弔伐李氏挈宗以朝湖海表
裏俱為王人大同之慶有識之所共覩咸以為百生不
可逢之盛際叟獨何者而私自怫鬰如有懐舊之思追
惟江表自建國以来烈祖元宗其所以撫奄斯人盖有
不可忘者時移事往將就蕪沒叟身非朝行口不食禄
固無預於史事顧耳目之所及非網罟之至議則波濤
之寱語也隨意所商聊復疏之於紙僅得百二十許條
總而題之曰釣磯立談使小子温成誦於口粗以存其
梗概云吁文慚子山之麗興哀則有之才愧士衡之多
辨亡亦幾矣
欽定四庫全書
　釣磯立談
自楊氏奄有江淮其牧守多武夫悍人𩔖以威驁相髙
平居齋几之間往往以斬伐為事至有位居侯伯而目
不識㸃畫手不能捉筆者及烈祖以軍功牧昇州初以
文藝自好招徕儒俊共論治體總督亷吏勤恤民隱由
是逺邇宅心以為已歸義祖聞之自京口往視其所為
見其城隍浚整樓堞完固府署中外肅肅咸有條理遂
自徙治而居之更以京口付烈祖時金陵之民顧懐其
惠莫不心折氣沮但逼廹義祖之威而無敢建白者初
烈祖雅不欲朱方之行丐為宣城而義祖不之許尚遲
徊若有所待客有宋齊丘者私勸烈祖曰昔項羽背約
王沛公以漢中之地時皆以為失職左遷唯蕭何賛之
以為語有天漢其稱甚美今明使君中有大志而忽得
京口其名殆不可失也且西朝拱巳知訓童昏老臣宿
將不甘詬辱度其勢亂在旦暮蒜山之津曽不一昔而
可以定事更捨此利而求入宣城山中卒卒度嵗月其
無聊奈何烈祖驚起執其手曰善哉子嵩非吾子吾無
所聞之中夕促駕而之官其在京口政猶金陵也居無
何朱瑾殺知訓廣陵大亂烈祖以兵宵濟朝不易位而
中外晏如遂代知訓執政柄霸圖兆於此矣
　叟曰禍福之来雖各象徳而事有機㑹皆相憑籍是
　以風旋而上升水激則彌悍有情之所忘每為無情
　之所轉太空之中夫疇覺之哉向若義祖本無歆羡
　金陵之心則烈祖不得徙鎮矣又烈祖以梅冶自乞
　或如其欲則亦無因而至京口矣京口之不至則廣
　陵之亂孰恃而弭廣陵之功不在烈祖則霸圖亦無
　自而託業矣吁夫豈人謀之所及也耶非人謀之所
　及然後有以知天命之至不可以幸而兾也昔者伊
　摯以媵女而相成湯百里奚以鬻羊而見知於秦穆
　竇姬行號而母漢室袁婦伏膝而嫓曹宗是故非意
　之意嘗為事之基胎一日之濩落君子不以為病焉
　知卒業之有所在故也
趙王李徳誠有客能言天文以之占測時事十有七八
一旦謂徳誠曰昨夕𤣥象大異揚州當流血無限朝貴
陷首穴胷後考其日乃朱瑾殺知訓之夕也又烈祖執
政柄時義祖忌之將啟以知詢為代中外岌岌人無固
志宋齊丘夜召知術者劉通㣲同宿而徵其事坐乆聞
鼓聲通微投袂而起曰子嵩事必中變政事僕射安若
太山不足多慮也彼懐惡志者自當受禍金鼓之聲澌
澌然殆有大喪歟夕未曙捷步至白義祖死矣
　叟曰吉凶之萌未見兆眹而上動躔次旁闗聲象彼
　知術者乃能言之於事先若合契劵曽無毫釐之差
　然則阪之不可以為陵陵之不可以為隰髙下隆殺
　固已有經分而懸定於冥黙間者矣世之昧者方且
　逞智術勞思慮虛憍夸毗以意其所不可必顛狂妄
　行而卒與禍㑹吁可勝恨也耶
呉王稱號淮海時廣陵殷盛士庶駢闐忽一旦有黄冠
道人狀如病狂手持一竿竿首掛一木刻為鯉魚形自
云鍾離人也行歌於市曰盟津鯉魚肉為角濠梁鯉魚
金刻鱗盟津鯉魚死欲盡濠梁鯉魚始驚人又云横排
三十六條鱗箇箇圓如紫磨真為甚竿頭挑着走世間
難遇識魚人大率如此意者凡數十篇時人莫能曉嵗
餘忽不知所之其後武義年中江南謡言又有東海鯉
魚飛上天之語及烈祖受命復姓李氏立唐社稷其言
方騐
　叟曰鯉之於李聲相通也魚而肉角則龍矣雖以金
　刻鱗猶為魚也江南雖號為彊國而以偏霸終焉魚
　之象也頃嘗讀西天竺書説因因相襲皆如旦之有
　夕相随不捨其言信然大抵帝王稱制其徳澤方廣
　滋液渗漉流以及逺根葉敷布雖五運互迭不無興
　衰要其種姓當有肖似者是以二帝三王共祖軒轅
　夘金之祚絶而復續江南諸蕭雖享國之日淺然無
　大罪戾向契丹使至江南乃云有蕭氏者與耶律氏
　相為始終由是考之濠梁胄出盟津厥有㫖哉
烈祖初得政盡反知訓之所為接御士大夫曲加禮敬
躬履樸素屏去浮靡而又寛刑勤理孜孜不倦是時方
鎮窺伺事資彈壓烈祖視聽不妄指撝中節平居自號
曰政事僕射髙位重爵推與宿舊故得上下順從人無
異志齊臺之建擢宋齊丘徐玠為左右丞相於其所居
第旁創為延賔亭以待四方之士遣人司守闗徼物色
北来衣冠凢形狀竒偉者必使引見語有可採隨即陞
用聽政稍暇則又延見士類談宴賦詩必盡懽而罷了
無上下貴賤之隔以此二十年間委曲庶務無不通知
興利去害人望日隆沈彬先事獻山水畫障詩云須知
手筆安排定不怕山河整頓難及將受禪頭陀范志嵩
賦月詩云徐徐東海出漸漸到亨衢此夜一輪滿清光
何處無槩以是言之人之與能也有自来矣是以呉社
遷換而國中夷然無易姓之戚盖盛徳之所移故也
　叟曰峻極之山神明憑依蘙薈之丘雲氣出焉凢水
　之有旋拍折波者必生修鱗帝王之量其亦有兼人
　者矣甞試觀孝髙皇帝其總收權綱維御羣雋當國
　匪懈敦守純樸雖漢之髙光不是過也徒以其﨑嶇
　偏左之國地勢不便加以天之付畀自有限量自是
　逺圖之所就僅足以稱霸而已惜夫
武義中有童謡云江北楊花作雪飛江南李樹玉團枝
李花結子可憐在不似楊花沒了期及烈祖受禪其日
白雀翔於庭郡國以符瑞言者不可以數計其尤著者
江西楊花為李臨川李樹生連理於是始下還宗之議
初立唐宗廟定郊堂之位圓丘毖祀之夕乃孟夏上旬
月至三鼓當沒而升壇之際皎然如晝柴燎畢乃沒太
史奏言月延三刻逺近嘆以為異事
　叟甞見長老相與言頗有疑以為未必然者其意盖
　以為南唐在六合間才數州之境詎得天應以祥𤯝
　如是之審也叟辨之曰人之精誠上下感假旦晝之
　所接精祲之所交亦何所不有昔衛先生畫長平之
　䇿而太白襲月燕丹謀秦而白虹貫日魯陽揮戈而
　羲輪輟御宋景有一言之善而法星退舍以至桞起
　上林石立太山赤伏登漢金雌䜟晉或曲為一姓或
　専繇一人亦有庶女銜寃而赤地千里隕霜殺菽匹
　夫致孝而魚躍氷開冬竹生萌近世馬仁裕之生也
　紫氣充庭盧文進出軍失律而黒蟒擁膝及其沒也
　赤氛霄騰有星落如杯(闕/)景晝寝而丹蛇游於顴凖
　之間王輿夢有流星之警而㡬斃於飛石凡此數子
　者位不過節將然猶響應昭彰又况胙土開國五十
　年中江表無事為人神主以對越上下者耶説者乃
　以隋志日行上道遂疑往事無凖固不可以執一而
　廢百也
烈祖每言百姓皆父母所生安用争城廣地使之肝腦
異處膏塗草野是以執呉朝之政僅將一紀才一拒越
師所謂不得已而用之及受禪年兩江土㝢比諸侯最
廣兵力雄盛氣可以吞噬謀臣桀將方有建立功名之
意一日内讌中坐有詔曰知足不辱道祖之至戒革廓
則裂前哲之元龜予嘉與一二卿士大夫共服斯箴討
伐之議願勿復闗白也其後錢塘大火宫室器械為之
一空宋齊丘乗間進言曰夫越與我唇齒之國也我有
大施而越人背之䖍劉我邊陲汚濁我原泉股不附髀
終非我用今天實棄之我師晨出而暮踐其庭願勿失
機為後世憂烈祖愀然乆之曰疆域雖分生齒理一人
各為主其心未離横生屠戮朕所弗忍且救灾睦鄰治
古之道朕誓以後世子孫付之於天不願以力營也大
司徒其勿復以為言於是特命行人厚遺之金粟繒綺
葢車相望於道焉暮年先理治命引元宗而告之曰徳
昌宫凢積兵器緡帛七百餘萬吾既棄代汝善和鄰好
以安宗祏為意不宜襲隋煬帝之迹恃食阻兵以自取
亡覆也於時中外寝兵耕織嵗滋文物彬煥漸有中朝
之風采元宗之初尚守聖訓改元保大盖有止戈之旨
三四年間皆以為守文之良主㑹元老去位新進後生
用事争以事業自許以為盪定天下可以指日而就上
意熒惑移於多口由是搆怨連禍􁕟國之勢遂如削肌
其後宋齊丘復起於遷謫之中謀為自固更相唱和兵
結而不得解矣未及十年國用耗半有杜昌隣者經事
永陵還自外鎮復領計司撫案大慟曰國事去矣夫鴻
鵠養䕶六翮將致千里今拔取之以傅斥鷃寧不使人
恨恨也
　叟嘗笑諸葛孔明號稱王佐才然不知地小人单窮
　兵不休兩川之人坐是不聊生忠則忠矣安所事智
　今江南壤毛瘠薄土泉不深其人輕狡剽悍不能耐
　乆非中國之敵也自有宇宙以来未有偏據而可以
　成大功者稽考永陵之心夫豈不欲以并包席卷為
　事耶顧其所處勢有未便故也有如孫陳之季皆區
　區不度以至魚爛由是言之江表五十年間父不哭
　子兄不喪弟四封之内安恬舒嬉雖流離僑寓之人
　亦獲安堵弗夭弗横以得及真人之期吁烈祖為有
　大造於斯土也明矣
周世宗伐淮之嵗建陽孟貫於駕前獻所業其首篇貽
棲隠峒章先生有不伐有巢樹多移無主花之句世宗
宣見問貫曰朕伐罪弔民何有巢無主之有然獻朕則
可他人應不汝容矣
　叟嘗謂孟貫小生不知所以邀説萬乗之道而世宗
　皇帝亦不得不為失辭古訓有之師以直為壯曲為
　老又魏絳之辭曰師衆以順為武王者之師有不出
　則已矣其舉事也沛如時雨之將至百榖仰之以生
　焉夫人胥仰之以生則孰肯為敵而輸死江南初未
　有失徳也徒以連叛臣而致討且疆塲之故一彼一
　此亦胡可勝言乃如周之本謀但規取淮壤而借此
　以為之辭詩云鼓鐘于宫聲聞于外聲之所馳無翼
　而能飛方將幸人之不之知弗可得也頃見故老猶
　能言淮上事周師之出也畆無栖糧廩無留藏卷地
　以徃視人如土芥墳墓圯毁老㓜係縲墟落之地胔
　腐骨填里鼔絶響殆無炊烟於是自䢴溝以北皆羣
　聚而成盗團糊紙以為甲壊鋤耰以為器因廢壘以
　為固官軍與之對則往往折北是以劉仁贍以死守
　夀春人相啖食而城卒不肯下孫忌睢盱於樓車之
　上不顧身首異處違詔而致其區區之忠為人臣有
　如此二人者可以與古烈士比曽不標異以奬薄俗
　而俱從顯戮文武之師固如是乎當此之時人心踽
　踽然南首以冀㑹李氏君臣失謀横生嫌間其兵出
　不返望旗而先潰然且鑾輿再駕而僅足以成割江
　之計所謂楚則過矣齊亦未為得也顧豈如甲戌之
　師曽不衂而一國歸命焉詩云匪疚匪棘王國来極
　正斯之謂歟
宋子嵩以布衣干烈祖言聽計售遂開五十三州之業
宗祀嚴配不改唐舊可謂南國之宗臣矣及世事移改
新用事者爪距銛鋭方曹起而朋擠之當其弔影於九
峰之底所謂㡬瀕於死地一旦復得政柄内顧根抵失
㨿危而易揺因隳其初心而更思所以為自完計首開
拓境之説規以矜企動上心於是南生楚隙西結越釁
晚舉全國之力而頓兵於甌閩堅壁之下飛輓芻粟徵
發徭戍四境之内為之騷然鍾山李公建勲為賦詩有
粟多未必為全䇿師老須防有伏兵之句盖切中於當
時之病李宗坐是不競而子嵩之名亦因以隕悲夫
　叟甞謂頺垣夷塹何有於圬墁毁冕裂弁孰施於面
　目正子嵩之謂矣且古之欲固其位者亦何所不為
　為女寵婦謁所以蕩其情也為田獵觀㳺所以耗其
　志也為落落不合所以開其矜夸也為戰鬭危事所
　以胥其恇怯也人君倘不自覺知未有不墮其計中
　者竊嘗譬之一國之有君猶心之宅百體也苟一體
　之不宻則膚腠受邪而病氣干其正矣病氣干其正
　日以漸靡而曽不之知猶且表表自喜以為完人其
　可復覬也耶有如子嵩者其生平志業盖以孔明茂
　𢎞為不足法至其晩節末路乃乗人主膚腠之隙而
　危為一竅之邪鄙哉斯人也鄙哉斯人也古語不云
　乎棟折榱崩僑將壓焉抑謂是也夫
邊南院之始為將也愛惜士卒分甘絶苦其所過之地
秋毫不犯出入城邑整齊而有容時人從而目之曰邊
菩薩望其旄纛之所指舉欣然相告曰是庶㡬其料理
我也及其既耄則威不克愛綱紀紊亂玩侮饕凟禁約
不勝時人又從而目之曰邊和尚望其旄纛之所指舉
疾視而相告曰是憒憒者毋寧其凂我也
　叟曰夫愛憎之實既貿於區中則毁譽之形必遷於
　外次譬之龜焉灼其中者文見於兆矣古語云愛其
　人者愛其屋上烏憎其人者憎其儲胥夫烏之所集
　其屋必潤儲胥者主人儲意以待客之地其敬我者
　更將致憎故君子之所以自立不可不戒
唐祚中興大臣議廣土宇往往皆以為當自潭越始烈
祖不以為是一旦召宋齊丘馮延己等數人俱入元宗
侍側上曰天下之勢低昻如權衡要當以河山為腹背
腹背奠然後手足有所運朕藉楊徐遺業撫有東夏地
勢未便猶如繪事窘於邊幅雖有手筆無所縦放毛遂
云錐未得處嚢中故也如得處嚢中則必脱頴而出矣
我之所志大有以似此每思髙祖太宗之基緒若墜氷
谷痿人不忘起盲人不忘視以方我心未足以訓其勤
然所以不能躬執干戈為士卒先者非有所顧怯也未
得處囊中故也馮延己越次而對曰河山居中以制四
極誠如聖㫖然臣愚以為羽毛不備不可以逺舉旌麾
黯闇不可以號召輿賦不充不可以興事陛下撫封境
之内恭已静黙所以自守者足矣如將有所志必從跬
步始今王潮餘孽負固閩徼井蛙跳梁人不堪命錢塘
君臣孱駑不能自立而又刮地重斂下户斃踣荆楚之
君國小而夸以法論之皆將肇亂且其壤接地連風馬
相及臣愚以為興王之功當先事於三國上曰不然土
徳中否日失其序倘天人之望或未之改朕尚庶㡬從
一二股肱之後如得一拜陵寝死必目瞑然嘗觀劉徳
輿乗累捷之威羣敵斂衽之際不得㨿有中原乃留弱
子而狼狽東歸朕甚陋之及聞李宻勸𤣥感鼓行入闗
意壯其言至宻自王亦不能决意以西也近徐敬業起
江淮之衆鋒鋭不可當不能因人之心直趍河洛而反
㳺兵南渡自營割㨿識者知其不能成事矣此皆巳事
之騐也朕每傷之錢氏父子動以奉事中國為辭卒然
犯之其名不祥閩土險瘠若連之以兵必半嵗乃能下
恐所得不能當所失也况其俗怙彊喜亂既平之後彌
煩經防唯諸馬在湖湘間恣為不法兵若南指易如拾
芥孟軻謂齊人取燕恐動四隣之兵徒得尺寸地而享
天下之惡名我不願也孰若悉輿税之入君臣共為節
儉惟是不腆之圭幣以奉四隣之歡結之以盟詛要之
以神明四封之外俾人自為守是我之存三國乃外以
為蔽障者也疆場之虞不警於外廷則寛刑平政得以
施之於統内男不失秉耒女無廢機織如此數年國必
殷足兵旅訓練積日而不試則其氣必倍有如天啓其
意而中原忽有變故朕將投袂而起為天下倡倘得遂
北平僣竊寧乂舊都然後拱揖以招諸國意雖折簡可
致也亦何以兵為哉於是孫忌及宋齊丘同辭以對曰
聖志逺大誠非愚臣等所及也上嘗服金石藥疽劇將
崩呼元宗登御榻嚙其指至血出戒之曰他日北方當
有事勿忘吾言保大中查文徽馮延魯陳覺等争為討
閩之役馮延己因侍宴為嫚言曰先帝齪齪無大略每
日戢兵自喜邊壘偶殺一二百人則必齎咨動色竟日
不怡此殆田舍翁所為不足以集大事也今陛下暴師
數萬流血於野而俳優燕樂不輟於前真天下英雄主
也元宗頗頷其語其後閩土判渙竟成遷延之兵湖湘
既定而復變地不加闢財乏而不振㑹耶律南入中國
大亂邊地連表請歸命而南唐君臣束手無能延納者
韓熈載上䟽請乗釁北略而兵力頓匱望洋不可為計
刮瘍裹創曽未得稍定而周祖受命世宗南征全淮之
地再戰而失元宗始自嘆恨厭厭以至於棄代時有隠
君子作為割江賦以譏諷其事又有隱士詩云風雨揭
却屋渾家醉不知將遷幸南都而伶人李家明亦獻詩
云龍舟悠漾錦㠶風雅稱宸游望逺空偏恨皖公山色
翠影斜不入夀杯中故知傾國之漸良由廢烈祖之聖
訓而致然也
　叟曰國之將亡拔本塞源元宗自在藩邸仁孝播聞
　及怵於賊臣之䛕言至詆誣先烈以自聖嚙指顧命
　忽如風之過耳天不祚唐可為傷心吁憸人小夫不
　足以共謀國也如此叟每寘念於中則不覺為之墮
　睫
烈祖使馮延己為齊王賔佐孫晟面數延己曰君嘗輕
我我知之矣文章不如君也技藝不如君也談諧不如
君也然上置君於親賢門下期以道義相輔不可以誤
國朝大計也延己失色不對而起
　叟曰昔賈誼為漢建治安之䇿其言反覆每以太子
　為根本及太宗皇帝朝劉洎亦推明其説盖𫝊付之
　重當慎厥初伏覩元宗天資粹美聞見卓逺倘使重
　厚識體之臣左右前後助成聖徳則必能拱手垂衣
　克承負荷叟聞長老説馮延己之為人亦有可喜處
　其學問淵博文章頴發辨説縦横如傾懸河暴而聽
　之不覺膝席之屢前使人忘寝與食但所養不厚急
　於功名持頥豎頬先意希㫖有如脂膩其入人肌理
　也習乆而不自覺卒使烈祖之業委靡而不立夫然
　後知孫丞相可謂有先知之明世之議者乃指以為
　由忮心而發豈其然耶
陳覺不俟詔㫖進討福州馮延魯貪功亟謀犄角及戎
律大撓輿尸不歸元宗大怒命鏁二臣至國都奪官流
之支郡秘書丞韓熙載上疏請誅斬以謝國人其略云
擅興者無罪則疆塲生事之臣恬不知畏喪師者獲存
則行陣效死之士何視而勸元宗不能用其語
　叟初聞江南老人言熙載素惡於二馮又與陳覺故
　不相知是以因其隙而危攻之其言不無過也及見
　後主歸命家國湮覆求其傾圮之漸乃兆於討閩之
　役然則雖㫁二子之首盖不足以贖責自樊若水裒
　取隂事輸之於天朝國人恨之入於骨髓至發其先
　壟投骨於江流由是以攷之韓之至言當自為體國
　而發彼輕以小人之心而揣量君子殊愧前聞之陋
元宗神彩精粹詞㫖清暢臨朝之際曲盡姿致湖南嘗
遣廖法正將聘既還語人曰汝未識東朝官家其為人
粹若琢玉南嶽真君恐未如也是以荆渚孫光憲叙續
通厯云聖表聞於四鄰盖謂此也又其天性雅好古道
被服樸素宛同儒者時時作為謌詩皆出入風騷士子
𫝊以為玩服其新麗是時承烈祖勤儉之後國家富給
羣臣􁄐觚管小技侍從左右乗間納邪説多自謂國勢
崇盛如舉太山以壓朽壤盪定之期指日可俟㑹閩荆
兄弟争國有釁可乗上亦昧於㡬先熒惑利口於是連
兵十許年國削民乏𣺌然視太平之象更若捕風繫影
初惠昭太子少有逺見力諫上不如息兵養民不䝉聽
納忽忽自失以至暴亡至是上痛自懲艾復思太子語
往往涕下交頥自議南遷豫章百不如意邑邑無聊以
至捐棄服御
　叟嘗讀漢紀見班固賛元帝優柔大率頗似元宗古
　今異世而乃適同尊號西都坐是不振而南國亦復
　隂隂如日就暮因感揚雄論魯不用真儒之説又𫝊
　稱是儀也非禮也唯禮為能定國吁非真儒不足以
　救國之危削非明禮不足以權國之安榮元宗君臣
　殆有遺恨於此
西平王周本經事諸楊最為純臣雖不知書而愛重儒
士賔禮寮屬不撓其權故所至稱治後唐荘宗初入洛
吳遣盧蘋致賀帝歴數南朝大臣尤多本以為忠勇叟
嘗記危全諷以十萬衆㨿象牙潭楚人為圍髙安以為
之聲援朝廷旰食嚴可求薦本可以為將本堅辭不肯
起徐自建白曰往年長洲之戰非不敵也特以上將權
輕下皆専命互相觀望以至軍不克振今必見委倘不
設偏禆老臣願出死力以報厚恩朝廷許之本乃具選
兵七千人計食賫糧晨夕兼馳朝貴或有追送者不肯
少留且曰兵事神速停營信宿衆寡情見則不可用也
吾欲及其鋭而使之是時髙安危急人皆謂當先䇿援
本曰不然楚人非有戰心也姑欲牽綴我師使全諷得
畢力爾我必先擒此賊彼自當解遂直𢷬象牙潭突其
壘疾攻之全諷少其衆且笑本率易殊不顧荅本先遣
勁卒穿出其後乗髙疾呼撫人大崩矢石未及接争赴
水以死本建大將旗鼓徐驅而薄之全諷㨿胡床瞪視
不及指揮而就擒我軍大讙楚人果宵遯矣
　叟嘗壮西平此舉以為近世未有成功之速如此比
　者嘗見中朝常丞相衮有言曰自二漢以来每有兵
　戎必建専征之帥衛青霍去病専統五道連率九郡
　之師遂清漠北竇憲發北軍五校黎陽沿邊十二郡
　騎及羌胡匈奴兵卒勒燕然魏命夏侯惇都督二十
　六軍留鎮於巢終成帝業晉命王濬杜預等七軍都
　督二十萬衆卒平東呉後周時奚胡雜種叛於夏州
　一城之難賊衆至少猶命于謹置大行臺統五州軍
　事以討平之隋五原部落雜叛敵甚易取亦使髙熲
　領行軍元帥以出征及國初輔公祏反丹陽命李靖
　為副元帥統李勣等七總管以擒之吐谷渾寇邊命
　任城王道宗等五軍擊降之開元以後天下無事戎
　鎮玩安浸紊經制然至徳以来尚有統帥也唯鄴城
　之役九節度之師逡廵而潰以無統帥無所制命故
　也吁纆牽俱長則顛蹶可待驂服共駕則輪輿必奔
　孰謂西平不知書耶盖與兵法可謂闇合者矣
髙審思守夀春大為儆備晨夕出號刁斗相屬躬率士
卒繕完城塹樓櫓渠荅色色整飭或誚以為選懦大不
可以示敵也掾史聞而恥之因間入白曰此城天險號
曰金湯今以明將軍之威士卒莫不效命亦安用曉昏
孜孜勞苦神算者耶審思笑而荅曰君以老兵為怯耶
夫兵固多變不可以不懼過而防之䇿之上者君但治
曹事看老兵格虜如何爾一旦北兵奄至城下先使水
工奪城中水道穿浚所從入每礙於角勒不得進又為
棚車載兵以臨城上城中飛竿起火隨方而焚之立盡
又為地道潜攻向城而隧之所出適與金鼓相值北兵
相顧失色曰此真守邊將軍也解圍而去行未數里而
審思先為潜機載勁卒行地中遶出北兵之前曵薪揚
塵坌埃漲天鳴鼓疾呼而至北兵􁂚眙皆以為從天墜
也審思又發懸門出衆夹而攻之北兵殱焉由是終審
思之世夀春不受圍向日掾史拜而言曰將軍天也愚
不能及矣
　叟曰古之善將兵者能勇能怯能弱能强髙審思其
　有焉
徐丞相玠反覆於楊李之際竟以恩澤自固累臨方鎮
率以貪濁聞其性本好神仙頗修服餌之術然乃以賤
價市丹砂之下者以充其用
　叟曰彼甘心以營服食盖至誠以愛其軀命者也尚
　猶顧恡若是求其蒞官政處國事夫又何觀吁充徐
　侯之操真所謂膏肓之疾歟
烈祖初造唐勞心五十餘年鬚髮為之早白其所以側
席傾遲天下之士盖可謂無所不至者矣然僅得宋齊
丘孫忌李建勲等數人而已就數人中孫與宋不能善
終而鍾山公又雅尚亷退是以三世開國而譜傳所録
無大可紀者當是時天下𤓰裂中國衣冠多依齊臺以
故江南稱為文物最盛處然其濯濯如此云爾及宋子
嵩用意一變羣憸人乗資以騁二馮查陳遂有五鬼之
目望風而投欵者至不可以數計彼正人端士雖數路
廣取勞謙遲乆而不可以多得翕訿詭隨之黨順風一
呼而肩摩踵决唯恐其不容天意之不齊乃至於是
　叟曰昔漢武帝營甘泉宫度為千門萬户以致神靈
　是時南山中有所謂卷舌栢者一名側栢一名珠子
　松帝愛其纚纚下垂如建翠鳯之旗如仙女委佩其
　色相照耀有如奪人之目因詔凡傍南山諸縣如藍
　田等處率嵗致三十本列植於階廡之間考漢之諸
　帝唯孝武長年以嵗計其所致不知其為數㡬何其
　後孝元帝用諸儒之説盡廢諸秘祝之祠自武至元
　為日亦未㡬也祠官長陵董可宗按行故宫求識所
　謂珠子松者漫不可復得毁垣㫁塹但有胡耳等䝉
　宻充牣乎其中彼所謂胡耳者本西域植物中國故
　無有也自張騫通諸國時有為羊馬之獻者胡耳之
　實偶綴於毛端因得遺種五陵人所謂鄙棄樵牧以
　為下材者霜冬就槁常困焚如之禍嗚呼近如南山
　而過為萬乗之所愛錄又率嵗以致之側栢顧不能
　存之於數十年間逺如西域特因羊馬之殘毳而燔
　芿鄙賤之餘未有如胡耳者而乃延蔓彌滿至不可
　勝除然則是果天意歟是果非天意歟千世之下士
　之多感激者必將澘然於叟之斯言
太祖討李重進於揚州南唐遣馮延巳受命太祖召對
謂延巳曰凢舉事不欲再籍我遂欲朝服濟江汝主何
以相待延巳對曰重進奸雄聞於一時尚且一戰就擒
易如拉朽蕞爾小國誠不足仰煩神慮但江南士庶眷
戀主恩各有必死之志若天威暴臨恐須少延晷刻大
朝倘肯捐棄數十萬卒與之血戰何慮而不可太祖笑
曰吾與汝主大義已定前言聊以戱卿耳
　叟嘗謂延巳此言可以寒心遭逄太祖聖徳宏達籠
　絡宇宙方且置江南於度外是以延巳小夫奉使失
　辭曽不加責聊荅之以一笑也向若𥚹量如魏祖有
　忮心似隋文則延巳之斯言乃為致討之因矣曽憶
　春秋時齊魯搆兵齊侯謂魯之行人曰魯人恐乎對
　曰不和則有之恐則未也齊侯曰野無青草室如懸
　磬何恃而不恐對曰其小人痛其父兄之讎不能茹
　度而願致其死力何有扵恐君子則更悼失言以致
　君討且曰先公僖桓以来世尋載盟祖宗之言明神
　實聞無寧及君之世而肯覆其成唯此之恃亦何有
　于恐齊侯曰善解兵而加聘焉是故小之所以事大
　信不諭焉將託𫝊於説辭忠信以守之説辭以行之
　猶恐不免焉故曰延巳此言可為寒心
義祖嘗夢臨大水水中有黄龍無數旁有一古丈夫冠
服如三禮圖所畫節服氏之形荷一大㦸而立謂義祖
曰汝可隨意捉之義祖袒身而入捉得一龍而出驚悸
而覺未㡬掠得烈祖飬以為子又烈祖一日晝寝夢一
黄龍出殿之西楹矯首内向如窺伺狀烈祖驚起使人
偵之顧見元宗方倚楹而立遣人候上動静於是立嫡
之意遂决後主時潯陽潮退有一大鰌環體於洲上時
時舉首噞喁水自腦而出數日乃死瀕江之人饜食其
肉世説以為海神鑿腦取珠因以致斃
　叟時不悦知江南國將除矣何則受命之初黄龍入
　夢今龍之弗兆而海鰌見形夫鰌之不可以為龍也
　顧其軀體雖大亦何所益然且不容於其藏而暴露
　於江渚骨節解而膏肉分非亡徵而何
後主天性喜學問嘗命兩省丞郎給諌詞掖集賞勤政
殿學士分夕於光政殿賜之對坐與相劇談至夜分乃
罷其論國亊每以富民為務好生戒殺本其天性承􁕟
國之後羣臣又皆尋常充位之人議論率不如㫖嘗一
日嘆曰周公仲尼忽去人逺吾道蕪塞其誰與明乃著
為雜説數千萬言曰特垂此空文庶㡬百世之下有以
知吾心耳
　叟昔於江表民家竊見冩真容觀其廣頬隆凖風神
　灑落居然自有塵外意㑹大明在天爝火不灼而銷
　滅興王撫運四海居然而面内加之保大以来國謀
　顛錯民困財匱百度墮紊後主適當頺年勢不能支
　乆盖亦天時人事互備於斯
徐鉉與其弟鍇乆被眷顧家素富貴多收竒書弟兄皆
力學以儒術名一時是以後進晚生莫不宗尚惟張洎
潘佑每每訕譏盖二人負其才藻不肯少自低下故也
及鍇蚤卒鉉後遂當國洎因詭與之合遂出力共擠佑
佑以故多不調世指徐為少容而恨潘亦不譲交以為
失焉及潘以直諫死士大夫仰髙其徳名流争作詩誄
以哀之是時鉉方從容持禄與國俱亡故主公論者少
貶其所為
　叟比聞鉉及湯悦奉詔書江南事居處猥僻未及見
　其成書然妄意深疑徐尚有忮心或將幸潘之沒而
　厚誣潘於泉下夫佑實疏雋為人少法度譬如長松
　古栝固自礧砢多節目乃若趨操必不肯忍為非義
　也平居一言之不酬雖即刎决而不顧及其當大事
　立危議挺然不回去古人亦何逺之有後主既已誅
　佑而察其無他腸意甚悔之是以厚撫其家語及佑
　事則往往投饋至為作感傷之文此南州士大夫所
　共知也叟誠逆詐貪書其事以遺後之人使正史或
　出不能𫝊其謬悠是亦仁人之用心也
盧多遜来聘南伐之形見矣後主亦㣲知之因遣使乞
受封冊不報甲戌嵗李穆銜命詔後主入陪郊禋舉國
震恐後主恇擾辭疾不敢赴九月王師克池州先是江
南夙將並以殂沒主兵者多新進後生大臣皆媕婀取
容幃幄籌議自相踳駁其間輕佼者日幸兵戈之興以
為功名可圖張遇鄭彦華不請於朝遽以輕兵北襲建
安軍又欲火滁州之郛皆不克而返上流鎮守迎旗奔
潰王師不血刄而傅城下先是光政使門下侍郎陳喬
自以為忠義可以謀國後主亦雅信之於是誅皇甫繼
勲定為城守之計城中有盧絳者粗名驍勇舊經征戰
人心倚以為固喬因與之争言氣白後主遣率所領援
南徐絳受命鳴鼓整旗由水道方舟而出王師知其必
死為開圍而縦之自是孤城坐守無復方畧㑹劉澄以
京口降於越盧絳𫝊入宣歙山間中外喪沮始有請降
之議其日後主悉坐羣臣於殿下問計所從出丞相徐
鉉等皆唯唯不得對陳喬建白欲遣人冒圍悉起上流
之兵背城一戰降固未晚也衛尉卿陳大雅舉笏而言
曰侍郎平日自謂赤心許國是以陛下悉心相待名位
舄奕流軰所不敢望今都城受圍復欲遣何人犯難者
耶後主字大雅而謂之曰審已儒者也平時尚欲急人
之急能强為孤一行所謂疾風知勁草板蕩識誠臣也
大雅再拜而言曰陛下十許年来焦心養士羣臣不能
報稱萬分之一今倉卒之際重煩玉音反覆如此臣罪
合萬死然臣愚以為覆水之勢殆于難圖臣雖幸承威
靈恐不克辦後主曰我平生喜躭佛學其于世味澹如
也先帝棄代冡嫡不天越升非次誠非本心自割江以
来亡形已見屈身以奉中朝唯恐獲罪長思脱屣顧無
計耳竟煩大討􁕟廹如是孤亦安能惜一日之辱正以
城圍淹時旅拒既乆暴輸降欵將不見納是以欲起上
江征戍共相影荅然後投誠請命於是亦或為允大雅
曰陛下乏使令不以下臣為不佞奉明命臣請死生以
之然敢問上江主帥誰可委以集事後主曰洪州朱令
贇志不營私其庶㡬分孤之憂大雅曰臣頃經與之同
事至悉令贇之為人雖斷斷顧國而無逺謀頗愎諫而
自用臣懼非解紛之才也後主曰古人有言中流失船
一壺千金今日之急遑暇於擇大雅曰臣請得奉將明
命都䕶諸軍進止臣雖不武願竭駑蹇或有千慮之一
得若與令贇共事必無益也後主色不懌曰諸人平時
髙談卨稷眼前但欲為任蠻奴計孤亦何所託命也因
歔欷而起晩出詔付大雅發令贇等軍督促即行大雅
不敢復辭以其夜三鼓犯圍馳出時令贇亦以團聚江
西軍馬欲絡繹赴難大雅至勸令贇倍道星行令贇不
能用乃於潯陽口縳大筏載糗糧軍資數十萬計行至
石碑營於新開河口是日苦霧晝集如帟幕籠罩營上
雖對靣人顧不見其掌自外来者言有白氣如虹上亘
於天大雅謂令贇曰吾輩為勤王之舉而竒祥若是公
宜審度不可忽也令贇亦畏懼不悦斬有罪者數人引
軍以行次日至虎罇洲軍士望見王師上有氣皆如翔
鸞舞鳯狀咸知不敵令贇謂大雅曰僕此頭顱决為國
家效一死念與卿俱沒無益也煩卿為先事入白可乎
大雅曰入城易爾北兵氣象如此願明將軍明算審數
勿輕舉動也於是大雅馳還臺城辛勤冐矢石纔得潛
入君臣相持喑嗚泣下大雅曰令贇軍必無成於是使
喬草降表焉其日令贇獨乗大航髙數十重上設旗鼔
蔽江而下王師聚而攻之矢集如蝟令贇窘不知所為
乃急發火油以禦之北風暴起烟焰漲空軍遂大潰令
贇死之自旦至申約降未定而城北角陷王師入城矣
陳喬羞悸雉經於闕下陳大雅拜辭後主出投殿角井
中衣掛井幹不得促决兵人引而出之統帥曹公義其
事下令葬喬以其品又録大雅使與後主自隨入朝拜
太子洗馬嵗餘忽忽而卒
　叟嘗聞此三人者皆孤介特立無游談之助故致位
　不甚通顯及臨危效命獨先於衆人乃知忠義激發
　見於臨事有如此者叟嘗欲為之作𫝊苦不知其譜
　系今行且老矣私念不腆之文不足表暴幽伏况國
　亡之際舉朝持禄相為沉淪往往争言其君之短長
　以自媒衒甚可醜也彼其視朱陳死事大雅忘身宜
　其媢忌而横相詆訾必欲其無𫝊而後止吁此叟所
　以執筆涕下浪浪而不自禁者也
丞相孫侯忌之在重位也介獨自守不接見賔客生平
所不喜者惡之不能忘其與宋齊邱馮延巳輩㡬如不
同天之仇及將命周朝自知不免私謂副使王崇質曰
吾思之熟矣終不忍負永陵一坏土餘非所知也是時
鍾謨亦拔自下位與聞國事鋭意有為而不肯比數時
輩朝臣嫉之上下側目及北使還朝為唐鎬所擠卒以
竄死
　叟嘗謂此二人者志業不同雖俱負許國之志至死
　而不變乃如經濟庶務位在百工之上則似非叟之
　所聞何以言之夫宰相者大官也處大官者不務小
　察不規小智故曰大匠不斵大庖不豆大勇不鬬大
　兵不冦齊桓公問相於管仲矣管仲對曰鮑叔之為
　人清亷潔直視人不已若者不以比之於人聞人之
　不善入耳而不能忘無已則隰朋其可其為人也上
　志而下求醜不若黄帝而哀不巳若者其於國也有
　不聞也其於物也有不知也其於人也有不見也無
　已則隰朋其可夫宰相者鮑叔之所不能為也而亦
　何有於孫鍾狐刺而狼狽雖周公亦不足觀也巳獨
　孤郁有言曰今之在位者其元公歟見一善莫之或
　稱也其意則曰非吾事也茍以為非吾所當事則無
　所往而非吾事矣無所往而非吾事天地之間無乃
　大寂寥矣乎今孫鍾之量不直以為非吾所當事而
　已矣盖又挈挈焉規露其所有惟恐人之或先於我
　也是以䕶前而排下欲以兩手為天下之障嗚呼天
　地之生材也實難宰相者當代天工以匠成庶𩔖者
　也其不任責則必有大譴今孫鍾非止不任責也操
　一國之勢而顧與士為仇然則卒罹於非命者非不
　幸也
常夢錫性獷直初升朝見黨人互相推挽日以謬悠嘗
試之説聾瞽朝聽夢錫大驚因發狂歸杜門丐外補又
數年復還朝列會上巳日朝貴出秦淮游讌坐中有詆
大朝事者夢錫瞪目㦸手曰諸公平時每言致君如堯
舜今反自為小朝耶衆莫之對夢錫歸遂上表歴指權
要朋私賣國及發宰執狼籍數事朝廷不能加察以其
語大忤奪官流徙夢錫因忽忽不得志以卒待後主時
方追加甄贈
　叟嘗謂上古之時人偽未熾有所謂指邪戒佞之草
　非能痛切於人也然其芒頴之所揺巳足以破非心
　於肝膈矣徳之下衰文姦而飾許者漸起於是有神
　羊獬廌之獸造形而致觸然尚未有聲氣也而其頭
　角之所取亦足以判曲直明是非徳又下衰混淆而
　區處以智力相軋争其消息乃如寒暑之序而莫得
　其端倪不復可以衝决矣乃有悻悻頩怒之氣鍾於
　中不能巳節士呌號疾呼凌等而犯分不惜其軀命
　而貪以其不貲之孤力思有以排拔山之根黨雖且
　不格以死亡猶將使後世之下粗有概操者亦皆為
　之毛髮森􁑔有如夢錫者真其人歟吁自草而獸自
　獸而人至於人亦極矣而又且不勝焉吾不知繼其
　後者又將孰恃以寄其直耶冥冥之上不曰有天乎
　借或天且恝然而不以為事則吾知其末如之何矣
晉王景遂性好寳玉嘗以玉杯行酒坐客𫝊玩以為希
世之竒賛善張易佯醉抵之地曰貴寳賤士大王不當
如是坐上客皆􁂚眙失色王斂容謝之自是每慰薦易
及易當使海東王驚促入白上以為朝臣如張易不可
多得奈何逺使使之冒犯風濤也上曰無憂也如易之
為人海神豈敢侮之耶
　叟嘗謂人之常情甘於耳目之近玩而暱於左右之
　諛言冺冺以終其身而不之知覺者舉皆是也古語
　有之自非聖人不能受人盡言張易輕以胸臆而迴
　宗藩之嗜好非惟不加恡惜而更得褒敬焉故張易
　言之無難也晉王受之為難㢠廻視坐上逄意而賛竒
　之人何啻奴顔婢膝乞丐者之所為夫彼既忍為是
　態矣卒然有正直之言横出於其所不意求其不沾
　沾巧讒以媢嫉正士者幸矣則其􁂚眙瑟縮顧色不
　能自主亦無足怪也今晉王乃能超然出於流俗尋
　常之見而危受國士之言於羣枉之中至為之終身
　愛惜惟恐其不至以是而迹王之所存其有以大過
　人者世之人連連於形迹之偽而促為斂容以謝者
　盖有之矣然未必由衷也未必由衷則不能如王之
　慰薦易者矣嗚呼九泉而可作也叟其擁篲於晉邸
　之門
天長令江夢孫初至官吏白大㕔妖怪不可居請止便
室夢孫曰勿䘏吾自當之既夕果有魅呼笑而至掀投
床几叩寝室疾呼曰江夢孫速出夢孫臥聞荅之以諾
乃整朝服秉執出户爇爐奠爵而祝曰不知何人輒敢
召縣令夫令為民長必有正㕔以衙羣吏汝或為神必
當受民祠祀豈得非理與王者主宰争居官府日月昭
晰吾當奏白汝雖後悔其可及乎由是闃然不復聞靈
響矣
　叟曰太古之時民神雜擾申命重黎絶地天通禹鑄
　九鼎以圖神姦使人人通知其名象雖入山林而繆
　盭弗祥之氣弗敢姦也聖人之所以慮天下後世者
　可謂詳盡矣今天長之魅乃㨿縣令治所而與其官
　長争處吁豈不恠矣乎然而人之心静者天地可鑒
　也日月可照也出其言而不戾於正則羣枉者必將
　撓服考夢孫之所以行巳者魅固不格矣奈何尚且
　恣睢作為淫威及聞正言然後情得意沮藏匿伏息
　彼亦下愚之類非所謂黠鬼也
宋子嵩初佐烈祖招徕俊傑布在班行如孫晟韓熙載
等皆有特操議論可聽及晚年惑於陳覺馮延巳等更
疎薄平時素所知奨者新進用事之人聲勢氣焰往往
炙手可熱孫丞相等嘗所歎咤一日晟間見齊丘曰君
侯以管樂之才當阿衡之地好惡舉動不可不審且人
主所與共心意者近則法從數君子逺則七人之列與
三院御史皆繩愆糾繆之任又勸講金華所以開發上
聽羽儀儲宫所以隆重國本皆須搜擇碩徳其性方整
重質有守而不回邪之人比日所除羣聽尚且不惬將
復何所兾耶齊丘曰無忌素以大量稱號能容同異者
方今大業草創實藉衆俊奈何銖稱而衡較且人全材
實不易得若以一節一目而廢其尋常僕懼無時而可
以得人也晟曰不然僕聞之昔者墨子見染素絲者而
嘆曰所入者變其色亦變凢五入而為五色矣故染不
可不慎也舜染於許由伯陽禹染於臯陶伯益湯染於
伊尹仲虺武王染於太公望周公旦此四王者所以染
當故王天下夏桀染於羊辛岐踵之戎紂染於崇侯惡
来厲王染於虢公長父榮夷終幽王染於虢公鼓祭敦
此四王者所染不當故為天下僇今晟之私憂過計非
謂求備於人材也畏所入者變則其色亦變也夫戒
在於所染豈惟人主則然自千乗之國百乗之家以至
於士庶人無不其然君侯徳􁄐内定洞鑒情偽灼知事
物之數小夫憸人固無竄察晟實恐九重淵深四聰之
路不宜壅塞倘若左右前後坌至霧集政當有膚受之
詬或可以移乾剛之斷當爾之日君侯方將挈其契領
無所及矣晟本羈旅之餘智意昏痗誠感主上不世之
遇而懐君侯推轂之私故貪竭其毣毣之思唯君侯才
幸又數日韓熈載入見齊丘曰小人今旦出郊見羣兒
為飛鳶之戯竊有所感激也今為相君言之可乎齊丘
曰願聞之熙載曰夫飛鳶之初逝也其絲發於輪緩急
在於掌握之間或上或下盖惟羣兒所欲爾及空迴風
迅線尾端直時或激昻動揺羣兒相語曰此名索線也
慎不可縦縦則斷線而去矣執線輪者心知其如此然
獨念其决起可以快一時之觀而又力亦有所不能加
力不能加則雖欲不縦亦不可得也既縦之後怦怦如
鼔危絃其聲琮琤忽一得勢則大挽裂以往或盤珊太
虚之上或投於滄洲杳𣺌之外或罥於積莽翳薈之間
羣兒躡㫁緒窮荒徑盡日力而不可得踵穿衣决而返
至為其親加撲捶焉嗟夫世事大有似此者願相君以
為念齊丘曰日者無忌有言於齊丘之心鼎鼎然今叔
言之辯可謂微矣吾方思之異日有以教我願有所承
熙載曰天下之勢盖又有甚於此者須别日謁之及馮
陳朱查之黨成齊丘地在嫌疑甚不得巳遜於九峯之
谷一日晨起覽鏡曰吾貌有慚色應愧孫無忌韓叔言
盖謂此也
　叟曰憸猾之移人也顧不怪哉宋子嵩心知其故而
　且不免焉古詩有之當路莫栽荆棘樹他時免掛子
　孫衣乃如子嵩則身罹其難由其用智之不明故也
　惜夫
山東有隠君子者素負傑人之材與昌黎韓熙載同時
南渡初以説干宋齊丘為五可十必然之論大抵多指
湯武伊吕事齊丘謝曰子之道大吾懼不能了此因引
以見烈祖烈祖曰江南之埒如覆甌子幸何以教我對
曰昔闗中父老語劉徳輿曰長安千門萬户是公家百
姓五陵聨絡是公家墳墓捨此將欲何之故小人亦以
是為明使君願倘不能拓定中土王有京雒終不足言
也烈祖頗喜其言然以南國初基未能用也遂擢為校
書郎縻以郡從事雅非其所欲也於是放意泉石以詩
酒自娱及嗣主登位韓叔言表薦其名召將用之見於
便殿曰臣草野之人漁釣而已邦國大計非臣所能知
嗣主賜之以酒飲即徑醉溺於殿陛之下上笑曰真隱
士也賜田五百畆以遣之遂卒不仕
　叟嘗聞帝者得其根荄王者得其英華霸者得其附
　枝小之不可以為大猶東之不可以為西也有如之
　人者邀説烈祖以王者之事而不合則有卷之而已
　矣夫豈肯斵而小之哉
昌黎韓熙載字叔言慷慨有才學嘗著書號格言𫝊於
世家故富豪頗好侈忲不為烈祖所禮元宗愛其詞章
且東宫舊僚也故驟見任用在朝挺挺諒直不為權勢
所喜至誣以縦酒黜為和州司馬其實熙載酒量㳙滴
而已久之復入綸掖誥令典雅有元和風采江表碑碣
大手筆咸出其手初熙載自以羈旅被遇思展布支體
以報人主内念報國之意莫急於人材於是大開門舘
延納雋彦凢占一技一能之士無不加意收采惟恐不
及雖久病疲薾亦不廢接對至誠奬進後輩乃其天性
每得一文筆手自繕冩展轉愛玩至其紙生毛猶不忍
遽捨後房蓄聲妓皆天下妙絶彈絲吹竹清歌艶舞之
觀所以娱侑賔客者皆曲臻其極是以一時豪傑如蕭
儼江文蔚常夢錫馮延巳馮延魯徐鉉徐鍇潘佑舒雅
張洎之徒舉集其門熙載又長於劇談與相反覆論難
多深切當世之務故熙載每有表疏論列聞聽翕然以
為愜當後主即位適㑹朱元反叛頗有疑北客之意惟
待熙載不衰又熙載曽將命大朝留不得遣有詩題館
中曰我本江北人去作江南客還至江北時舉目無相
識清風吹我寒明月為誰白不如歸去来江南有人憶
時宰見而憫之為白天子遣還以此之故嫌疑不及然
熙載内亦不自安因彌事荒讌殆于廢日俸禄之數不
能充其用及身沒之日後主痛惜曰天奪我良臣遂不
得爰立顧左右曰今將贈熈載以平章事前代當有此
例否或對曰劉穆之贈開府儀同三司即其例也後主
即日出手書詔贈以平章事追諡曰文靖葬於梅嶺岡
謝安墓側江南人臣恩禮少有其比
　叟嘗謂進賢受上賞蔽賢䝉顯戮此興王之令典也
　及讀虞書稱天秩五禮天討五罪又大易之辭曰君
　子以遏惡揚善順天休命乃知興王之所柄以賞罰
　者是乃天意也宋子嵩孫無忌以才名髙於南唐子
　嵩在位三十許年歴處權任然睢盱自大而尤恨人
　之不同己者無忌鐡心石腸落落以忠赤自許至其
　論人才則門下葢如掃焉二丞相之死雖其事不同
　而皆罹非命并其孫子殄殱無遺叟意其為天之所
　殛故也韓叔言雖奉養過腆動罣譏議處世逼廹畧
　無好蹤然身死之日備享哀榮盖其平生特以愛禮
　人士為稱而已矣叟又意其為天之所佑故也夫天
　之所為人莫之知雖勇如賁育者不能支亦不能移
　也後之有位君子其戒之哉其戒之哉
劍浦人陳陶學通天人自負台鉉之器不肯妄干託及
聞宋子嵩秉政凢所薦擢率浮靡憸佞陶自知决不能
入因築室南都之西山以吟詠自放及齊邱出鎮陶更
有蒲輪之望仍自詠曰中原莫道無鸞鳯自是皇家結
網疎故與水曹郎任畹相善以詩寄之云好向明時薦
遺逸莫教千古弔靈均朝廷亦知其名欲加召用會割
江多故未暇也是時江南多妖孽彗孛晝見陶察運祚
衰替不可扶持遂絶意於薦紳専以服食鍊氣為事又
有詩云乾坤見了文章嬾龍虎成来印綬疎又云近来
世上無徐庶誰向桑麻識卧龍又云磻溪老叟無人問
閒列柦梨教六韜柦梨其二子小字也或問其優劣陶
荅曰味雖不同皆可於口
　叟嘗謂明王馭世哲匠宰物要當使一世之士相為
　低昻無有賫志遺恨者夫然後物物得其平夫是之
　謂太平昔應侯與賈子坐於堂上聞有鼓琴之聲應
　侯曰一何悲耶賈子曰張急調下故使之悲耳夫張
　急者良材也調下者卑處也取彼良材而卑處之能
　勿悲矣乎是故騏驥不遺能於良樂良寳不藏耀於
　隋郢盖其輝光夜射則價髙秦趙飛駟㓕沒則豈論
　燕越物尚有之士亦宜然庾阐有云桂林生於五嶺
　杞梓出於南荆夫以卉木之盛猶載在方志况千里
　之朝懐其良彦而俾之滯於常流莫登於龍津者乎
　故叟以陳陶之志業而攷之有以知唐室之不競
　
　
　
　
　
　釣磯立談
