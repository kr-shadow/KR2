#+TITLE: 錦里耆舊傳-宋-句延慶
#+DATE: 2016-06-11 12:21:39
#+SOURCE: github.com/kanripo/KR2i0014 master 9764e323                
欽定四庫全書　　　　　史部九
　錦里耆舊𫝊　　　　　　載記𩔖
　　提要
　　　　(臣/)等謹案錦里耆舊𫝊四卷一名成都理亂
　　　　記宋勾延慶撰延慶字昌裔自題稱前榮州
　　　　應靈縣令其書乃紀王氏據蜀時事宋史藝
　　　　文志文獻通攷皆作八卷陳振孫書録解題
　　　　稱開寳三年祕書丞劉蔚知榮州得此𫝊請
　　　　延慶修之起咸通九載迄乾徳乙丑云云按
　　　　今本止四卷起僖宗中和五年無懿宗咸通
　　　　間事振孫又稱自平蜀後迄祥符己酉朝廷
　　　　命令政事因革以至李順等作亂之迹皆略
　　　　載之張約為之序延慶在開寳時去祥符尚
　　　　逺似不能續記至此而平蜀後事及張約序
　　　　此本亦無之疑振孫所見八卷者乃别一本
　　　　為後人所増益而此本四卷或猶延慶之舊
　　　　也書雖以耆舊𫝊為名而不以人系事其體
　　　　實近編年所録兩蜀興廢之迹亦頗簡畧惟
　　　　於詔勅章表書檄之文載之獨詳中間如前
　　　　蜀咸康元年唐兵至成都王宗弼刼遷王衍
　　　　於西宫通鑑在十一月甲辰而此書作乙巳
　　　　又宋太祖賜後蜀主孟昶詔一首其文多與
　　　　宋史不同如此𩔖皆可以備㕘攷又陳振孫
　　　　稱為平陽勾延慶按書中於後蜀主多所稱
　　　美疑出蜀人之詞攷孟昶時有校書郎華陽
　　　　勾中正者後入宋為屯田郎中延慶或即其
　　　族則當為華陽人矣乾隆四十一年十月恭
　　　　校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)陸　費　墀
欽定四庫全書
　錦里耆舊𫝊卷一(起中和五年正月/至蜀武成元年)
　　　　　　　　　　　　宋　勾延慶　撰
正月地動一月十餘度以七曜占之多兵饑饉　三月
改光啟元年　夏四月維州山崩石墜飛塵滿空　五
月除授顧彦朗東川節度使
二年東川遣鄭君雄率衆侵畧至徳陽縣殺破斬鄭君
雄又常厚自峽中率兵據左綿僖宗皇帝到京後天下
十道共脩京闕之次胡魯子反燒悉盡駕幸寶雞又幸
山南干戈復起四海不寧
三年冬十月十軍軍容使田令孜除授西軍監軍使十
一月到府
昭宗皇帝即位改元文徳元年　秋八月除授韋太尉
昭度劍南西川節度使陳太師知之乃治兵講武更置
黄頭軍三都監軍使以書召閬州王司徒建計其過綿
水即出兵拒之將激其怒必攻諸州所在發兵交戰冀
韋太尉來以兵隔之則誣以王司徒起兵侵境　九月
王司徒大軍至閉城門不納　冬十月丁卯川軍與王
司徒戰川軍敗退入城是日天色隂慘先主廟上黒霧
起至暮王司徒抽軍囬七里亭　丙子王司徒引軍入
漢州界攻剽四面州縣東西兩川皆懼之
龍紀元年春二月庚午陳太尉發軍與王司徒大戰於
三郊川軍敗績於是劉脩濠寨㸃丁牢城　夏四月軍
容招前定戎軍節度楊晟建節於彭州與陳敬瑄為裏
也　五月三都軍敗退歸府城王司徒據漢州城出軍
把斵北路又彌牟鎮下先鋒寨新都縣下中軍寨　秋
七月節度使韋太尉到川用王司徒為衙内都指揮使
奏割卭蜀黎雅四州充永平軍節度使川庄陳太師牢
城韋太尉具旌節於城下以示城内百姓軍人告之曰
新使在此何閉城門陳太師令左右詬罵城下云有鐵
劵見在豈可違先帝命乎王司徒扵東北面下寨韋太
尉城西北下寨未經旬日嘉眉州降
大順元年春正月分兵擊卭州都知兵馬使任可知殺
刺史毛湘以城降又東川助兵三千人城外置牢行府
徵科諸州稅賦嘉眉州運粮供軍内饑乏死者不可勝
數父母委棄雛稚不相保養居人多以藜藿充濟皆有菜色
殍仆者甚衆軍人多偷刈新麥每一斗直二千餘金亦
潛於韋太尉寨市易鹽相次人數稍多遂成隊有聞於
太尉太尉曰一城饑餓忍不救之並不要問城内亦有
聞於陳太師太師云吾尚恨無計救䘏一任逐便以此
稍布市井　夏五月城内乏食民俗惶惶逓相欺凌無
有怕懼所在斬殺處處暴尸其有軍都處則稍閙别街
巷則寂静是月資雅黎三州相次歸降時以攻圍日久
其城未拔王司徒白韋太尉曰今領數萬之衆勞師以
事蠻夷近聞洛陽以來藩鎮相噬朝廷姑息不暇主上
憂勞不如以兵威静中原是國之本相公盍歸覲面奏
此事韋公然之翌日又諷三軍於行府門告粮闕乃執
韋公親吏駱别鶴臠而食之韋公益懼因召王司徒謂
曰某年衰風恙恐不任持已具奏聞即便離任今表申
奏署授司徒節度留後行營招討使候至闕庭奏聞請
降西川旌節在後更保功業以慰民望乃以牌印授之
　六月己卯進發王司徒祖餞送至新都韋公請囬無
更逺離帳幄韋太尉發後王司徒移居中軍寨城内百
姓徃來交易販米入城以竹筒量賣截筒深一寸濶一
寸二百文須三五人共賣一人接錢兩人把手定則以
米寫衣䄂中將歸研之煮湯共喫老弱者難買或聚或
散固無行舖(街巷饑人死者無數或遇/一夜風雨來日便成白骨)　冬十月發兵
圍彭州
大順二年秋城内糧盡　八月庚寅陳敬瑄田令孜開
城門携牌印出降王司徒與之並轡入城安撫軍人百
姓放陳太師歸花林坊本宅田令孜歸碧雞坊宅時克
定州府之後以萬民久罹塗炭初見廓清行滌蕩之恩
布寛仁之令
景福元年春有詔貶田令孜授湖南監軍陳敬瑄於雅
州安置王司徒慮其生變縊令孜於府城斬敬瑄於新
津具表疏其惡也
三年夏彭城内窘蹙初年米每斗五千第二年十千三
年糧盡百姓逓相啗食　五月庚申楊晟自刎城門開
自景福元年五月二十日圍城至三年五月二十三日
首尾三年蓋楊晟不識天時致害民庶　秋七月與東
川顧相公脩好結秦晉之姻是嵗改為乾寧元年
二年春三月創徴雜税綾一疋一百文絹一疋七十文
布一疋四十文猪每頭一百文時脩寳歴寺有僧智廣
俗姓崔氏善救病以竹片為杖拍其痛處决之無不立
愈瘸者便伸跛者能行其餘疾苦應手痊損川主司徒
崇重之請於寳厯寺為人療病所得錢物囬用脩造遂
於寺内五丈天王閣下居止於是病者載來皆得痊愈
日獲三五千告諸貧者不用施錢時號聖僧(師本在雅/州開元寺)
(掲席神/堂内居)
三年起軍收東川
四年秋九月平定東川
五年秋九月改元　光化元年江瀆池魚無數皆死浮
出水面長尺餘以車般之送於城外
二年秋八月差發决雲軍使田師偘統押兵士三指揮
收獲閬州次克己蓬壁三州
三年春三月田師偘移軍收渝州
四年改元　天復元年封蜀王
五年春三月發舟師一萬五千人鎖峽是嵗大水嘉州
漂蕩尤甚時有咒土僧念尊勝脩淨衆寺
三年山川晏寧五稼豐稔梁漢䕫峽東西五千餘里山
河肅静
六年昭宗皇帝遇害　少帝禪位梁時三軍縞素舉哀
七年秋九月文武勸進羣議云云蜀主即皇帝位改唐天復
七年為武成元年郊祀天地大赦境内赦文曰圓蓋方
輿萬彚共資其覆載春生夏長四時不息於推遷所以
茂成嵗功寧遂物性帝王取象文質逓興遵革故之令
猷敷鼎新之至理朕上膺睠命俯狥樂推宗廟告䖍孝
思既展郊丘備禮嚴配式遵欽承享國之符允叶奉天
之道祀羣咸秩有感必通雲龍方覩於在天雷雨須聞
於作解且湯開三面延景祚六百餘年漢革五刑繼丕
圖二十四世皆以恤辜宥罪勸善興仁特行滌蕩之恩
用致洽平之化自唐朝運改土徳數終初乃召冦以纒
兵竟至遷都而滅國賢良塗炭朝市丘墟生人既失其
所天大事須歸於有土遂至蠻夷瀝欵士庶傾心謂蜀
都同章武之時兼漢嗣絶山陽之號共陳天命屬在朕
躬一從踐位以來倍軫臨深之懼每念生民塗炭刑政
猶繁因告𩔖於穹旻合流恩於屬縣紀年定厯既正鴻
名布澤行春式和均氣可大赦天下改唐天復八年為
大蜀武成元年正月十日昧爽已前大辟罪已下罪無
輕重已發覺未發覺已結正未結正見繫囚徒常赦不
原者咸赦除之唯十惡五逆屠牛鑄錢故意殺人捏窠
造印結聚徒黨逃走背軍合和毒藥私鹽茶麫持仗行
刼宫典犯枉法贓兼渝濫身名冐授官爵囹圄之内官
吏用情致令寃濫不問有贓不在赦限左降官不問罪
輕重並與量移其有情無狡蠱事不邪者委中書門下
酌量矜貸使與牽復授官州縣典吏及諸色人配流在
逺已經懲斷者並宜釋罪放歸兼有軍人百姓先有公
事關連逃避諸州縣鎮不敢歸還者亦任却歸本貫所
在不得勘問擾攪朕自援旗誓衆仗鉞平戎廓定封疆
安保生聚克成帝業實用武功每思將師之勞宜奬初
終之効其在城及東川山南武定武信武泰等道并兩
路前軍諸鎮都頭節級將士等一時即位日雖已各有
頒賜既經大禮更示殊恩應都兵知馬使已下至節級
官健今有優給各有等第處分稼穡雖登黎元未泰每
於旦夕常所焦勞將漸致於昭蘇已累行其矜放但念
方屯師旅難闕賦征縁同切於乂安宜共資其瞻給自
去年八月已後十月已前繼有指揮併蠲逋欠非無惠
澤下及烝人尚慮疲羸未息艱苦畿内諸州及諸州府
應徴今年夏税每貫量放二百文今年正月九日已前
應在府及州縣鎮軍人百姓先因侵欠官中錢物或保
累填陪官中收没屋舍莊田除已有指揮及有人經管
收買外餘無人射買者有本主及妻兒見在無處營生
者並宜給還却據元額輸納本户税賦冬選之人例聞
覊旅常思任用以救棲遲兼勸進官僚人數不少朕昨
纔登寳位更布㒤恩或擢在班行或委之州縣凡選用
畧盡搜羅其間或有謬結前銜妄稱入仕既未辨其真
偽又可哀其困窮是用銓衡冀分玉石切在精研選士
摭實推公自執規繩勿隨請託但曽經赴任委不敗官
不犯刑章人無贓汚告勅圓備考課分明便仰依資注
官銓司不得稽滯如有失墜告勅無以自眀但有失墜
時公慿及於本任官處取得文解者並准例㕘選然則
是唐朝兵革之後渝濫尤多附勢力者未必有材抱孤
直者或聞無位自今已後委有司博求幹濟慎擇端良
諳熟吏途詳明法律先能潔已方可理人就中令録之
尤難切在銓衡之精選或有節度刺史上表論薦皆須
審諸行事顯著才能保無苛虐之心方允奏陳之命如
聞失舉必罪所知諸州府或有賢良方正能直言極諌
者達於教化明於吏才政術精詳軍謀宏逺韜光待用
藏器俟時或智辨過人或詞華出格或隱山林之迹或
聞鄉里之稱仰所在州府奏聞當與量材叙用自唐室
傾淪梁圍簒奪上國俄成於茂草中原莫有其遺民三
百年之文物一空數千里之生靈無主星辰既紊運祚
俄遷捐王氣之東沉聴頌聲之西起率土之黔黎老㓜
竟獻臣心滿朝之文武忠賢皆陳天意克隆基業合重
奬酬應内外文武官等或賜功臣名號或與一子出身
兼勸進官資以旌勲業並當續有處分朕頃事唐臣嘗
居親衛受藩鎮封崇之貴著冊書鍾鼎之勲至於朝右
公卿方面侯伯皆契忘家之誓俱同許國之誠其殁身
王事之中遇禍賊庭之内言念及此痛憤良深應自僖
宗朝凡在有功文武大臣顯忠孝者並委中書門下追
贈仍搜訪骨肉量材録用又在閬州起義之日應有隨
駕大將効命功臣或遘疾以淪亡或當鋒而夭枉皆是
捐軀為主臨難喪生殊功無日而暫忘遺烈千年而不
冺並委中書門下抄録次第各與追贈有子孫者特授
官榮所冀澤被幽明仁霑存没又自朕剖符之始分閫
已來副予委用之心匡贊勲庸之士同甘共苦竭節輸
誠推公不避於流言臨事唯思於盡瘁則有故武信軍
節度使張琳操持勁直才術縱横成今日之鴻基自斯
人之懿績不享朝天之禄遽興失手之悲言念前功常
思厚報宜追贈太尉以報幽寃其嗣子更加正官仍賜
章綬故山南節度使王宗滌早膺任用累著勲勤征行
不憚於風塵陳敵常先於士卒論其實効可謂勞臣無
何以富貴生驕灾殃自掇不守初終之節遽萌悖慢之
心驗人情而共憤滿盈定國法而難私斷割遂行典憲
深用矜傷當景運之初興在故臣之可念宜加洗雪用
慰幽冥宗滌並却還在身官爵故茂州刺史張造故蜀
州刺史李師泰故卭州刺史李簡故眉州刺史張勍故漢
州刺史宗裕都知兵馬使劉璋奉禮蓋獲張全真張行
立韓在田威等並宜追贈朕自臨蜀國實庇齊民皆資
先哲之威靈獲王故都之城邑方慿幽贊以永天休上
荅𤣥功宜尊舊號先主昭主昭烈皇帝宜委中書門下
追崇尊號(闕/)備册儀忠武侯諸葛亮别加美諡追贈王
爵應有名山大川靈祠聖跡皆豐凶所係水旱是司並
宜追贈公侯用酬𤣥貺朕爰自統臨八國同心諸藩部
落首領已下宜差使臣各賜詔勅分物宣諭其見在鴻
臚禮院入朝藩客等各賜分物續有勑㫖處分刺史縣
令身皆受職寵在分憂非唯效荅於恩榮亦在保全於
終始將申報國只計安人其有徭役不均刑法不中鄉
縣凋弊税賦逋懸必當分命使臣大明黜陟若清亷可
奬課績有聞或就轉官資或超加任用並舉勸懲之命
以彰悔過之名太倉及諸州縣受納斛斗並仰太府寺
准舊例授勘逐年給付所司餘本分(闕/)剩外不得加一
升一合致百姓積累逋懸如有故違必行朝典其有外
州逺縣官吏等輒徴估價並許百姓詣闕論訴不計官
職髙卑並正刑名處分在京百司禁囚徒推効業咸皆
招本罪本官詳斷只據所申倘(闕/)深文便行極法或恐
推司人吏抑遏代書既不生其本情實慮遭其枉法自
今後委御史臺常加覺察若有寃濫便具奏聞必當别
遣推窮重行懲斵致理之源無先養老化民之本尤重恤
孤或矜黄髮之年或念白華之節衰老者宜加矜恤孤
􁎒者亦在撫安應國内有耆老年八十已上賜米二石
九十已上賜米三石百嵗已上賜米五石兼綿絹酒肉
有差並仰所在長吏切加安存其有不幸者量與津置
殯送仍撫其孤弱義夫節婦孝子順孫並加旌表門閭
終身優假國之教化庠序為先民之威儀禮樂為本廢
之則道替崇之則化行其國子監直令有司約故事速
具脩之兼諸州應有舊文宣王廟各仰崇飾以時釋奠
應是前朝舊制或有開國新規制勅之所未該教化之
所未備或刑法不中或倫序有乖則諌臣不可不言宰
執不可不奏且謗木之設本俟諍臣匭函所收先覽寃
狀所以凡聞利病悉要聞知自今已後或事有便宜理
非允當並湏旋具論奏共議改更必當留折檻以旌賢
無或懼觸鱗而避事應南郊行事亞獻終獻攝事行禮
官吏等改轉優賜並候續勅處分應飛龍閑廐内作器
仗諸雜工巧黄衣三衛四色細仗掌肩黄鍾典彭等亦
各委所司分析姓名申奏當議優賞駙馬都尉普息之
後仍各賜一子八品正員官赦内有未該恩例及合條
疏事件各仰所司起請施行開國之初既勤行於徳惠
改元之後尤企望於樂推惟是革弊從新去華務實有
利於民者不得不用有害於政者不得不除公平必致
於民安富庶自成於國覇恩雖不恡法且無私赦宥者
各仰自新釐革者皆宜共守俾從滌蕩永致清平敢以
赦前該恩事相告者以其罪罪之挾藏軍器亡命山澤
百日不前復罪如初赦書日行五百里仍付所司牒至
准勅故牒
　
　
　
　
　
　
　
　
　
　
　
　
　
　
　錦里耆舊傳卷一
欽定四庫全書
　錦里耆舊傳卷二(起武成三年盡/同光四年春)
　　　　　　　　　　　　宋　勾延慶　撰
三年大梁遣使通聘書曰夫唐虞致治遵禪讓之明文
湯武開基允神人之至願必有神器是膺皇圖况古今
迭代之期英豪興隆之數莫不上開天命下順人心啟
王覇之宏機為子孫之大計咸遵軌轍並載簡編且念
與皇帝八兄頃在前朝各封異姓土茅分裂皆起將相
之尊魚雁徃來久約弟兄之契歡盟甚固功業相推俄
阻絶於音塵正因縁於間諜以致時衰土徳運應金行
雖手足胼胝粗平多難而星辰符瑞謬付朕躬當百辟
之羣情極四方之積惡爰都河洛用荅乾坤尋聞皇帝
八兄奄有西陲盡朝三蜀别尊位號復統髙深一時皆
賀於推崇兩國願通於情好徴曹劉之徃制各有君臣
追漢楚之前蹤常分疆宇所冀同清夷夏俱活生靈載
籍具存恢張無爽去嵗密聞風㫖遐想寤思憤岐隴之
猖狂逼褒斜之封徼欲資牽制用速掃除遂委永平軍
節度使劉鄩特遣行人先𨗳深意旋已徑差精甲將擊
妖巢念數鎮之驍雄鼓六師之威勢尋聞退遁殆至滅
亡允懐犄角之謀尤得輔車之利近併覽同華之奏報
皆進呈褒祥書題具悉事機良多啟沃今専馳卿列備
達衷懐重論金石之交别卜壎篪之分山河共永日月
長懸瞻竚好音言不盡意今遣光禄卿盧玭閤門副使
少府少監李元聊馳書幣専戒道途兼有㣲禮具在别
幅謹白
　馬一十匹紅纓子鞍轡各一事
　　紅耳叱驋馬一匹金玉閙裝四垂鞍轡一副
　　紫叱驋馬一匹白玉裝鞍轡一副
　　白驄馬一匹金鍍閙裝鞍轡一副
　　烏叱驋馬一匹金鍍龍鳯五垂銀鞍轡一副
　　烏叱驋馬一匹金鍍銀閙裝鞍轡一副
　　白驄馬一匹金鍍銀閙裝鞍轡一副
　　青叱驋馬一匹裏花五垂銀鞍轡一副
　　青叱驋馬一匹陷金玉五垂鞍轡一副
　　騮叱驋馬一匹金鍍閙裝五垂銀鞍轡一副
　　紅耳叱驋馬一匹金鍍五垂閙裝銀鞍轡一副
　玉犀腰帶二條并雜物等
　　黄排方□琳腰帶一條頭尾順鉠十二事
　　通牡丹犀排方腰帶一條頭尾順鉠十二事
　　金香一十斤　　　　麝香五十劑
　　犀一十株　　　　　琥珀二十斤
　　玳瑁二百斤　　　　金稜琉璃碗十隻
　　銀稜秘色鈔鑼二面　金花銀裝厨子一對
　　金花渾銀裹龍鳯儀注槍四條
　　金花銀裹龍鳯儀注槍四十條綾袋盛
　　金銅甲二副并副膊兠鍪全
　藥物一十三味
　　茯苓一十斤　　　　茯神一十斤
　　酸棗仁五十斤　　　玉鹽五斤
　　新羅人參一十斤　　牛膝一十斤
　　枳殻一十斤　　　　五味子五斤
　　赤箭一十斤　　　　鹿茸一十對
　　顆棗一千枚　　　　羚羊角五對
　　牛黄一百株
　　　右件藥物等或來從燕市或貢自炎方或馨香
　　　能助於熏爐或華妙可資於寳玩至於劍涵星
　　　斗藥有君臣願伸兩國之情重固千年之約愧
　　　非縟禮粗逹深衷特希檢留幸甚謹白
荅書
大蜀皇帝謹致書於大梁皇帝閤下竊念早嵗與皇帝
共逢昌運同事前朝俱榮倚注之恩並受安危之寄豈
期王室如燬大事莫追横流泛灔於八方衰釁凌夷於
九廟此際與皇帝同分茅土共統邦家扶危者力既不
宣握兵者計無所出某忝列同盟之分幸居平蜀之功
所宜治兵甲以固封疆聚征賦以脩進貢望星使而經
年不至指雲卿而就日無期逺聞皇帝應天順人開基
立極拯生靈於塗炭示恩信於豚魚東南之王氣咸歸
河洛之殊祥畢至四門盡闢百度唯貞(闕/)無競於興邦
正施仁而濟衆以此内量分限不在經綸七十州自可
指揮八千里半因開拓遂至萬民叶議八國言朝爰徴
史册之文亦有變通之説且東漢亂離之後三國齊興
西周㣲弱之時六雄競起俱非恃强逼禪皆以行道濟
時雍容於揖讓之前輕重於英雄之内况西蜀開山立
國燒棧為謀稱雄雖處於一隅避狄曽安於二帝鼎峙
之規模尚在山呼之氣象猶存永言梁蜀之歡合認弟
兄之國今䝉皇帝逺尋舊好專降嘉音俱無間諜之嫌
再叙始終之約疑慮則春氷共泮開通則東海可歸光
榮遽被於子孫暢遂咸敷於朝野今則盡焦勞而(闕/)已
用儉勤以歸資嘗瞻偃草之風以繼用天之道又䝉厚
加賜貺别降珍竒十驥連鑣六龍並騖稱徳曽參於萬
乘呈才皆過於千金載觀戀主之心並勵懷恩之志寳
帶撤異方之貢名香加逺國之珍竒鋒利過於雪霜雅
器價齊於金玉入用多慙於未識捧持方喜於初觀望
恩而一日三秋仰徳而跬步千里自此榮遵天路繼道
星槎緘章不俟於飛鳶裂帛豈勞於繫鴈欣榮慰喜併
集於此時敬以專使盧卿等囬畧陳所志幸望開覽謹
白
　謝信物等
　　右件鞍馬及腰帶甲胄槍劍麝臍琥珀玳瑁金稜
　　碗越甆器并諸色藥物等皆大梁皇帝降使賜貺
　　雕鞍撼玉堅甲爍金十圍希世之珎六轡絶塵之
　　用槍森虵檊劍耀龍鋒金稜含寳椀之光秘色抱
　　青甆之響上藥非蜀都所紀名香從外國稱竒逺
　　有珍華並由恵好顧酬謝而増愧仰渥澤以難勝
　　捧閲品名實慚祗受
二年春册皇太子
永平元年秋九月築栁堤
二年秋七月皇太子元膺作亂樞密使唐道襲等率兵
敗之至翌日擒獲戮之於摩訶池畔　初五月二十三
日丑時天上忽震一聲有電光飛數丈或明或潛滅皆
云天狗也占其下殺萬人至是勦戮之數也斯騐矣
三年冬十二月雲南蠻㓂邊大渡河至沉黎
四年春正月□王將兵討之殺退溺河者不知其數歸
降者三千餘人斬獲坦綽布燮清平官等收奪器甲馬
牛軍資財用八千餘事凱歌而還是月荆南髙令公發
兵攻峽路嘉王率衆具戰艦沿流下峽未至□州刺史
王先成已殺退嘉王以王先成伐功侮慢斬而後奏帝
甚怒之
天漢元年戎州界獠胡連等反七州捕盗使王球領兵
討平之
光天元年春三月西域胡僧滿多三藏來游峨嵋山却
歸西國　夏六月帝崩　太子衍即皇帝位改元乾徳
　秋八月葬先皇永陵
二年春正月有事於南郊大赦國内　二月雲南遣使
朝貢　夏六月雙虹頭入福感寺後堂内光輝照溢廊
宇良久而没
三年春三月築子城西北夾寨堤引水入大内御溝水
出東流仁政樓
五年春二月丙午日有食之
六年春雲南進江猪　夏四月於大内造村坊立市肆
令宫嬪着青布衫裠開酒肆食店雜男女之飾貨柴麫
一如民間叫噪争打男女混雜交易而退帝與諸后妃
以為笑樂
咸康元年夏六月續添閏十二月厯日一紙印造施行
春初頒厯只以十二月暨夏方知唐朝厯日閏添之也
是嵗遣翰林學士歐陽彬通聘洛京囬莊宗皇帝遣客
省使李嚴來脩好嚴朝見笏記曰伏自朱温肆逆運屬
昭宗三年痛别於西秦一旦逼遷於東洛誅殘南地焚
爇宫闈雖列藩悉是於唐臣無一處不從其偽命由是
大唐中興皇帝念髙祖太宗之業倐爾隳張憤朱温崔
𦙍之徒同謀簒弑遂乃神機迴發心鼎獨燃渇滄溟而
誓戮鯨鯢炎林莽而决除􁈇兕十年對壘萬陣交鋒而
久困於生靈而再逃其死士纔過汾水縛王鐵槍於馬
前旋及夷門斬朱友貞於樓下劍霜未匣槍雪猶輝叚
凝統八萬雄師倒戈伏死趙巖知一人應運引頸待誅
遂使賊將寒心謀夫拱手取乾坤只勞於八日救塗炭
遂定於四方備振皇威咸遵帝力今則秦庭貢表兩浙
稱臣淮南陳負拜之儀囬紇備朝天之禮纔安宇宙便
息干戈未盡梟夷方議除剪豈謂大蜀皇帝柔懐逺邇
居安慮危喜我帝祚中興羣妖悉滅特遣蘇張之士來
追唐蜀之歡吾皇迴感於蜀皇復禮逺酬於厚禮臣則
叨承𤣥造獲奉皇華載馳得面於天顔戰汗不任於跼
地臣無任感恩荷聖踴躍屏營之至　冬十月庚申朔
甲子帝幸天雄軍(秦川即/天雄軍)文武臣僚諌諍不允駕至利
州唐國發大軍已過金牛帝大驚扈從百官旋各分散
輦轂窘迫奔馳歸國　十一月庚寅朔丙申帝歸入内
京城沸撓至壬寅唐國使李嚴走馬入城宣唐勅命安
撫三軍萬姓又云六軍使齊王宗弼先已有狀歸降興
聖太子令見引領大軍相次即到帝與太后一時號泣
左右悲哀帝遂召歐陽彬脩降表曰臣聞滄海澄波納
百谷朝宗之水皇風扇物來萬方向化之人蓋由負罪
不誅衘寃獲免鄭伯沐焚棺之惠許男荷解縛之仁得
不頂戴穹旻仰祈渥澤恭惟皇帝陛下承乾啟運握鏡
開圖發檄而上應天心恤物而下民從欲繼十八祚崇
隆之徳髙步泰階應一千年挺特之風廣施王道混車
書於天下走聲教於域中而臣僻在遐方逺居蜀郡承
先父經營之業為巴人主者之司但荒聾瞽之迷罔顧
危亡之患玉帛既乖於正朔苞茅是闕於薦差殊不知
唐徳維新𤣥功再造致王師之逺辱勞雄武以遐臨太
陽照而氷雪自消睿澤敷而黔黎盡泰而臣自知罪舋
不敢逭逃命戎士以倒戈挈壺漿而塞路遂即舁棺麾
下束手馬前向丹闕以馳魂掩黄沙而聴命豈謂魏王
布惠真宰垂仁入臣境無犯纎毫問臣罪不加一二傳
陛下好生之㫖闡堯天(闕/)惡之文釋殘生於撲蛾之燈
全必死於戲魚之鼎使肌骨重生於聖日焦枯再沐於
天波然則盡節輸誠安足以贖臣之罪塗肝碎膽不足
以報君之恩幸得捧日傾心歸明向化積懼而鋒鋩聚
背推忠而丹赤貫心今則已逺龜城將趨鳯闕雖亡家
國喜歸有道之朝縱别鄉園幸在太平之化臣以正月
二日與母親并姨舅兄弟骨肉等發離當道奔赴京師
攀望聖慈無任瞻天仰徳惶懼戰越死罪之至發表後
魏王車駕至漢州　乙巳王宗弼領兵先入城是夜王
宗弼遷帝於西宫至丙午自稱兵馬留後散差人收内
庫金銀寳玩并諸王節相宅内財物　戊申勅牓曰朕
以蜀部封疆本是我唐境土爰從兵革逺阻江山當偽
梁簒弑之時致宗廟陵夷之難遂茲割據蓋逐便安雖
行建號之謀乃是從權之道况復蜀主先父素是本朝
舊臣常懐忠孝之心每俟興隆之運唯期恢復却效傾
輸朕以初殄冦讐重興社稷撫諭之恩既廣優勤之意
常深須務綏和貴諧混一遂令元子兼命宰臣逺安徯
后之心既叶來王之願遐想王師行李已及彼地城池
逺降詔書明行示諭料其素志必契夙心當符魚水之
歡永保山河之誓一應偽蜀文武官僚等或本朝舊族
或本朝舊賢或抱節於軍戎或著名於鄉曲久從暌隔
常軫情懐宜知乃睠之恩各勵歸誠之欵今以降勅命
誡約諸道兵帥如西川果决歸明到城内不得驚擾但
思効順勿致懷疑　己酉齊王宗弼斬東院開府宋光
嗣西院開府景潤澄北院開府歐陽晃成都尹韓昭等
出牓示奉魏王教令宋光嗣等久居内庭恣行權柄幻
惑少主减削三軍仰處斬訖奏　甲寅蜀主與宰臣王
楷文武百官素服衘壁牽羊輿櫬出城降魏王太子於
是焚櫬釋罪望北拜恩却歸入城魏王遣李嚴於三市
慰諭軍人百姓　丁巳魏王興聖太子入城　閏十二
月己丑朔斬偽齊王宗弼并男駙馬都尉承班等牓曰
　竊以前件人等擅廢本主專殺内臣潛取資財將為
己物爰自收降城邑又無犒賞三軍俱是元凶須加顯
戮初齊王宗弼多收内庫并諸節將宅寳貨於城外獻魏
王及招討□令公魏王曰蜀之山河皆我家之有方欲
普施惠化何用寳貨而為遂不受至是誅之又斬秦州
節度使王宗休以其脩行宫迎蜀主又引軍收蜀竊以
王宗休食人之禄於國不忠貴擁節旄位居屏翰飾宫
室以誤主引師旅而收城悖逆之深莫甚於此豈可君
遷臣在國改家存顯示梟夷神人懽快
同光四年春正月戊午朔前戎州刺史蕭懐武眉州刺
史鮮于皋作亂擒獲與從皆伏誅　庚申蜀主及太后
嬪妃宰臣王鍇庾傳素張格許寂等進發入洛歸朝
甲子走馬使到宣勅斬招討使郭崇韜父子四人為到
蜀取豪富家金錢䭾載歸京闕戊申奏遂降勅誅之
甲戌北都留守孟知祥除授同中書門下平章事充劍
南西川節度使到府　戊寅魏王以孟公至大慈寺拜
僖宗御容又至延祥院見偽蜀少主真容並令掃抺塑
北方天王一身至今存焉　庚寅魏王發離成都歸京
至綿州康延孝以殿後軍作亂囬趨成都屯廣漢川王
頗有憂色䕶軍焦彦賔指畫討伐與東川節度使董瑋
㑹軍擒康延孝送至利州魏王斬之於是兩川平定
夏四月丁亥朔己丑蜀主與母徐氏太后諸王公主嬪
妃至雍州時莊宗出征王皇后矯詔就秦川驛害之至
明宗朝追封順正公𦵏於京兆府三趙村是月明宗即
帝位改元
天成元年甲午魏王平蜀囬至渭南諸軍潰散為帳下
親軍所縊
　
　
　錦里耆舊傳卷二
欽定四庫全書
　錦里耆舊傳卷三(起天成二年至/廣政二十五年)
　　　　　　　　　　　　宋　勾延慶　撰
二年春二月壬午朔己亥川主斬兩川監軍使李嚴時
明宗簒位川主以前朝懿戚心不自安至是内客省李
嚴承樞密使安重誨密㫖貯圖謀之意添鄰部網羅於
兩川乃斬之聞奏自是方思割據厲兵秣馬與東川董
相公璋論秦晉之親結唇齒之約
三年冬築羊馬城
四年春饑荒采㪷四百文
長興元年秋兩川起兵討遂府利閬并黔南□萬等州
牓示曰　蓋聞王皇御下恩信乖而叛離臣子事君猜
忌生而權變固不可刮席而忍恥膠柱(闕/)移音開户牖
以啟戎長根芽而稔患以至舉戈問罪誓衆言征旁庇
齊民式求多福某國朝懿戚受命莊宗自節制於西川
遇鼎移於東洛且以時變則變喪君有君因盡節而傾
誠遂梯航而入貢五年之内發運無虚積數五十萬緡
粗給中朝之費此則勵勤盡於天子欲表率於諸侯宇
内皆知人誰不見至於屢加官秩亦荷寵光不幸間諜
潛興窺□顯露於閬中而立節就列鎮以益兵揺動我
軍民控扼我噍軰頻將異議累具上聞冀粗軫之懐柔
希稍安於方面而朝廷不以為徳轉深其疑竟乖魚水
之歡自絶雲龍之契某與東川相公已聯姻好况密封
圻朝聞雞犬之聲暮接笳鼙之響地里雖分於兩鎮人
心何異於一家勢比同舟事資共濟今與東川㸃檢馬
步軍十五萬人騎分路徃武信利閬路黔□等州問逐
制置之由屯集之衆其行師法令别載條章務(闕/)晏寧
必無侵虐况王氏開國久覇成都東則鐵鎖於瞿塘北
則泥封於大散自是子孫失守將相離心全在蜀之烝
人固未忘於覇主其因衆多之感舊奮武旅以開疆佇
遣四民各安其業然後花林步月錦水行春繁華何讓
於徃年爵禄重新於此日凡百士庶宜體端倪　秋九
月辛酉朔丙辰收下閬州牓曰　昨者兩川以朝廷自
生疑貳不體忠良信䜛賊之間言致諸侯之離徳始則
閬州節度使李仁矩兩來奉使頻此覘窺謂於果閬之
間便是控臨之地妄興謀畫濫置節旄及姦計之遂心
猶隂邪而未巳數聞奏報皆請兵師欲結禍階自為戎
首所以東川相公慮其稔惡須議推兇連興貔虎之師
共破豺狼之窟自今月二十九日酉時得東川相公來
書云二十五日夜三更三㸃親領兩川大軍四面圍褁
攻打閬州城池至其日平明打破斫到李仁矩首級并
捉到都指揮使姚洪馬軍指揮使王景步軍指揮使費
暉等訖餘城下見機來投指揮使都頭已下便與賞給
安存兼本城軍人百姓並不傷動外餘拒敵黨𩔖殺戮
無餘此則天贊兵威人叶勇力遂至元兇斬首同惡就
擒我師四合以環圍逆壘一攻而瓦解捷書雷迅喜氣
山横想與士民同多慶快見便乘勝前進政收利州只
期反掌之間便俟克敵之捷　冬十月辛卯朔辛亥右
廂馬步都指揮使張業收下□州并黔州牓示曰　今
月二十一日據峽路行討伐招收使狀報黔南節度使
去今月二十七日將手下元戎兵士抛本州下水奔竄
尋差衙隊指揮使朱偓部領左右飛棹并諸指揮兵士
乘戰船十五隻徃黔南安慰至今月二日午時囬其黔
南節度使今見在梁溪團㸃元隨兵士及旋添水軍却
有五百餘人排比小戰船候寧江接應兵士到却欲歸
復本州其朱偓當日辰時步領戰船徃渠溪襲逐至午
時與賊軍相見交戰趁下水約百餘里至酆都壩頭殺
獲賊軍一百餘人斬黔南内外都指揮使郭太尉呉近
思張瓊等三十餘人侵得器械衣甲不少收獲牌印四
副其黔南節度使則携餘黨來小舟沿流直下忠州者
竊以大舉舟師逺征峽路旗鼔纔聞其下瀨雲檣尋指
於上游連降郡城繼收營監勢且捷於破竹聲有𩔖於
爇蓬今則更閲捷書屢聞勝策况寧江軍以黔南為肘
臂之地以渝合為饋運之衢我已斷之彼何望矣節師
棄城而竄遁禆將兼隊而追擒數俘馘以既多收鎧甲
而亦衆指期蕩定以固封隅凡曰軍民攸同快慰　十
一月左廂馬步都指揮使趙廷隱收下利州　十二月
左右廂馬步都指揮使李仁罕打破遂州殺節度使夏
魯竒於是朝廷夷東川董相公一族
二年天子歸罪安重誨後川主却脩職貢
三年夏四月辛巳東川董相公擁兵來襲我至漢州昭
武軍節度使趙廷隱討平之牓示曰　蓋聞皇天無親
唯徳是輔明神不昧稔惡則亡逆賊東川節度使董璋
包藏禍心良背盟約暴興士馬急㓂封圻迎鋒而尋滅
全軍單馬而竄歸本府昭武司徒統領大衆追襲餘妖
則有前陵州刺史王暉覩其將亡因圖轉禍梟斬董璋
父子雙獻其元(闕/)保軍城持余旌斾念其智勇足可嘉
稱且謀不自於衆人罪止歸於元惡既除心腹之患永
固邦國之基某見親徃東川慰諭君民　六月軍府將
吏等詣衙陳狀請川主令公通押兩川公事
四年春觀察判官元溥上疏請行墨制曰　伏以我蜀
被山帶江足食足兵實天下之强國也我公本仁祖義
允文允武乃天下之賢主也以我公之賢拓土開封取
威定覇固得其宜矣而况内則有紅蓮上客㕘帷幄之
謀外則仗細栁將軍專斧鉞之任率土之内足可保磐
石之固泰山之安顧惟冗賤何補髙明但念智者百慮
必有一失愚者百慮必有一得狂夫之言聖人擇之樵
童之歌哲王聴之敢罄蒭詞誠慚管見仰干朗鑒伏切
怔忪竊以惟賞與刑國之利器懲惡勸善君之要權不
可偏行尤須具舉歴觀徃典備考前規或王命而不通
或宫室以多難列國率聞於專制諸侯或可以從權茍
有利於生靈又何辭於通變昔來歙鄧禹擅命於征伐
之間蜀主岐王承制於隔絶之際俱非得已實欲安人
昨鄰近諸藩間諜上國有虎視狼貪之意阻君臣魚水
之歡添益兵師動揺生聚况我公恒脩貢職不虧楚子
之茅遽搆䜛邪竟擲魯參之杼以至兩川㰱血合縱連
衡列較齊心奉辭伐罪今則旋平狖穴漸拓鴻基立功
者悉望昇榮向化者皆思叙進方屬途路有阻恩信未
通二星不見於雲霄三蜀久愆於雨雪將期勸善切在
報功疇庸合議於䇿勲列爵宜遵於故事自今以後若
且行墨制以布鴻恩式副羣情無虧大體先宜曉諭後
可施行所冀設爵待功免授踰時之賞允宜稱覇之宜
　秋七月唐國進封蜀王册曰朕祗受天睠䖍荷帝圖
敷大信而仰泣昊穹秉至公而俯臨億兆彰善殫惡必
分涇渭之流崇徳報功敢忘山河之誓其有榮聯戚里
任重侯藩佐白水而中興為皇家而盡節雖旁縁詿誤
而竟保忠貞疏鑿未通潮海之波瀾蹔阻氛霾既定拱
辰之光耀如初表章皆騐於推誠琛贐逺脩於述職得
不顯其忠赤𢡟以旌酬益敦魚水之歡永契君臣之道
爰求吉日乃降徽章具官孟某五緯佐天三山鎮地七
年乃辨真為梁棟之材十徳俱全信是琮璜之器先皇
帝經綸八極濟活兆人李通首述其緯書鄧禹常㕘於
覇業同心同徳竟挾歸馬之朝不伐不矜罔恃濯龍之
寵洎朕纂承鳳紀繄爾鎮守龍城鐵石彌堅菁茅不匱
山川險絶每䖍向日之心玉帛駿奔來助郊天之禮有
臣若此當代何加董璋久作厲階終萌逆節既辜恩於
覆載欲嫁禍於勲賢叠以封章疏其鄰道䖍劉我生聚
離間我忠良爾外示叶同潛懷憤激衷罄言而誘諭彼
既不囬伺良便以鋤誅乃期自雪以致敢驅叛黨徑逼
仁封吹虺毒以傷神奮豺牙而暴物爾則妙施成筭徑
出全師鼙鼓纔鳴旋聞落爪窠巢自潰以致噬臍梓州
之妖氣風驅涪水之狂波鏡浄解吾宵旰賴爾韜鈐固
當銘在景鐘豈止光於信史况復備輸懇欵益驗傾䖍
叙魯館之夤縁述沛中之事舊深心可見亮節期彰不
有疾風焉知勁草倘無異數曷報崇庸由是並築將壇
顯陞王爵兼兩藩之奥壤啟一字之真封仍循益地之
通規别改旌功之懿號賜之旌鉞册以輅車雖加等之
寵光爾皆不沗在睦親之義分予亦無慙於戲天鑒甚
明為善者降之福祉君恩不黨立勲者厚以奬酬唯敬
慎始終可延長於富貴勉承兑澤來鎮坤維可授依前
檢校太尉兼中書令行成都尹劍南東川兩節度使管
内營田觀察處置統押近界諸蠻兼西山八國雲南安
撫制置等使仍封蜀王加食邑一千五百户實封二百
户改賜忠貞匡國保大功臣散官勲如故仍令所司擇
日備禮册命主者施行　秋八月下教曰　取威定霸
乃公侯權變之方捨爵策勲乃皇王叙酬之典其或兵
屯萬旅地廣山川周環列國之山河奄有全蜀之封部
倘不從權而狥衆則稽録効以報功今稟命於中朝得
專制而行賞但念承世家之餘慶受旌節之殊榮窮奢
極侈固斵意而不為講武教民在安邊而有作徃嵗方
勤述職務保永圖不幸諸藩搆成深隙此際主兵將帥
争陳排難之功運策賔僚咸展出竒之畧因興武旅分
蕩渠魁累破竹以焚枯連開疆而拓土其次諸司奉職
庶吏推誠咸著勲勞豈忘奬荅一昨聖上以顯分忠佞
遂降册封礪岳帶河銘大君之異寵輅車珠冕表列國
之殊榮仍示優崇俾行墨制上自藩方之任下及州縣
之官凡陟幽明許先而後奏自可保不僭不濫之典賞
立功立事之人必無患於不均庶有觀於允當布告遐
邇咸使聞之
長興五年夏四月文武勸進即皇帝位大赦國内改唐
長興五年為明徳元年以副使趙季良為相掌書記母
昭裔為御史中丞掌書記李昊觀察判官徐光溥翰林
學士左右馬步軍都指揮使李仁罕趙廷隱張業侯洪
實分掌軍權　夏四月庚午朔地震興元節度使張䖍
劉武定節度使孫漢韶率部來歸由是盡得山南土宇
兵甲　秋七月己亥朔甲子帝寢疾而崩𦵏和陵廟號
髙祖遺制册元子昶於柩前即皇帝位年十四翌日殺
李仁罕并其左右佞者宋讓等數人初仁罕入蜀後充
馬步軍都指揮使恣為奢豪前蜀主元妃有國色欲娶
之又懼髙祖至是乃有跋扈之意樞密使王處囬左廂
馬步都指揮使趙廷隱慮其難作遂請殺之
三年春三月地震
四年晉髙祖發兵侵昭武至劍門保寧軍節度使趙廷
隱領兵拒退之是嵗改為廣政元年　秋八月大水
二年三年邊陲無擾百姓豐肥以輔相得人也
四年夏四月蝗
五年春閏三月甲申西域胡僧來朝
六年至九年大有
十年秋七月殺宰臣張業以其判度支虐徴商税於是
籍没其家樞密使侍中王處囬免官致仕上以翰林學
士李昊徐元溥為相伊審徴為通奏使知樞密院事
上始親臨庶政是月秦川節度使何重建鳳州節度使
石奉頵率所部來歸
十一十二年時平俗阜
十三年春始置貢舉
十五年夏六月大水入京城漂蕩五門以其城内溺死
者衆於是大赦境内　秋九月東川兵馬都監王承丕
反殺知府刑部侍郎郭延鈞并家族於是都指使孫欽
率手下兵士斬王承丕首級奏送宣差客省使趙李托
徃梓州安慰夷王承丕家族
十八年冬上國舉兵攻秦州蜀失之
十九年戎瀘州獠賊羅駐雍及左街都廵檢使趙季文
討降之
二十一年昌州獠反殺巡檢使趙漢瓊等於是左界巡
檢使申彦塘討平之
二十四年册皇太子
二十五年行用鐵錢
　
　
　
　
　錦里耆舊傳卷三
欽定四庫全書
　錦里耆舊傳卷四(起偽廣政二十八春/年冬至乾徳四年)
　　　　　　　　　　　　宋　勾延慶　撰
國朝收蜀十二月癸亥偽蜀太子秦王𤣥哲統領兵士
至劍門時招武諸路兵馬並已奔退遂囬入城
正月癸酉前軍都陪署王太傅全斌統領大軍至漢州
界　蜀主差偽通奏使伊審徴走馬送降欵　十七日
前軍都署尋請先鋒都監康延澤入城安撫　十九日
大軍至昇僊蜀主具禮降　二月四日南路戰棹都步
署劉太傅光乂収峽路至府是嵗大宋乾德三年也
十七日蜀主與偽太后妃嬪發離成都水路下峽朝天
先差弟偽雅王仁贄北路表馬奉表曰　臣聞三皇御
宇萬邦歸有道之君五帝垂衣六合順無為之化其或
未知歴數猶昧存亡致興天討之師實懼霆臨之罪敢
祈英睿俯聴哀鳴臣誠驚誠懼頓首頓首伏念生自并
門長於蜀地幸以先君之基構得從㓜嵗以纂承只知
四序以推遷不識三靈之改卜伏自皇帝陛下大明出
震盛徳居乾聲教被於遐荒慶澤流於中夏當凝旒玉
殿之始闕小以事大之儀洎告𩔖圓丘已來稽執玉
持帛之敬蓋蜀地途遐僻阻隔徽猷已慙先見之明因
有後時之責今則皇威赫怒聖畧風行干戈所指而無
前鼙鼓纔施而自駭山河郡縣半入於華封將率倉儲
幸歸於文籍但念臣中外二百餘口慈母七十餘年日
承訓撫之恩粗効孝慈之道實願克終甘㫖冀保衰年
其次則子孫之團圓守血食之祭祀伏乞皇帝陛下容
之若地蓋之如天特軫仁慈以寛危辱臣輒敢徴其故
實上瀆宸聰竊念劉禪有安樂之封叔寳有長城之號
背恩歸欵得獲生全願眇昧之餘魂得保全而為幸庶
使先君寢廟不為樵採之場老母庭除且有問安之便
見今保全府庫巡遏軍城不使毁傷終期臨照車書混
其文軌正朔奉於靈臺敢布腹心恭聴赦宥臣謹率文
武見任職員望闕拜首上表歸命披瀝肺肝以聞　又
上宰臣樞密使狀　竊念頃自北京即隨先父洎臨西
蜀嗣守餘基自量小國之封疆常阻大朝之旦朔伏自
皇帝登位宸極禮盛郊禋今預梯航願同臨照而以阻
遥障險稍易嵗時今則逺勞王師恭行天討有征無戰
詎可抗威棄甲倒戈尋皆効順具陳降欵上達冕旒所
希者存濟活於蒼生報劬勞於老母忠惟奉主孝則養
親固於生平無所覬望許男衘壁已䝉解釋之儀虞舜
垂衣佇保安全之望丹誠備冩雪涕難勝伏惟某官叶
贊萬機懷柔八表逈敷恩信並及幽遐願垂前席之言
特加敷奏冀遂保家之墾終養晨昏烏反哺以知恩竊
將比喻雀衘環而報徳以荷生成倚賴感銘陳詞罔盡
遐瞻徳宇但瀝䖍誠今專遣親弟仁䞇詣闕上表待罪
勅蜀主省上表率文武見任官等望闕瀝懇歸命事具
悉朕自皇天睠命率土樂推將期徳報萬方不恃威加
四海乃睠益部僻處一隅茍黎庶之獲安非經營之在
意一昨災纒蜀地舋自并門既興王者之師遂授將軍
之鉞事非獲已須用至兵我具直詞彼衆自敗下劍門
而賈勇指井絡以長驅中宵火燃兆庶何罪徑馳驛騎
嚴戒前鋒廣宣來者之懷徧諭弔伐之意果能率官屬
而効順拜表疏以祈恩託我慈親述乃寢廟封府庫而
待罪保生聚以輸誠朕方示信懷來不逼人險保無他
慮當體優隆國有舊章不違來請所宜悉也春寒想比
清休書㫖不多及　四月一日殺西川兵士三萬人初
前軍都部署瑯琊公受降入城後應是西川歸降兵士
並皆安撫相以㸃齪要起發赴京衆軍動揺將謀作亂
乃引就夾城内㸃㨂俾其不意遂盡殺之　㕘政吕侍
郎餘慶知成都府軍府事偽蜀指揮使全師雄反自稱
王據漢州金堂縣三學山聚徒數萬人攻成都并諸縣
與官軍格閗又陵州賊袁廷裕反資州黄承浦普州劉
澤時人號之劉硬弓昌州趙令等反各據本州與全師
雄應接所在州郡道路不通又嘉州馬承逸反屯犍為
山進攻州城前軍戰棹副部署武懷節擊破之盡戮徒
黨夏五月十六日蜀主到京朝見皇帝卯時御大明殿
蜀主見左右金吾六軍儀仗殿中省法物並於殿前卓
立三軍於明徳門外着隊排立蜀主并弟仁䞇男𤣥哲
等宰臣李昊已下三十二人五更三㸃自玉津園乘馬
到明徳門西廊幕次下馬至寅時着白衫小㡌子勒帛
詣明徳門立班閤門使李廷憲至蜀主遣官屬一員持
表待罪將入大内奉傳宣㫖釋放勅示諭並俯伏於地
令通事舍人持起有勅取法上天廣覆下土既叶混同
之慶永乘臨照之光方喜來朝何勞俟罪體兹睠待無
至兢憂蜀主已下謝恩訖奉宣賜衣服幞頭靴笏等謝
恩却歸幕次換衣服冠帶各乘馬入厚載門右銀臺門
下馬閤門使李廷憲引蜀主入明徳殿外幕次祗候見
蜀主進
　　金器八百兩　　　玉鞍帶二條
　　銀鋌一萬兩
集賢相公㕘知政事侍郎及文武官已下江南兩浙進
奉使並立班陪位稱賀宣徽使承㫖奉禮畢索肩下簾
皇帝歸内皇帝自大内乘逍遥子上明徳樓宣詔蜀王
已下上樓立班奉宣慰諭諸軍於樓前逐隊安歸營後
却乗逍遥子赴大明殿宴奉宣宰臣蜀主已下並赴宴
動教坊樂蜀主進
　　金酒器一副重一百六十兩
　　通龍鳳犀腰帶一條
宰臣節相已下進賀
　蜀主朝見宣賜蜀主
　　衣一副六件　　　玉腰帶一條
　　金鞍轡馬一匹　　散馬五匹
　　絹五千疋
　　錦綺綾羅紗縠衣着一千疋
　　錢三千貫文　　　　金鍍銀稜瓷器四百事
　　銀漆稜器千六百　　素漆器五百事
　　錦綉被毡褥二副　　宅一院四百八十間
　　鋪陳售用什物全
　又賜國母李氏
　　衣一對　　　　　　金器三百兩
　　絹一千疋　　　　　售用銀器一千兩
　　錦被毡褥鋪陳全
　蜀主弟仁䞇仁裕仁撡男𤣥哲𤣥珏各賜
　　衣一襲　　　　　　幞頭靴笏等
　　玉腰帶　　　　　　銀器各七百五十兩
　　衣着各五百疋　　　絹各一百疋
　　散馬各一匹　　　　金鍍銀鞍馬各一匹
　　錦被氊褥鋪陳全
　雅王孟仁䞇别宣賜
　　交椅水罐銀大燎爐并銀器二百五十兩
尋有除目
　　李昊工部尚書　　歐陽烱左散騎常侍
　　張元倣工部郎中　母守素工部侍郎
　　胡韞司天少監　　　郭徴膳部郎中
　　韓保昇殿中監　　　髙諷太府卿
　　尹文舉駕部郎中　　范禹偁鴻臚卿
　　劉暠少府少監　　　韓嶼庫部郎中
　　鮮于撡祠部員外郎　趙元拱虞部員外郎
　　丘世隆比部員外郎　孟仁䞇右神武軍統軍
　　孟仁撡左監門衛上將軍
　　孟仁裕右監門衛上將軍
　　孟𤣥珏左千牛衛上將軍
　　王昭逺右千牛衛上將軍
　　李進右千牛衛大將軍
　　景處塘左羽林衛大將軍
　　袁可鈞左屯衛大將軍
　　髙延昭左驍鋭大將軍
　　蘇廷超清道率府率
　　李遵皓左監門率府率
授蜀王秦國公制
門下伯禹𨗳川黒水本梁州之域河圖括象岷山真井
絡之墟考職方之地圖比劍南之徼道屬中原多事逺
服未賔山河既限於侯封車服遂踰於王制朕削平屬
縣重正皇綱復周漢之舊疆寵綏羣后採唐虞之大訓
協和萬邦六載於茲百揆時叙禮樂征伐之柄出自朕
躬蠻夷戎狄之鄉咸脩職貢一昨順先庚而受律法時
雨以興師舜干暫舞於兩階湯網豁開於三面弔民之
罪朕無愧焉咨爾偽蜀王孟昶挺生公族稟慶侯門值
唐朝將季之辰襲蜀土已成之業撫彼郡邑久歴嵗華
而能察天地之惡盈知神人之助順盡率羣吏來降大
君望北闕以拜章指南陔而請命得不開懷禮遇撫弱流
恩官班特越於彛章保䕶彌光於大信豈比夫魏封劉
禪纔升驃騎之班隋待蕭琮惟列莒公之號今茲示寵
以欲從人命作帝師俾容開府帶漢相專車之貴列秦
川萬户之封併而授之斯為異數仍加禄俸用表優隆
爾宜思前代之命官體我朝之加等勉荷非常之澤無
忘匪懈之心服佩恩光徃踐厥位可封秦國公
授孟元哲兖州節度使制
門下朕聞魏將降蜀君臣俱列於散官隋帝平陳子弟
不聞於封爵皇家順景風而行賞同時雨以濟師當敵
境未賔霆下戒嚴之令暨危邦請命雲垂利得之恩矧
復降婁古封掌武崇秩曲阜是伯禽之國太尉乃周勃
之官山河距九州之雄紱冕冠王公之貴舉為賞典斯
實異恩魏國長子孟𤣥哲禮法矜莊神彩英秀駛脩途
於早嵗播令聞於蜀川正朔未同乎列國而人稱世子
車書既混於大朝而自是良臣以爾昔在三川常居二
職贊厥父之効順保祖母之髙年予嘉乃心豈限彛制
是命陟將壇於東夏整武事於南宫憲秩封侯用光殊
渥將表臨戎之寄更増光禄之勲爾其分天子之憂勤
出將軍之號令與其改絃易調不若從俗以安民布政
頒條予誠有望榮家奉國爾其勉之
夏六月蜀主薨遺表曰
臣聞大數有限萬化無窮歴觀今古以攸同在賢愚而
不免將啟手而歸土再瀝懇而聞天臣誠悲誠戀頓首
頓首伏念臣謬承父業竊據坤維數千里之山河四十
年之統攝雖有臨深之懼且無事大之規是以逺勞王
師恭行天討上思老母下念生民潛收拒轍之心旋露
授戈之請伏惟皇帝陛下納汙道廣來逺恩寛遐頒彩
鳳之書遽釋牽羊之罪伏自逺辭錦里獲覩瑶墀帝澤
天恩曽無虚日皇華驛騎長是盈門仍賜官勲方圖朝
謝不謂偶縈疾疹遽覺沉㣲伏䝉皇帝陛下軫睿念以
殊深降國醫而薦至比冀稍聞瘳損何期漸見彌留將
别聖朝即歸幽壤絶拜章於雙闕一息雖存命易簀於
病躬五神已耗伏惟皇帝陛下長新鳳歴永覇鴻圖鎮
居四海之尊永作兆民之慶臣之老母臣之遺孤仰荷
聖恩夫復何憂臣無任瞻天戀聖涕泗激切屏營之至
夏六月十九日榮州賊楊徳暉等反陵州袁廷裕助五
千餘人圍逼州城是月二十六日南路都部署彭城公
討平陵州賊袁廷裕二十九日楊徳暉潰散所在縣鎮
遮截梟(闕/)畧盡　秋九月嘉州指揮使吕翰反殺前軍
戰棹副部署武懷節據州城自稱相府是月漢州山菁
賊全師雄死徒黨潰散　冬十一月彭城公擊吕翰破
之收下嘉州
四年春三月資州賊黄承浦榮州賊楊徳暉等歸投起
遣上京自楊徳暉趙令等脅從夷獠依附山林擁衆叛
離不順朝化南路都部署彭城公命偏將討平之今則
汙莱之囚盡闢雈苻之盗漸除萬民知歸兩蜀寧静覩
堯湯之代懽億兆之心矣
　
　
　
　
　錦里耆舊傳卷四
