#+TITLE: 朝邑縣志-明-韓邦靖
#+DATE: 2016-06-11 12:21:48
#+SOURCE: github.com/kanripo/KR2k0031 master f69737f7                
欽定四庫全書　　　　　史部十一
　朝邑縣志　　　　　　　地理𩔖三(都會郡縣之/屬)
　　提要
　　　　(臣/)等謹案朝邑縣志二卷明韓邦靖撰邦靖
　　　　字汝慶號五泉朝邑人正德戊辰進士官至
　　　　工部員外郎是書成扵正德己夘上卷四篇
　　　　曰總志曰風俗曰物産曰田賦下卷三篇曰
　　　　名宦曰人物曰雜記上卷僅數頁下卷僅十
　　　　餘頁古今志乗之簡無有過扵是書者而宏
　　　　綱細目包括畧備葢他志多誇飾風土而此
　　　　志能提其要故文省而事不漏也然叙次㸃
　　　　綴若有餘閒寛然無局促束縛之迹自明以
　　　　来推為竒作固不虚矣明代闗中輿記惟康
　　　　海武功縣志與此志最為有名論者謂武功
　　　　志體例謹嚴源出漢書此志筆墨疎宕源出
　　　　史記然後來志乗多以康氏為宗而此志則
　　　　莫能繼軌葢所謂不可無一不容有二者也
　　　　前有邦靖自序又有康海序末有吕柟後序
　　　　及朝邑知縣陵川王道跋並文格髙潔與志
　　　　適相配云乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
朝邑縣志原序
余讀郡邑志盖將極天下之撰矣然益繁而不能詳晦
而不能白亂而不能理焉此安在於志耶夫志者記也
記其風土文獻之事與官乎是郡邑者可以備極其改
革省見其疾苦景行其已事察識其政治使天下為士
大夫者讀之足以興為郡邑者讀之足以勸而已然非
以誇靈勝之迹崇奨飾之細也而撰者之志每不皆若
此焉且何以觀也朝邑令陵川王君涖縣之明年以五
泉韓子汝慶所撰朝邑志刻成謂予宜序諸首予讀五
泉子之志異而歎焉曰嗟乎此吾五泉子之所以為志
也歟置縣沿革與山川故蹟官署諸事惟歸諸緫志此
天下之所通見而不能裁者斯予之所謂繁而不詳晦
而不白亂而不理者矣今畢以反之矣名宦所以志其
官師之行事人物所以備其豪俊之餘烈其恐猶有所
遺而未盡也括之以雜記開卷之際凡川源改革之異
文獻散失之舊皆縷陳而無憾矣使郡邑之志皆若此
其奚有不可也王君名道字統甫作縣而能先事于此
此可以徴其政也正徳己卯九月十又八日巳酉滸西
山人康海序
朝邑舊有志然不載髙御史及劉烈女事二人者代不
數人顧可弗録邪非也竒異如程濟善終如周彧寵任如
楊恭迺畧而不書沮水入渭盖數千歳近時迺徑入河
川源改革此其大者而弗著後之人何考焉他可知矣
縣尹陵川王君曰是志且不傳然烏可以但已邪迺以與
五泉韓子韓子於是乎編焉夫昔人之為朝邑志也豈
不自以為善哉然後之人迺有議而更之者豈非一人
之見有時而窮邪今之志如斯也夫今人之見猶昔人
也夫其繁簡取與之間其可議者吾不知其有㡬也後
之君子各以其所見删補而更正之猶今日焉斯為全
志矣豈不善歟今志凡七篇正徳己卯二月六日五泉
韓邦靖書
欽定四庫全書
　朝邑縣志卷一
　　　　　　　　　　　　明　韓邦靖　撰
　　總志第一
朝邑為縣起自西魏以據朝坂故名朝邑古為冀州之
地殷周時為芮國有大荔戎秦厲恭公伐大荔取其王
城築髙壘以臨晉國更名臨晉後晉奪河西之地乃以
屬晉魏獻河西之地于秦乃復入秦漢為臨晉縣𨽻左
馮翊有河水祠有芮鄉晉亦為臨晉縣又為左馮翊治
後魏分置南五泉縣隋置長春宫尋復為朝邑縣唐亦
為朝邑縣有河水祠西海祠武徳中析為河濱縣又為
河西縣以𨽻河中府大厯中復為朝邑縣𨽻同州迄今
因焉而以𨽻陜西西安府同州于天文為參之分野東
有大慶關又東至於河東為蒲州蒲州者山西屬州也
西有鐡亷山又西有髙陽城又西至于干興舖西為同
州北有長春宫又北有苦泉又北至於金水河北為郃
陽南有漆沮又南有太白池又南有麻子池又南至于
渭南為華隂西南有沙苑城又有九龍池戸凡八十二
里成化末歳大饑民多餓死又多亾去乃更為七十二
里正徳五年又去其七里今為六十五里云縣先在西
原上有相地者云城居髙而左下法不利知縣後其言
稍稍騐乃更移置原下然無城景泰初知縣申閏築焉
方三里有竒東門一西門二北無門南門一城中東偏
為縣衙縣衙南為西安行府府南為儒學文廟在焉儒
學南為按察分司西為布政分司布政分司北為城隍
廟城隍廟北為隂陽學及醫學倉凡三所一在縣一在
學一在城西原上壇凡三所社稷壇在城西北山川壇
在城南邑厲壇在城北草塲二所一在城西一在山川
壇東養濟院在城南教塲在城東桑棗園在教塲漏澤
園在山川壇南舖凡一十八所在城者一城西者二城
東者三城南者三城北者五西北者三社學凡三十所
一在城一在柳村一在新市鎮一在趙渡鎮一在趙村
一在南陽洪一在永興鎮一在大慶關一在白塚一在
龍池一在龍門村一在白村一在辛城寨一在兩女鎮
一在倉頭一在救駕莊一在許村一在顧現一在延夀
一在王家莊一在八里莊一在泊子村一在嚴伯一在
步昌一在苦泉鎮一在覇城一在小伏坡一在白池一
在小村
大慶關在縣東三十里即古蒲津關今設巡檢司𨽻潼
關衛又置税課局關東即黄河西岸岸去水不甚髙然
不溢他處或髙四五丈輒溢土人以為鐡牛鎮河故不
溢鐵牛者唐時鑄鐵為牛置河兩岸岸各四牛各重數
萬斤下為鐡山尾施鐡軸以繫浮橋旁置鐡人以象繫
牛宋嘉祐中河漲橋壊盡西岸牛於河元有僧懐丙者
乃為機法取牛河中已得三牛會有言取牛不難者丙
怒棄去後人用其法取牛然牛竟不出今西岸止存三
牛其一牛乃在河中始河漲時并壊岸元鐡判院仝僉
條築焉西北為大荔戎城即王城左𫝊隂飴甥與秦伯
盟於王城即此地後改為武鄉今廢唐𤣥宗過蒲關詩
云鐘鼓嚴更曙山河野望通鳴鑾下蒲坂飛盖入雲中
地險關逾壯天平鎮尚雄春來津樹合月落戍樓空馬
色分朝景鷄聲逐曉風所希常道泰非復候繻同
漆沮一名洛水自耀州同官縣來至朝邑東南三十里
入渭成化中乃崩入河水北有新市鎮宋元置税監又
有饒益寺寺中舊有藏春塢貯古名賢石刻今不存獨
殿壁上有宋賈炎諸人題名石金趙抃記曰左馮之東
南踰三十里縣曰朝邑由縣之直南林木蓊鬰小徑縈
紆約有十里有鎮曰新市鎮有寺曰饒益乃陜右之名
藍也路當秦晉要衝枕山河之形勢自唐宋以來名臣
賢士經由往返莫不脱駕投憩于此或題名于壁或留
詩于碑不可勝數前後主僧慮歳漫滅悉勒之于石寺
遭兵火焚毁殆盡如前人石刻往往埋沒于頹垣遺基
之下抃承乏命領鎮事至此恨不及見饒益全盛之時
實為不足每暇日命童僕事銛築搜抉于荆蓁瓦礫之
間雖獲名公大臣之行記詩刻例皆斷折訛缺讀之令
人悲惋即其稍完者萃而置之于藏春塢壁冀後之游
觀者興葺之不替然周覧環視必思其人焉時阜昌癸
丑九月初一日東萊新市監趙抃記
馬坊頭在縣西南十五里唐宋沙苑牧馬及上供牛羊
皆置監于其地
沙苑城在馬坊頭西廣可數十里即宇文泰敗髙歡唐
王重榮敗邠寧朱孜處今歡所種柳不存低凹處乃多
白楊
太白池在馬坊頭西南三里池周廻可十餘里洞然深
黑其上常有雲氣亦能致雨池中有大鼈嘗食飲馬人
以為神池北為蓮池麻子池在太白池正北五里池迴
長可二十里多蓮開花爛然映雲日池東南有安靖寺
唐𤣥宗祀汾時駐蹕寺中今殿前有大柏樹懸宋崇寧
中所鑄鐘九龍池在縣西南二十五里池東有覇城寺
寺東北有靈應觀仙人張三丰嘗憇觀中今為道會司
自九龍池東至于趙渡鎮漆沮經焉濱水皆種桃樹二
三月時兩岸桃花紛然三十里不絶
長春宫在縣西北原上後周宇文䕶所築隋文帝置殿
其上以瞰河華洛渭宫下花木四時茂盛如春故名長
春唐髙祖起兵太原西定長安休士於此東有金龍寺
僧會司在焉西有元王由義墓南有唐嚴譔墓墓旁即
譔祠
苦泉在縣西北四十五里以飲羊不羶南有唐同州刺
史姜師度通靈陂陂故溉田百餘頃今廢又南有元戈
平章甘社寨
金水河在苦泉東北五里自郃陽縣來舊嘗引水灌田
今廢北為夏陽即韓信木罌渡處
　　風俗第二
語曰至治之極國無殊俗今天子神靈海内一統烏有
所謂異俗者哉然閭閻趨向節序往來嬉戯之間則有
與他處異者秦民皆力農朝邑頗事賈婚姻論財仕者
尚廉有氣前輩盡然今少衰焉元日樹紙竿接天神以
麻縛木炭置門上云吉利二日婿往拜婦家五日以故
綵紙為婦人戊夜乃出婦人送窮二十三日置煎餅屋
上補天是日仍不得食米清明婦女盡出遊觀三日乃
已不得舉女工云即舉之且盲四月四日男女戴皂角
葉已頭痛五月五日六月六日七月七日九月九日迎
女之已嫁者臘月五日食五色煮豆豆者毒也食之已
五毒
　　物産第三
朝邑無他竒産産獨服食他處俱有者不載載其美者
多者果則瓜桃棃棗菜則韭蒜藥則麻黄甘遂香附枸
杞魚則魴鯉畜則羊服則木綿絲絲出南陽洪者斷則
易續引之則長
　　田賦第四
朝邑土田凡二萬四千一百四十九頃三十四畝户今
一萬二千九十八户軍二千三百八十七户匠三百六
戸雜役一百七十八戸餘俱民戸焉口凡六萬二千六
百二十七口秋夏税凡二萬七千五百石有竒草七千
三百六十束有竒木綿三千八十三斤絲綿六斤有竒
布九千七百三十三疋絹一百八十二疋此其以田賦
者其以丁賦者又有鹽鈔十有七萬六千八百四十貫
貫准銀三釐黄丹二千斤斤准銀七分綿羯羊二十隻
隻准銀六錢細辛一百三十斤斤准銀六分凡得銀五
百一十六兩有竒又有石青大材木炸塊木柴黄熟銅
山羊皮諸雜歲調多寡不同而力差不與焉𢎞治以前
丁賦力差供歲足則止不派故能以三十六里更用而
迭休之以後乃通取焉所以然者以用聽差者聴差者
差已足無差而聽差也聽差者官盡收銀而貯之庫上
戸丁九錢至七錢中户丁六錢至四錢下户丁三錢至
一錢畸零者丁一錢于是無空民矣
　
　朝邑縣志卷一
欽定四庫全書
　朝邑縣志卷二
　　　　　　　　　　　　明　韓邦靖　撰
　　名宦第五
朝邑幅員不及二百里東有鹽灘西有鹽池凹南有沙
苑皆不可耕可耕者纔十分之二三耳而又界河渭漆
沮三水者歲溢而善崩溢輒沒禾稼崩乃數十年不得
田以故朝邑民獨貧少生業夫其和來安養獨在縣官
耳縣官治績顯者洪武中則有縣丞卞禮宏建百規開
先來者成化中則有知縣李英然英善修舉喜用民當
其時聲名籍甚去之日民莫能思也𢎞治中則有知縣
蘇槃廉謹不擾庶㡬良吏近時則有知縣衛傑菲惡自
持取與峻潔他無録焉若夫元氏以往其或治績莫考
而名氏猶存茍非聞人碩士必其遺愛不忘用並書之
以垂不朽而教諭翟方附焉
晉歐陽建字堅石渤海人為朝邑尹
唐劉幽永(闕/)　　　　人為朝邑尉
季邠(闕/)　　　　　　人為朝邑尉
畢縣令名次莫考
元成好徳顔英俱朝邑知縣
明卞禮(闕/)　　　人洪武中為朝邑縣丞
李英河南祥符縣人成化中為朝邑知縣陞去
蘇槃河南南陽縣人𢎞治中為朝邑知縣罷去
衛傑山西夏縣人正徳五年為朝邑知縣致仕去
翟方山西榆次縣人成化中任儒學教諭善教朝邑科
目成化中獨盛甲午科舉六人庚子科舉五人
　　人物第六
賢人長者懿徳美行湮沒多矣豈不惜哉葢𢎞治中沮
水囓趙氏墓墓崩有石曰皇慶二年旌表孝子趙良
漢籍少公嘗脱郭解于厄吏人踪跡至少公少公乃自
殺以滅口
嚴譔唐則天時為詳審使活死囚八百餘人罷疑獄百
人又原不實者千餘姓譔善風角繼李淳風為太史令
占熒惑入輿鬼及諸張敗及諸陵墓事俱騐譔子向為
鳯翔尹有政聲
申屠思恭吕昂郭觚張元亨唐書云事親居喪著異行者
元趙良孝子
王亨為縣幕官亨孫由義至禮部侍郎歐陽𤣥王氏世
徳序曰亨為縣幕官持守端楷每與時尚同異遂棄去
不仕由義為徽政院都事能抑内侍節浮費為御史累
有獻替從幸上京抗章論衛士縱牧踐民田行營無敢
犯者又與時相爭江西行省戰功至相震怒不為動
明髙翔程濟楊景學馬仲昌洪武中俱以明經徴翔
有文學節行為監察御史髙皇帝甚眷注翔翔所論奏
無不關國家機事當上心者革除間文皇帝素聞翔召
翔將大用之㑹翔服喪服入見語又忤㫖乃殺翔族其
家沒入其産諸給高氏産者皆倍其税曰以世世怒罵
御史也御史親戚皆配為軍濟有法術為四川岳池縣
學教諭岳池去朝邑數千里濟寢食俱在朝邑而日治
岳池學事不廢革除間上書言某月某日西北方兵起
朝廷以為非所宜言繫至京召入將殺之濟叩頭曰陛
下幸囚臣期而無兵臣死未晩也遂繫濟詔獄已而兵
果起乃赦出濟更以為軍師䕶諸將北行與靖難軍先
鋒戰於徐州大捷會曹國公師退文皇帝至江上濟逃
去不知所終始徐州捷時諸將乃樹碑載戰伐次第及
統軍者姓名濟一日夜往祭碑人莫測其故後文皇帝
過徐州望見碑顧左右曰碑者何也或以狀對上大怒
趣左右椎碑一再擊遽曰止止為我録碑來乃按碑族
誅諸將無得脱者濟姓名正在擊處得免濟曩者之祭
葢禳之也楊景學縣丞馬仲昌大理寺左寺丞
李濟樊冕蕭斌劉讓上志家君紹宗馬驤王卺房瑄韓邦
竒韓邦靖牛斗王朝瑬俱登進士李濟官至左副都御
史一統志云濟才敏學優歴官守法樊冕官至河南㕘
政先為都給事中吏部擬冕户部侍郎英廟方嚮冕曰
樊冕豈户部邪可吏部侍郎無何英廟晏駕乃不果用
蕭斌至通政管易州柴厰保定府志稱其廉謹自守劉
讓至知府讓有氣先為戸部主事監太倉與内臣爭席
相惡乃謫東萊通判後為永平府同知永平府志稱其
剛斷家君紹宗至福建按察司副使上志馬驤俱知縣
王卺至郎中倜儻任豪數有論奏房瑄至按察使瑄先
為郎中上疏論時政時人稱焉今家任丘韓邦竒至僉
事韓邦靖至員外郎皆家君福建副使子今俱以罪譴
為民牛斗今養親王朝瑬今依親韓邦靖曰𢎞治中教
諭西蜀李君志朝邑其稱家君曰登進士仕至福建按
察司副使居官有為執法平恕閩人思之成化中為刑
部郎中朝廷有大獄擇公正官鞫之僉推公初往真定
再往大同曲直允合上心𢎞治初元上疏論時政多所
允俞云
楊仲貞吳塤唐彛倫楊恭王翼趙整歸儒李睿王福馬
駿王剛楊茂王孜王恪安永周道張玘王禮翟温王質
楊禮趙衡靳能陳善雷嚴周易韓倫楊珪趙鼒劉偉靳
時熙安才孟熊郭鼐張磬劉永張珣梁文盛雷爵李貞
蕭鵬周瑄李䕫仇昉于章雷霓楊煥楊友黨爵東陽韓
邦彦程範王朝雍雷子質孟填樊得仁俱鄉試舉人楊
仲貞楊禮張磬仇昉俱至教授磬淳潔業尚書進士甚
精吳塤府照磨唐彛倫王翼歸儒楊茂王禮靳能韓倫
安才郭鼐李䕫党爵俱知縣倫剛介有行鼐治曹縣曹
縣志稱其吏人畏服楊恭至陜西左布政使宣皇帝時
恭謁吏部言事稱㫖即日召見上以恭言事有才而見
又容貌偉甚乃敕吏部與恭左布政使部尚書言左布
政不缺員缺獨陜西恭不得往上曰朱買臣獨不為㑹
稽邪恭奚不可陜西遂授恭恭頓首固辭上曰吾知若
辭布政矣顧陜西鄉里撓而法耳乃令恭得便宜治事
而賜免死劵十道又以子剛為錦衣指揮始恭行時入
謝知縣知縣不為禮既得選乃令從者不得言布政衣
故破衣納憑劵破囊中置驢上騎往見知縣知縣不知
恭已得布政又為陜西勞之曰楊進士甚勞苦所得何
官邪恭曰比知縣差大耳知縣素易恭聞恭言遂怒曰
若言官大豈為布政邪縱布政將如朝邑知縣何恭笑
曰安知非布政邪縱布政將朝邑耳乃徐徐出其囊中
憑劵乃陜西布政也一縣人盡驚知縣卒得罪去趙整
至監察御史周道至僉事道中式時驛歸將渡渭一婦
人從後呼之婦人曰君騎卒妾子也妾寡居待此子以
生念其當渡渭故追視之耳道惻然舎騎步歸後為御
史征雲南夷總兵官餽貨寶㡬千金道却之又為山西
僉事有惠政卒于官喪出民遮道哭奠三日不得行李
睿不仕王孜翟温俱衛經歴王恪都司斷事王質趙鼒
雷嚴楊友俱教諭趙衡陳善劉永俱訓導楊珪至太僕
寺丞珪喜修廉隅飾儀度尚退不干教授禮子劉偉至
知府以厚徳稱先為文水文水刁悍劇縣偉不嚴而治
梁文盛蕭鵬至知州雷爵張珣至府同知李貞周瑄雷
霓于章俱至通判爵珣俱純篤廉謹至老不踰珣先為
通判時吏部舉天下廉有司二十人珣與焉時人榮之
楊煥韓邦彦今任知縣邦彦家君福建副使子王朝雍
雷子質程範樊得仁孟填今舉進士朝雍郎中卺子範
縣丞珏子餘未仕卒靳時熙知縣能子
喬誠許清黄秀孟濟張亨張璟秦禮席慶仇約石秀李
珍薛義李蓁馬恭張翼党聦李敬李時楊濬楊寶孟震
王臣趙璞馬賢唐通馬充韓威上忠楊銘周瓉王瑾劉
紹翟祥暢廣程珏吳珦張輔李聦王純翟景陽王訥馬
因吕聦王鋭孟奎尚貴馬輅俱歲貢喬誠至山西㕘政
一統志云誠處心忠信措事寛平許清至知州黄秀孟
濟秦禮石秀張翼楊濬王瑾暢廣俱知縣張亨王臣俱
判官張璟楊銘李珍薛義趙璞唐通韓威周瓉俱訓導
馬恭程珏李時上忠劉紹俱縣丞紹知府讓子党聦李
敬俱衛經歴楊寳州同知馬賢府照磨馬因州吏目餘
不仕卒
尉能吏員至光禄寺卿禮部右侍郎能有廉操歴官不
營産業卒賜諭祭
尉遲閏王式賈訥仇名善俱洪武中以人材徴閏至通
判王式賈訥至知府仇名善至知縣
周彧洪武中上書求仕進上召與語大悦乃授觀察使
彧舉劾無所避于是百僚皆畏觀察使俄遷吏科給事
中同東宫治秦邸獄歸乃陞通政使以讒下獄籍其家
得衣一襲俸米數升上召問曰通政官尊禄厚何大貧
邪彧叩頭曰臣以草茅待罪九卿自知無功能不稱任
使所得俸不敢盡受皆歸之官耳已而通政司乃上彧
所歸俸金上知枉赦之因賜錦衣二襲寶鈔若干彧殁
上嘆曰周彧難得朕用之不盡其才也
劉偉田隆王朝璽蘇民望皆親䘮廬墓三年偉仕監察
御史璽望今納銀為監生
嗚呼節義人之大閑也豈非人之自立于世者歟吾觀
世之達人通士號稱知道翩翩然以自異于世夫其日
日稱説仁義不離口其自負豈在婦人女子下哉然竊
觀其所以不逮逺矣吾邑有劉烈女者龍門村人女也
成化中父母許婚楊氏楊氏子死女乃素服涕泣不食
將臨其夫喪家人咸非笑之有舉人偉者女族兄也女
往質焉偉曰汝所為誠是奈世俗何女曰吾所為求是
而已矣奚以世俗為然家人竟止女不得往臨其夫喪
女乃自縊死嗚呼斯人者盖所謂建諸天地而不悖質
諸鬼神而無疑百世以俟聖人而不惑者也嗚呼烈矣
節婦則尉太淑人薛氏韓氏宜人張氏馬宅妻王氏張
三妻師氏王亨妻靳氏韓廸妻楊氏楊質妻張氏韓繼
宗妻雷氏
　　雜記第七
漢莊熊罷言臨晉民願穿洛以溉重泉以東萬餘頃使
鹵地誠得水可令畝收十石于是發卒萬餘人穿渠引
洛水至商顔下
唐太宗貞觀四年駕幸鹽池經朝邑賜朝邑民今年田
租
國朝正徳庚午朝邑民周雄言朝邑縣東北故有鹽灘
萬餘畝近年河水淤漫頗堪耕種當同常田徴税巡按
御史王廷相議曰朝邑鹽地雖暫堪耕種難保將來若
便同常田徴税將貽禍無窮乃不徴今鹽田果不可耕
如御史議云
正徳戊寅朝邑民張某言朝邑太陽諸里民田圯于河
㡬萬餘畝乞議處田税巡撫都御史鄭公移縣視狀知
縣陵川王君請曰誠如民某言所圮田税宜從輕額都
御史可其議于是田以糧折布者凡若干畝
關中南有肴函之固北有蕭榆之塞西阻棧道東據黄
河古稱四塞之地故曰秦得百二焉然河自夏陽而比
兩岸山嶺峻複不可以師夏陽而南經朝邑至潼關凡
百里率平曠易渡故漢祖往來關中嘗由臨晉而七國
謀反亦欲由臨晉入兵是朝邑者關中之隙道也故一
方不戒三險俱失矣
正徳己卯知縣陵川王君言朝邑為山陜要衝與蒲華
等然朝邑獨無驛所又近時河南應驛者率避潼關而
之朝邑遂為三省之滙朝邑民不任供送于是巡撫都
御史鄭公下其事乃以郃陽馬騾二十夫百人澄城馬
騾十有五夫八十人協濟朝邑
　
　
　
　
　
　
　
　
　
　
　
　朝邑縣志卷二
朝邑縣志後序
右朝邑志七篇工部員外五泉韓汝慶之所編也紀録
質實而文彩煥炳可誦其𫝊人物説髙翔程濟及烈女
劉氏事婉乎若覩其人真足以㢘頑而立懦不可謂無
筆力也而襍記一篇又多政事利害所關以示後之為
朝邑者何惑焉其餘五篇事雖不異他志而紀例亦自
殊稱為簡確之編信矣然則陵川王君純甫知是邑而
刻此編人雖曰不良於政則吾不信也正徳己夘秋七
月卄二日賜進士及第翰林院修撰儒林郎同修國史
經筵講官高陵吕柟書
朝邑縣志跋
道始至蒲臨河而西望朝邑即壯其山河之美比入境
左唐關右隋宫盡覧其古跡之勝比入郭閭里輝聨後
先掩映則又嘆其人物之秀且盛而果非他邑比也顧
其邑志繁蕪汙穢不足以彰往而詔來道乃請諸五泉
韓先生作此新志焉其視舊志雖省三之二然而爬羅
剔抉昭昭乎可激勸于人者不啻加千百也既而又得
對山康先生涇野吕先生序諸前後則斯志也滋可𫝊
諸木以為斯邑實籍矣若夫企先賢而思齊覩名宦而
思政慨風俗而思易移觀利病而思興革則又後之有
志者事也于道何有哉時正徳己卯九日吉旦知朝邑
縣事山西陵川王道跋
