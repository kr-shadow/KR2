#+TITLE: 中州人物考-清-孫奇逢
#+DATE: 2016-06-11 12:21:37
#+SOURCE: github.com/kanripo/KR2g0047 master d9d856b6                
欽定四庫全書　　　　　史部七
　中州人物考　　　　　　傳記𩔖三(總録之屬/)
　　提要
　　　　(臣/)等謹案中州人物考八卷
　　　國朝孫奇逢撰奇逢字啟泰一字鍾元容城人
　　　　前明萬厯庚子舉人入
　　　國朝年八十餘乃卒是編乃其移居河南蘇門
　　　　山時所作備載中州人物分為七科一理學
　　　　二經濟三忠節四清直五方正六武功七隠
　　　　逸而文士不與焉盖意在黜華藻勵實行也
　　　　所録皆明人惟忠節之末附元蔡子英一人
　　　　人各為𫝊贊多者連數紙少或僅一行云無
　　　　徵者則不詳不以詳略為褒貶也後一卷曰
　　　　補遺曰續補不復以七科標目盖不欲入之
　　　　七科中故托詞于補續云爾然猶與七科一
　　　　例雖布衣亦以公稱最後有名無𫝊者三十
　　　　四人則直書其名矣其贊恕于常人而責備
　　　　于賢者頗為不茍惟張玉𫝊贊最為紕繆考
　　　　玉以元樞宻知院叛而歸明而奇逢以為善
　　　　擇主是唐六臣奉璽歸梁皆善擇主也玉後
　　　　輔佐燕王稱兵犯順歿于鐵鉉濟南之戰而
　　　　奇逢以為得死所是李日月助李希烈隕身
　　　　鋒鏑亦得死所也且蔡子英義不忘元間闗
　　　　出塞卒歸故主奇逢既列之忠節而復奨玉
　　　　之叛亂不自相矛盾乎至薛瑄本河津人李
　　　　夢陽本慶陽人牽合歸之中州又其末節矣
　　　　奇逢雖以布衣終而當時實負重望湯斌至
　　　　北面稱弟子其所論著頗為世所𫝊誦非他
　　　　郡邑𫝊記無足輕重者比故存其書而具論
　　　　之俾讀是編者知其瑕瑜不相掩焉乾隆四
　　　　十三年六月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　中州人物考卷一　　　　　容城孫竒逢撰
　　理學
　　　曹靖脩端
端字正夫澠池人永樂戊子舉于鄉學者稱為月川先
生天資頴異造詣篤實教人務躬行實踐日事著述寒
暑不輟坐下足兩磚處皆穿其專靜如此事父母最孝
及遭喪五味不入口寢苫枕塊始終不易既塟廬墓六
年不用浮屠巫覡嘗詣縣上書請毁滛祀年荒勸賑存
活甚衆父好善信佛及聞端言聖賢之道即從之于是
作夜行燭一書與父誦之其言曰佛氏以空為性非天
命之性人受之中老子以虛為道非率性之道人由之
路其言甚精為霍州學正十餘年士子皆服從其教郡
人亦皆薫陶而化方岳重職不敢以屬禮待至其郡必
敬謁之凡考校諸庠生必請端主其去取後以憂去起
復改蒲州學正再踰年端考績京師蒲諸生走詣闕爭
留上以霍䟽先上得允又六年竟終于霍一郡人罷市
巷哭童子亦悲泣其德化感人如此後諡靖脩有四書
詳説太極圖通書西銘釋文孝經述觧性理文集儒家
宗統譜家規輯畧存疑録等書薛文清賛曰質純氣清
理明心定篤信好古距邪閑正有徳有言以淑後人羙
哉君子光輝日新正德中大司馬彭澤稱端為本朝理
學之冠又舉從祀孔子廟庭
　野史氏曰月川倡理學于永宣之際以太極為立本
　而求至乎聖人之道以㕘天地惟此心而謂心非血
　氣兩言者濓洛遺㫖也或但稱實學而不察其宗要
　亦未為定論嘗取濓溪作拙賦以見意因以拙巢名
　其讀書之室薛文清為之記新安孟化鯉又為月川
　祠記文集散失今止得其太極圖説觧序可見其大
　端矣
　　　薛文清瑄
瑄字德温號敬軒原籍山西河津人祖仲義通經史值
元亂教授鄉里不求仕進父貞洪武初領鄉薦為眞定
元氏教諭尋改鄢陵母齊氏夣紫衣人謁見而生瑄初
誕肌膚如水晶瓶五臟皆見家人怪之欲不舉祖聞其
啼聲曰非常兒也乃舉育之自㓜書史過目輙成誦端
重不為兒嬉年十二時元儒魏范諸公以御史謫戍父
延與講論經史名理退謂人曰聖門有人矣結為小友
不敢以師自居瑄自是厭科舉之學慨然有求道志精
思力踐動必質諸書一有不合終夜反側不寐永樂己
亥從父司教鄢陵時例乏科貢職教者充戍父慮之強
瑄應河内鄉試遂中永樂庚子第一明年辛丑登進士
第學士楊文貞士竒欲舘之訓諸子瑄固辭居父䘮服
闋願就教職㑹宣廟思得良憲臣振勵風紀選擢雲南
道御史出監湖廣銀塲一日時相三楊欲識其靣令人
要之晤瑄辭云職在糾劾無相見禮三楊嗟嘆焉手録
性理大全晨夜誦讀潜思密玩值雪盈尺不輟有得秉
燭疾書或通宵不寐正統改元初設提學憲臣吏部尚
書郭公璡薦瑄提學山東瑄欣然就之曰此吾事也首
以朱子白鹿洞學規開示學者每誨育生徒先力行而
後文藝隨其才器成就之諸生感慕呼曰薛夫子時中
官王振用事問三楊吾鄉誰可大用者皆薦瑄因召為
大理寺右少卿尋轉左三楊以用瑄出振意欲瑄一見
振瑄正色曰安有受爵公朝拜官私門耶一日㑹議東
閣公卿見振皆拜一人獨立知為瑄也振連揖之自是
銜瑄矣㑹有指揮某死振姪王山欲娶其妾其妻不可
妾因誣妻毒殺其夫都察院問已誣服瑄為辨寃駁還
至三都御史王文大怒承振風㫖劾瑄受賄出人死請
廷鞫振曰是固應死詔縛詣市殺之門人皆奔走哭瑄
神色自若曰辯寃死亦何愧乎持周易讀不輟瑄將刑
振有老僕大哭厨下振問之對曰聞今日薛夫子將刑
故也振聞而意觧有兵部侍郎王偉申救遂免瑄家居
六年造詣益䆳江陜弟子來學者百餘人洛陽閻禹錫
徒歩來學及别瑄送至里門告之曰以居敬窮理為要
正統乙巳以給事程信等薦起為大理寺丞景泰初懇
乞致仕學士江淵疏留之明年陞南京大理寺卿守備
中官興安袁誠時無抗禮者瑄至安謂人曰此與王振
作對頭者何可屈耶午節饋扇瑄曰此朝廷禮不敢受
又中官金英過南京公卿俱餞江上瑄獨不往英至京
言于衆曰南京好官惟薛瑄耳御史劉孜薦瑄粹學飭
躬進無所求退無所累君子之儒不宜閒逺乞召供舘
閣之職上曰内閣本朕簡任非人所得薦不允壬申秋
召至京復為大理寺卿是嵗年近七十復乞致仕不允
英廟復位以禮部右侍郎兼翰林院學士入内閣一日
召入便殿上方燕服瑄不入俟上易服乃見時有矜迎
復功者瑄曰許魯齋不陳伐宋謀凡事取必于智而不
循天理之正非聖賢之學也尋命主考㑹試録首序以
正學復性為言或請易曰平生所學惟此事竣轉左侍
郎曹石用事遂引疾致仕石亨來視疾曰先生既不留
願為先生請勅即家塾敷教且有以資飬瑄曰昔許魯
齋去元世祖賜勅書為教魯齋懸之屋梁終不以示人
若資其飬曷若不辭官耶亨嘆息而去居家八年四方
學者從遊甚衆瑄隨其所寓圖書箴規所在左右手不
釋卷凡辭受取與必揆諸義一毫不茍晚年玩心髙明
黙契其妙有不言而悟者嘗為詩曰七十六年無一事
此心惟覺性天通所著讀書録行于世河汾集藏于家
忽遘疾衣冠危坐而逝時風雷大作白氣上升天順甲
申六月十五日也年七十有六贈禮部尚書諡文清成
化間國子監丞李紳𢎞治間兵科張九功俱請從祀隆
慶辛未允議從祀孔廟
　野史氏曰文清之學端亮嚴峻俗士不敢入邪説不
　得亂居然一代之宗
　　　閻御史禹錫
禹錫字子與洛陽人負氣自許不肯脂韋世俗亦不事
邊幅與物無忤童時頴敏讀書日記萬言長博極羣書
純孝九歲時哭其父幾至㓕性正統甲子年十九舉于
鄉明年授昌黎訓導丙寅以母䘮徒歩歸廬于墓終制
有強暴見化白蟻出集之應有司以聞詔旌其閭既而
聞河汾薛文清瑄講明濂洛關閩學遂謝舉業去洛從
之遊得其大指而歸以考功員外郎紀振薦為開州訓
導遂以其所得為教四方從者日衆學舍幾不能容州
之民無少長皆化之曰無取閻先生所刺也稍渉不義
即相誡曰毋令閻先生知之正身飭行望者消釋人以
比司馬端明之在洛云天順丁丑時李賢王翺姚䕫相
繼薦為國子學正尋陞監丞諸生之事干謁者悉不得
行不遂者或以賈怨癸未謫徽州府經歴諸生詣闕奏
留者至再甲申陞南京國子監助教復轉監丞掌京衛
武學事世禄子弟悉知讀書由禮登科甲者相望而中
外擁貂蟬握虎符號為儒將者亦多出其門四典文衡
尤號得人乆之聲望愈隆超拜御史提督畿内學校禹
錫慨然有造就人才之志勵名節敦士風抑詞章之習
明本原之學取周子太極圖通書為士子講明之一時
人士皆粗知性理又疏場屋數十弊陳之皆賜施行時
論稱快焉世方仰其有為成化甲申無疾正衣冠而逝
公卿大臣多惜之士子如失所怙恃宦遊三十年清苦
蕭索如呉隠之毎去任囊無一錢如劉寵死之日家計
如黔婁其文武門人及故屬吏相與賻而殯之所著述
甚富有自信集晦菴要語二程全集薛文清公讀書録
河汾詩文司馬法呉子註觧孫子選註武學詞範行于
世
　野史氏曰邇來學人有言許平仲其宋之朱元晦乎
　薛文清其今之許平仲乎公從遊文清之門而正身
　飭行明習本原之學俾一時人士粗知性理此其所
　得之大㫖可知已
　　　白太僕良輔
良輔字堯佐洛陽人喜讀性理諸書景泰二年進士初
請業河東薛瑄瑄不許良輔乃置十脡肉為䞇跽于門
日昃不返肉色變而良輔貌愈恭瑄以其誠遂延置弟
子之列居歲餘卒受其業歸拜監察御史按治晉陽秦
中俱有名迹遷太僕寺丞尋轉卿天順中卒于家所著
有太極觧律吕新書釋義中庸膚見若干卷當疾革以
書授畢亨畢亨傳于洛其後言性學者多宗白氏
　　　方教諭泰
泰字時盛新安人舉于鄉任邢臺縣教諭少讀書即知
向道及長教授生徒喻以中庸奥㫖慕薛文清瑄之為
人著續讀書録三卷鄭瑾輩皆以理學出其門
　　　許莊敏誥
誥字廷綸靈寶人襄毅公進次子生而岐嶷不羣十歲
能屬文𢎞治乙卯與弟讃同舉于鄉己未成進士授户
科給事中奉命清理延綏倉場有苖中官者督三邊貪
縱罔法誥即劾其狀邊人懐之正德初以舊德遺老起
父進為大司馬誥例宜避言路改翰林院檢討逆瑾欲
納交誥與之絶瑾大怒矯詔黜進籍罰邊儲三百石竄
誥廣西全州判官欲置之死歴險冐瘴與魑魅伍挺挺
無戚容㑹奔父䘮服除即絶意仕宦逖覽潜脩受徒講
道若將終身焉乆之當路交薦以誥探賾研㣲見道淵
邃可備顧問時有詔守正不阿為逆瑾所斥者録之起
誥為尚寶丞復疏病還里居十餘年世廟改元復起南
京通政司㕘議時講學者北稱函谷南稱陽明誥入南
都咸就席問難輔臣薦誥宜充經幄改侍講學士為經
筵講官上緝熈聖學四事一曰則圖書以明道原二曰
主聖經以求道是三曰辯諸儒以祛道惑四曰屏雜説
以防道害其于進講多所剴切古昔興衰治忽之際如
指諸掌帝皆虛懷聽納益加眷注尋擢太常卿掌國子
監祭酒事誥奬風節抑華競以經世為士筌尊德為學
軌人士翕然化之太學生有遐方旅櫬者幾三十人誥
購地塟之復賑衣食不給者數十人奏罷教職不稱者
二人及劾勛戚習禮不律者一時成均肅然先是文殿
左室列三教之師像帝欲從古易以木主誥以所著道
統書上之帝悦即撤其舊像立皇帝王師八主南向周
孔二主東西向命輔臣與誥九人瞻拜主前靣諭之曰
朕奉先聖先師于此庻幾敬慕以遜志于學卿等其罔
朕棄誥衍喜怒哀樂章入講帝謂誥欲以一人之情通
天下之情所言良是尋擢吏部右侍郎時天下入計誥
門户清肅人弗有私謁者乃具奏以戒諸司帝從之復
上疏乞休帝不允擢南京户部尚書倉場經費多所裁
省復上疏乞休帝以留都國計非誥不可不允㑹將入
朝疾作卒年六十四贈太子太保諡莊敏學者稱為函
谷先生誥天性孝友仁厚敦重人倫以身率世不數數
于人惟以踐諸實行達之世務為學嘗曰聖賢所傳心
法六籍所遺訓典要在用世綏人耳茍無益于時文將
奚為所著有綱目前編圖書管見道統源流詩考易㕘
春秋易見中庸本義太極論性學篇等書儀封王廷相
論曰莊敏論太極曰氣理兼備不渉于無論性曰理氣
渾全本無支離俱不可專以理言卓乎命世之見矣
　野史氏曰莊敏公立朝風裁難進易退便是聖門家
　法至其所學以踐諸實行達之世務為主尤為𦂳切
　眞是有體有用余嘗謂學有共觧有獨觧言前人之
　言行前人之行衆聞而安之耳目不驚此共觧也言
　前人之所未言行前人之所未行羣起而攻之翻駁
　成案此獨觧也獨觧非深造自得獨闢心靈未易言
　函谷與陽明並峙南北而陽明以紫陽忠臣犯大難
　公又欲問宋儒除去形氣要那神與性理何處安頓
　斯言出其不為曲儒之訾議也者幾希
　　　何文定瑭
瑭字粹夫河内人𢎞治辛酉鄉試第一壬戌進士由庻
吉士歴官禮部侍郎贈禮部尚書諡文定學者稱為栢
齋先生生而端凝不事嬉戱人謂為癡兒七歲時入郡
城見家有彌勒佛塑像乃抗言請去之人皆大駭十九
以聖賢之學自勵嘗聞許文正薛文清一言一行或得
其遺書則欣然忘寢食官庻吉士閣試克已復禮為仁
論有曰仁者人也禮則人之元氣而已則見侵于風寒
暑濕者也人能無為邪氣所勝則元氣復元氣復而其
人成矣識者謂與伊川顔子所好何學論同逆瑾煽虐
一日贈川扇于諸翰林有入而跪見者瑭獨長揖瑾怒
不以贈受贈者復跪謝瑭正色曰何跪而又跪也瑾大
怒詰其姓名前對曰脩撰何瑭知必不為瑾所容乃累
疏致仕後瑾誅復原職以經筵觸犯忌諱謫同知開州
脩黄陵崗堤岸成晉東昌府同知即乞歸肅王嗣位起
提學山西以父憂不果再起提學浙江敦本尚實士風
丕變未幾晉南京太常少卿與湛甘泉郭杏東脩明古
大學之法學者翕然宗之歴工户禮三部侍郎晉掌南
京都察院事竟不就是時南有王姚江北有許函谷皆
以道學名于時瑭獨黙如日事二親供菽水率子姪後
進以脩孝弟忠信非義一介必嚴兩執親喪皆哀毁瀕
死數四若不能更生門人請梓文録曰聖賢之道昭在
六籍如日星後學愧不能知而行之自宋以來儒者之
論方苦太多此吾之所懼也家居十餘年薦二十餘䟽
嘉靖二十二年九月二十六日夜半有星隕于郡城西
流光如書是夜疾革年七十歲有栢齋集十二卷行于
世
　野史氏曰公生平不屈逆瑾進退有道以德行自負
　耻列文學科其詩不必法唐文不必法漢議論彷彿
　宋儒殆庻幾乎躬行君子也不事著述且不欲梓其
　文録謂自宋以來儒者之論方苦太多吾之所深懼
　也斯眞見道之言與説者謂當以顔閔無所著作想
　像先王闇然自脩絶去表暴為名之意此近裏著已
　之儒也
　　　周御史道
道字大經號竹溪懷慶衛人師事何文定以嘉靖丙戌
進士擢御史廵按宣大時大同逆璫成擒人情洶沸道
請戮元惡餘罔治軍民帖然肖其像于太平樓祀之駕
南狩選科四人扈從道與焉途次劾大將軍等甚為璫
人所擠
　　　婁知縣樞
樞字子靖號榖原懷慶衛人師事何文定嘉靖乙酉領
鄉薦㑹朝紳議禮各樹幟不相下又議王陽明之學且
為洛蜀黨樞著克伐怨欲四章為陸司成林少司成心
折及授廣宗令劉撫軍籍民樞謂擾民上鄉兵議劉面
從實心銜之適樊直指問安民去貪之畧樞應以所令
勿反所好作去甚論刺之樊大恨以事褫廣宗民肖像
祀之
　　　劉副使涇
涇字次山懷慶衛人嘉靖丁未進士由庻吉士改御史
授太守歴鳯翔登州兩郡歴官憲副文定門人嘗刻其
集能倡明師説于先生之學可稱入室
　野史氏曰周婁劉三君生同地學同師其實心任事
　亦同也文定學以躬行為主三君子可謂能守師説
　　　王布政尚絅
尚絅字錦夫郟縣人生而頴異五歲讀孝經七歲日記數
百言或謂曰子後當及第乃應之曰讀書寧止為榮進
已耶自童穉時已立志為聖賢之學比長盡通五經諸
子尤䆳于三禮年十八以儒士舉于鄉壬戌成進士授
兵曹有賢名調吏部歴稽勲騐封兩司值尚書張綵依
阿逆瑾勢熖薫灼毎有私屬輙以正對且反覆理諭綵
不堪甚銜之不閲月綵坐瑾黨伏誅䆳菴楊公為尚書
絅議論亦多不合遂乞補外出為山西㕘政疏請侍飬
家居十九年樂道安貧飬親教子于蒼山谷中築讀書
臺飬粹迎虛隨意所適起四川㕘政不赴再起陜西以
母命就道時陜西值邊警邃菴自冡宰歸即復起為總
制三邊見絅喜曰吾今日乃知王錦夫也即以兵柄付
之不閲月奏㨗邃菴特疏以薦未幾聞母䘮奔歸起復
適歲大饑奏救荒十三事復除山西㕘政遷浙江右布
政使廵按御史李佶以不行磬折之禮妄摭論列絅曰
御史為朝廷耳目之官乃怙勢凌人尚可仕乎遂棄官
歸吏部奏李佶職在激揚論事不實王尚絅宜照舊供
職乃復移檄起絅于家督促再三次年始入浙卒于官
所著有蒼谷集十二卷行于世學者稱為蒼谷先生武
進薛應旂曰蒼谷文追秦漢詩逼蘓李一時藝林咸稱
作者然實非先生之所尚也先生平生毎右兩程而左
三蘓崇理學而鄙詞翰使假之以年當必有繼往聖而
開來學者而世顧以功名事業期之又豈足以知先生
哉
　野史氏曰當時推理學者必以公與何文定為首稱
　謂王浚川李空同何大復孟有涯諸公乃文章氣節
　之士夫文章何妨于理學而理學不專在文章如躭
　于文章則一文章士而已矣節義何妨于理學而理
　學亦不專在節義如躭于節義則亦一節義士而已
　矣公生平立節固其所長而文章非其所短終不肯
　以一節著者則學問之所得深矣知廉勇藝而文之
　以禮樂到文之之時豈復有知廉勇藝之可名夫子
　所云禮樂即夫子所云好學歟
　　　崔文敏銑
銑字子鍾一字仲鳬安陽人也父陞㕘政廉謹有聞母
李淑人之娠也芝産門閾及月夢蛟龍寤而生銑啼聲
洪亮風骨岐嶷見者異之十歲從父延安授四書毛詩
明年從諸儒官講太極圖通周易𢎞治十一年舉于鄉
入太學與三原秦偉馬理髙陵吕柟榆次冦天叙林慮
馬卿同邑張士隆相友約明經脩行毋慕髙虛毋泥訓
詁其志毅然以洙泗為師十八年舉進士改庻吉士正
德二年授翰林編脩預校敬皇實録三年㑹試為同考
宰執欲私其子以托銑銑不可宰執惡之㑹逆瑾竊政
銑見瑾又不屈瑾怒謂其黨吏部尚書張茞曰翰林白
面後生輕薄如崔銑尤甚欲重罪之茞不可是歲實録
成瑾偽傳上㫖詞臣未練政體各加俸一級調郡屬州
縣銑改南京吏部主事五年瑾誅召還史職踰年㑹試
再為同考時輔臣治文藝銑上書勸以及時悟主薦賢
救民理財强兵無事瑣末懇懇千萬言九年掌廷試卷
充經筵展書㑹講官有他故即代之明年御史王廷相
下獄瀕死亟詣執政力救出之十一年經筵講説命啟
上以擇相輔德納誨去䜛頑戒逸豫時權倖錢寧廖鵬
在側大銜之冬歴三考轉侍讀十二年春罷經筵引疾
求去不許二月復為㑹試同考事竣懇請而歸是年作
後渠書屋董耕授徒刪定二程遺書作郡志未幾罹母
艱三年食粗異寢嘉靖即位輔臣諫官交薦起脩武廟
實録兼侍經筵進講論語開陳治本啟沃懇切擢南京
國子祭酒諸生相顧曰吾軰得師矣銑開誠心崇正義
明條教嚴祀事正文體奬雋彦警輕惰戒㳺戲清廪餼
革蠧耗日衣冠坐東堂諸生朝夕問難銑響答不倦周
貧佚老問疾賻䘮士林大悦三年議大禮銑抗䟽勸上
勤聖學辯忠邪以回天變自分必被逮已而報休銑曰
天恩蕩覆見老親幸矣諸生愕然如失怙恃設帳為文
贈曰忠孝兩全出處守正銑行不役一夫囊中無江南
一物惟擕古書數篋耳公卿及諸生送者千餘人從而
渡江者又千餘人羣拜澘然淚下銑乗醉登舟歌曰故
園菽水知堪飬㨗徑南山保未曽歸見父母愉愉如也
日讀書洹上折衷羣言明年喪内不復娶四方學者雲
集銑教以硏經飭行曰道在五倫學在治心功在愼獨
論學曰古之好異者以明志今之好異者以昩心夫正
物之謂格至理之謂物今之異言也然則心當何功而
至善有别名乎聖賢之道如日月五星然輒求異而不
求其所循與否祇以抗名華世而已非昩其心與孟子
曰良知良能心之用也愛敬性之實也本諸天故曰良
今取以證其異刪良能而不挈非霸儒與論讀書曰讀
經見諸行事因事騐其經㫖是故卒至不駭可以即變
矣邇言不狎可以出令矣小物克愼可以舉大矣僕婢
服義可以使民矣日誦六經不力行則得其字爾五年
罹父艱哀毁更甚既禫著松窻寤言中庸凡演大學全
文又著士翼政議中説考文苑春秋十八年春立皇太
子上愼選宫寮起銑詹事府少詹事兼翰林院侍講學
士尋進南京禮部右侍郎署户部篆清耗釐弊無何入
賀聖夀聖節部例公贐悉拒不受時有風霾之變銑自
劾温㫖慰留冬過家疾作杜門調攝著讀易餘言已病
劇不克南行議乞休未果遂卒年六十四贈禮部尚書
諡文敏
　野史氏曰文敏端嚴抗爽言動有矩無世俗依阿態
　人擬之程正叔余過滏水張湛虗司馬亟稱其人與
　學余讀其集簡勁峭直意之所是不以人毁之而沮
　意之所非不以人譽之而寛殆所謂獨立不懼獨行
　不搖者與夫子不得中行而思狂狷正為其不隨流
　俗而孤行一意文敏其聖門之狂狷乎陸王學術具
　在天下後世文敏詆其為偽儒為霸儒不肯一語敷
　同不無已甚然亦各就所見而駁之于異處正好着
　眼第看果謬于聖人否殊不向毁譽場中定品格也
　　　王肅敏廷相
廷相字子衡儀封人生而穎異十三歲補邑庠即以能
古文詩賦名𢎞治壬戌登進士由庻吉士授兵科給事
中官京師與大梁李夢陽信陽何景明武功康海東呉
徐縉鄠杜王九思以古文相倡廷相尤究心國朝典章
時政機宜聖學矩矱謫亳州判識薛蕙于稠人中親授
以成其學尋知髙淳賜環晉御史按陜西時權閹廖鏜
出鎮朘削無度廷相嚴禁裁抑之先是廷相督學北畿
有權閹三王二劉者以賂干廷相引使者于庭焚其書
至是鏜誣奏王劉協力相搆逮繫詔獄舉朝九卿及科
道皆抗章論救已謫贑榆縣丞尋歴提學四川山東三
督學政皆正學術嚴考校在蜀㑹何景明督學關陜共
約為條教行之至今教人飬士之道尚遵為成規晉湖
廣按察使數决疑獄平李見冦亂以山東布政居母憂
著喪禮備纂成廵撫四川夷沙保向信猖獗三巴震撼
廷相悉勦平晉兵部侍郎督脩邊工清查騰驤邊腹宫
府頼之晉南兵部尚書謂祖宗根本重地守備重權不
宜乆屬魏國專司請如各處文武官推代上嘉納之更
置推代自廷相奏始召掌都察院事仍原職提督十二
團營肅皇忽諭羣臣欲令太子監國以便頥養人心錯
愕不知所出廷相奏太子春秋方㓜知慮未普一旦御
事恐事失分别且壅蔽將由此而生後雖覺無及疏入
其事報罷尋加太子太保上將南幸承天廷相累疏懇
留上皆温㫖慰答即命廷相輔行掌軍務及行在兵部
都察院事一日上問沿途勞費廷相以實對裁省甚多
有玉帯廐馬之賜廷相位九列弟與子猶布衣所親嘗
以為請曰以吾之竊厚禄而在髙位亦足庇弟與子矣
彼學既無成强冒朝廷名噐其將謂何與人處凡可濟
人事無不為之而不自以為德至于一事許可必愼一
介取與必謹好集書老不釋卷惟以身心體騐為自得
凡有益國事有補聖學雖負天下之謗不恤肅廟初建
穪親之議諸臣方如聚訟故相張文忠引廷相所嘗著
論以證之而大禮尋定自世儒轉相傳襲為致良知之
説或幾以禪定亂德乃力辯之謂嬰兒在胞中自能飲
食出胞時方能視聽此天性之知神化之不容已者其
餘因習而知因悟而知因過而知因疑而知皆人道之
知也剖析甚明嘉靖中分宜秉政賄賂公行廷相應天
變自陳疏言大臣法小臣亷語甚刺其守堅定不避權
熖𩔖如此所著有溝斷集臺史集近海集呉中稿華(闕/)
稿泉上稿家居集愼言雅集諸書共六十卷奏議公移
歸田集共三十卷皆淵源乎道德性命而硏精于禮樂
規制卒年七十一隆慶初贈少保謚肅敏
　野史氏曰司馬君實范希文理學之宗也議者謂其
　功業太盛而不得與李延平胡叔心等同列浚川王
　子生平之學不篤守先哲以梏自得之識故語議煥
　發多出人意表而時論亦以文章氣節歸之夫文章
　氣節皆自學問中來烏可録其末而遺其本至謂周
　元公主静而遺動謂孟子善是性而惡亦是性自謂
　不謬于尼山或亦自任之過也
　　　李舉人承恩
承恩字君賜一字伯生祥符人也父母早䘮祖父母鞠
育之㓜不為童戲八歲就塾師端愼如老成人弱冠入
邑學為弟子員督學者優之俾聚講大梁書院正德十
四年領鄉薦明年試禮部不第承恩乃罄囊買理學諸
書以歸閉門潜玩時有新得見之著述辨析精當多先
儒所未發謂聖人之㣲言莫大于經而穿鑿好異者失
之于是著易大義詩大義書拾蔡學庸拾朱孟子説若
干卷謂宋儒之言莫精于西銘定性書太極圖説顔子
所好何學論于是各為之觧以發其藴謂理不離隂陽
不雜隂陽其不離中以不雜為體不雜中以不離為用
鳶飛戾天魚躍于淵至矣哉著隂陽論百五十八條謂
動静者吾心也動静之間吾心之至妙存焉何則動中
有静者德德者得也恐失之而復得也静中有動者幾
幾者㣲也雖至著而實㣲也乃畫心印圖謂大學格致
之㫖不明于天下徒使學者馳騁于超然遠覽之餘而
不知即身世之近求之是故去道愈遠夫人之情感物
而動或為好樂或為忿懥或為恐懼或為憂患或為畏
敬或為哀矜有不得正者自我格之自我致之非他人
所能預是謂之獨由是而愼之則天德可達王道可行
矣著格物致知説謂往來順逆易之大㫖原卦畫之初
自乾至坤皆逆數也然乾兌離震繼之善也㢲坎艮坤
成之性也徃者已然也數有次第之意第其已徃不亦
順乎來者將然也知有主宰之意宰其將來不亦逆乎
下學之功知來逆也上達之妙數徃順也數往者順後
天而奉天時吉㐫在天而不在我故曰鞠躬盡瘁死而
後已成敗利鈍非吾所能逆覩也知來者逆先天而天
弗違吉凶由我而不在天故曰思慮未起鬼神莫知不
由乎我更由乎誰然必有知來之逆而後有數往之順
故曰天且弗違而况于人乎况于鬼神乎著數往者順
知來者逆説承恩平生著述甚富有河濵日録劄記存
稿總若干卷方𩔖編成集而承恩卒年四十九
　　　尤主事時熈
時熈字季美洛陽人生而警敏嘉靖壬午領鄉薦計偕
入京師時姚江傳習録始出時熈一見輙自省嘆曰道
不在是耶自是深信潜體毅然以聖賢為己任常以不
及師事文成為恨且曰學無師終不能有成于是受學
于文成之門人劉時川尊信師門良知之説由學博遷
國學正未幾陞户部主事𣙜税滸墅關一介不取尋以
母老乞養里居三十年日以脩德明道為事足未嘗詣
公庭所居環堵諷詠自若郡守或以官地遺之謝不受
後進有來學者輙喜動眉宇與之言終日不倦陜洛間
聞其風擔簦而至者百數十人學者稱為西川先生嘗
言能翻前人案始能得前人意若不得其意而務為紛
更是妄也又曰講學是觧縛之法有世俗縛有賢傳縛
有聖經縛有師説縛有意見縛皆是名利做根觧得此
縛纔是學此師門宗㫖也後御史董定䇿薦時熈與曹
端孟化鯉于朝曰古人以學為實今人以講學為名若
臣鄉三賢皆務實者也所著有擬學小記聖諭衍行于
世
　野史氏曰西川要語一編最喚醒人世以為傳陽明
　之學愚謂陽明之致知非陽明之致知孔子之致知
　也紫陽之窮理孔子之窮理也總不謬于孔子而已
　矣何至相牴牾分水火乎即如格物之説紫陽而在
　亦可以此面質共偕大道為諍友為功臣奚不可由
　也不嘗不説于夫子乎夫子雖折之未嘗不重其人
　曰志意不立子路侍何至以朱陸同異聚訟于生前
　朱王同異又聚訟于身後哉皆縁不明于學者助之
　攻耳失紫陽意
　　　李知州士元
士元字子仁洛陽人舉人弱冠時即有志聖賢之學㑹
尤時熈講業洛中即首為依歸泝伊洛以窮洙泗兩人
深相得也初授如臯教諭常進諸生語之曰性命之理
即在人倫日用間故其為教奬行檢析經㫖一時士風
翕然丕變焉後進國子監助教端軌彰志一若在如臯
時轉慶陽府通判督糧靖邊營尋遷代州知州所在子
視民家視國諸所興除為民永頼者不可枚舉後有怒
其無餽遺者中傷罷官時牛生素善黄白術慮士元歸
無糊口計願以其術售士元曰三十年所學何事笑而
却之居里日以時熈為觀型篤信不移未幾以疾卒萬
厯末年崇祀鄉賢
　　　陳給事麟
麟字道徵洛陽人素嫌博士家言謂與理道無當故為
文屢不售後念家貧親老乃稍稍屈就之嘉靖壬子癸
丑遂聯㨗成進士嘗語人曰吾雖以此取科第然詞章
記誦殊非心得未快也初任河間府推官始入境宿一
寺聞哭聲迹之得婦人屍廉之知為某姦逼賄託得免
麟力論死拜禮科給事中忤分宜廷杖削籍惟引咎責
躬初無怏怏意抵家時尤公時熈倡道里中麟偕謝黄
門江執弟子禮朝夕暱就時有謝半夜陳三更之稱麟
嘗稱作樂娯尸為凶喪陋俗設席燕賓為吉禮濫觴斷
而去之時熈稱為砥頽波一柱云所著歸田漫録行于
世欽建專祠並祠鄉賢
　　　謝司諫江
江字仲川少㳺尤時熈之門及官司諫一以上不負君
下不負學為已任侃侃焉知無不言言無不盡雖觸權
犯忌遭大譴責不悔也自兩遭廷杖臀全無肉正氣不
少衰自謝政歸田怡然曰以直道賈罪非名教所棄絶
今而後講學之素志庻大慰也于是與李春野陳仁泉
等互相証發朝夕不倦著有滋心語録皆其領悟有得
者也居無何穆宗繼統召還罪譴諸臣撫按交薦江杜
門日乆與長安貴顯不相聞問江同年有作宗伯者貽
書曰道之顯晦雖由命而通情達志未可盡廢也江得
書不答以故得罪諸臣俱被登用止復江冠𢃄而已及
卒遺命子孫不必營求入鄉賢其狷介𩔖如此别有岷陽
諫草岷陽詩集與滋心語録行于世惜兵燹之後俱廢
無存
　　　呉舉人道行
道行洛陽人舉人受業于尤時熈為人繩趨矩歩雖饔
飱不給未嘗一事干人嚴冬糊紙被自覆或曰紙温歟
曰紙被豈能温惟借其片段更加衣服耳李日宣按部
至洛聞其行與之語悦其議論根極理要贈以金不受
再易以榖辭曰賜某榖以為不茍取有似于廉故也若
以亷受餽則是以廉始以貪終矣不違其本心歟日宣
嘆服因扁其門為不改其樂云
　　　丘經歴鳯
鳯家世方山因以為號少就臬司吏其弟嘗三易其田
不較失偶不娶居官廉㓗清風化盗與尤時熈友善共
闡伊洛之學歴仕龍驤衛經歴殁孟化鯉作二賢祠祀
之又祀鄉賢
　　　魯行人邦彦
邦彦字鄭卿睢州人學者稱為惺菴先生嘉靖己酉解
元庚戌進士授行人嚴嵩柄國遂䟽終養學以程朱為
宗海内法之隆慶改元起吏部主事光禄丞皆不拜上
疏陳十事首言聖學以敬為主刑部侍郎耿楚侗曰臨
大節不可奪吾信魯君矣
　野史氏曰分宜柄政遂乞終養恥與匪人同朝耳穆
　廟起官而仍不拜總是難進易退之意聖賢以敬為
　主此便得其要理學須是有風節人得公最後恨未
　詳其行事讀其著書也
　　　吕侍郎坤
坤字叔簡以舊染之汚也自號新吾寜陵人質稍鈍讀
書不能成誦苦訓詁家言亂之益不能解坤乃一切棄
置黙坐澄心體認本㫖乆之了悟入目即能不忘年十
五讀史讀性理諸書欣然有㑹作夜氣鈔作拓良心詩
嘉靖辛酉舉于鄉隆慶辛未成進士丁母憂萬厯甲戌
對䇿授襄垣令襄垣劇尚嚴明明年調大同大同貧尚
撫字培植柔良裁抑豪横兩地甚徳之先是襄垣土豪
某被坤大創幾斃去之日追數百里及之曰某䝉明公
創誨因知悔悟今而後不復犯法矣知大同時有某以
人命坐抵其姻王家屏係隣邑大紳向坤言之答曰獄
已成不可及矣嗣家屏任吏部向寮友曰天下第一不
受請托無如大同令也特疏薦坤戊寅陞吏部主事故
事新曹尚緘黙卑伏坤獨峥峥不少退避在部十年七
轉郎署丁亥陞山東濟南道㕘政己丑陞山西按察使
辛卯陞陜西右布政壬辰陞廵撫山西右僉都御史所
至皆正已率屬務致之行餽遺贖羡盡杜絶之尤加意
䝉養孤㷀無依者知天下將多事更嚴邊防迄後有成
法不廢癸巳陞恊理院事左僉都甲午陞刑部右侍郎
尋轉左在京四年與董范之議朝鮮之議石門之議堅
守一説屹屹不少動惡之者中以竒禍舉朝為危坤一
禀天日不懲始念戴士衡疏論劉道亨救之坤不辨引
疾乞休䟽凡五上予歸家居遇邑疾苦輒身任之不少
奪即多口弗恤也有自京師來者要津寄字云葉相公
嘗薦于上當為致謝坤曰宰相為國薦人公也若寄字致
謝是以謝為求矣竟不問權璫某者差官齎書帛至坤
曰大臣交結内侍律有明禁况素未識面乎原函璧回
其守正不阿𩔖如此家居四十年自奉儉約不置生産
惟日與門弟子論􁅳不輟有負笈自千里來者咸稱沙
隨夫子云坤嘗謂六經簡易明切諸儒因之聚訟而裂
道深文而晦道拘泥而隘道遂失其㫖六經者天地萬
物之史天地萬物者六經之案也而總寄之聖人聖人
之心道之府也聖人之身道之輿也聖人之言道之鑰
也天地以道鑄聖人聖人以道鑄天下又曰世道任自
然聖人立世教而約之以當然禮法者維持世教之善
物也國之存亡民之死生于是乎係巢由沮溺佛老莊
列决禮法之防而潰之近有念不及民物學不本誠敬
心不存惕厲憂勤拾瞿曇餘唾開方便法門以自適其
猖狂恣睢之意薄庸言庸行為土苴視三百三千為桎
梏世教蕩無畛域宜自吾儒經史外諸清竒髙遠窈㝠
支誕之言悉付諸火又曰一身罪過都是我心承當五
官百體無罪兩間罪過都是我身承當天地萬物無罪
作呻吟語嘗作道脉圖推理欲生長極至之説以警世
復為圖以廣之謂凶人之與衆人其初非與聖人遠也
潜滋已久不覺自移故舜跖只争一念臨終作返輓歌
自餞自撰墓誌銘自言性直不委婉嚴毅少温燠居官
持法而清凉居家義勝而恩薄當事過激涵養功疎奉
先人天理二字于膺堂不敢失墜遺命勿用風水隂陽
家言所著有四禮翼家禮疑去偽齋集閨範安民實務
交泰韻等書卒年八十三贈刑部尚書
　野史氏曰余初向學知嚮公讀去偽齋集慕而愛之
　悠然有當于心時公為少司冦家居天下冀其一出
　以奏平明之治而公竟不出公惟不出而天下益髙
　之公之學曰窮理盡性以至于命直接子思子輿之
　傳有宋諸儒未之或先學至于是又何必憾其用不
　用哉
　　　楊尚書東明
東明號晉菴虞城人萬厯庚辰進士授禮科給事中請
立東宫又請預教疏凡數十上轉刑科萬厯三十年河
決大侵齊梁淮徐間東民繪流民圖上之上惻然傳示
西宫中宫省覽遂出帑銀三十萬往賑乙未分校禮闈
稱得士因抗䟽左遷陜西布政司照磨泰昌御極晉大
理光禄卿始建首善書院與鄒元標馮從吾羽翼聖學
後轉南京通政使卒贈禮部尚書
　　　楊知州澗
澗字述復商丘人萬厯壬午舉人師事楊公起元以正
心為則與里中孝廉王國禎以道統自勵初任興化令
捐祭田數百畆後守霸州時内監居霸者多擾害地方
澗擕印抵都謁司禮監痛陳其狀司禮遂戒其下不得
犯楊知州法致仕後霸鄉老來訊問者嘗數十人涕泣
不忍去云
　野史氏曰晉菴述復皆私淑新吾先生之學者也余
　嘗問其鄉之後進言其學有本源故附之
　　　孟光禄化鯉
化鯉字叔龍新安人萬厯庚辰進士初授户部𣙜河西
務清白自操羡餘悉捐而不受與諸士專明正學河西
祀之奉命賑山東江南盡心區處活數萬人擢吏部文
選郎中秉公直謝請托仕路一清以建言與顧憲成鄒
元標同被譴倡道函闗闡明學術于曹端之後其言曰
孔孟演虞廷之傳又千餘年而周程續之曰太極曰誠
仁盖得一貫集義之學大宗㫖此學不明即終身從事
恐不免義襲㝠行聖門四科必首德行顔不違仁尚矣
其次若閔若冉孝敬自足取信至伯牛獨以疾見惜而
齊魯論語六經舉無片言隻行可考乃儼然廟庭七十
子且多讓而坐下總歸于躬行實踐而聖人之道頼之
愈久愈光鯉生平服行曹端為祀典尚格㕘對盈廷卒
無定議張棟以建國本被謪化鯉起之忤政府附籍時
交章保留化鯉乗蹇而歸築書院川上倡明道學居仍
先世不過數楹薄田數畆嘗徒歩布袍一時從㳺百人
學者稱為雲浦先生所著有尊聞録讀易䆿言春秋正
㫖諸儒要録理學功臣言行條文集諸書天啟朝冢宰
張問逹等題贈光禄寺卿崇祠鄉賢
　野史氏曰雲浦之學從統宗處理㑹其魄力自大孔
　孟演虞廷之傳周程續之太極誠仁便是一貫集義
　大宗㫖只此數言盡之矣主腦不清文辭繁多終是
　曲儒
　　　張知縣信民
信民字孚若澠池人讀洗心藏密之語自號洗心居士
父泰性謙和喜賓客夢神人送玉麟而生信民端頴不
𩔖常兒四五歲時出見羣兒畫地圓内方外為戲先生
從旁正之曰天包乎地何爾爾乎識者已知其不凡七
歲就外祖郭鳯池學禀鄉之先軰曹端為學程作聖之
志即基之矣十五㳺膠庠聞新安孟化鯉倡道函闗負
笈從㳺毅然以斯道為己任主盟興起陶鑄後學反復
忘倦時廵撫呉公聘信民纂脩程邵諸書及化鯉卒信
民恐學㑹落寞約王以悟于分陜龍興寺學者如歸尋以
萬厯朝選貢授隴西令下車剔蠧綏甿撫摩噢咻種種
德政民慶更生焉隴西號為天水艱于取汲信民引濶
羊河水入城地方至今永頼士鮮知學為之建社學社
倉選師督教刋洛西三先生要言與訓䝉要纂等書啟
廸多士而士風丕變未幾以不避權貴謫西安藩司檢
校亦恬然安之與馮少墟訂商問學日夜匪懈及誣詆
白授懷仁令下車即訪民大害如馬頭苦累銀力包賠
地糧欺隠三事一一斟酌興除百廢具舉又刋四禮述
等書行于世風俗翕然改觀後以歸養告休疏十上始
得允懷民建祠從祀自信民始丁艱髯髪一夜如銀杖
而後起當是時秦晉之間以及汝潁睢陽之士相繼而
來問業者室不能容創正學㑹所五楹開示藴奥環門
墻觀聽者數千人御史李日宣請信民至韶陽㑹禮數
備至後過澠造廬以請恨相見之晚為建正學書院日
與王以悟吕維祺等講太極周易又建景運山堂以課
多士天啟之季學遭厲禁信民卜東山下建静室養晦
其中崇禎御極御史呉李交辟請益又約結雒社㑹共
推上座發明致中和之義聞者嘆服即䟽薦為成均主講
一日無疾忽端坐而逝壽七十有二所著有日鈔理學
彚粹剖疑講學㑹觧月川年譜訓䝉要纂四禮述一處
録印正稿洗心録諸書
　　　王㕘政以悟
以悟字惺所靈寳人萬厯間進士歴官山西㕘政學術
純正敦尚躬行從學于孟化鯉之門于鄉之先儒曹端
備極篤信嘗與張信民吕維祺諸人倡明師説于正學
書院嗣㑹于分陜龍興寺又㑹于甘棠學者如歸其言
曰自道學不明世往往薄躬行為無竒其上者溺情訓
詁藉口翼道下者以文人援元虗要𣺌之説自列于儒
林此皆吾道之蠧耳夫躬行豈易言哉終身體之而不
能盡堯舜之猶病文之望道未見孔子之何有未能皆
學之不能盡處又與信民論學詩云自昔由來説克艱
立心只在危㣲間男兒事業㕘天地合下先須透此闗
又云終日紛紛何所求幾人知向此中脩孩提一念通
天地翻棄寶山學比丘萬厯丙午分考順天鄉試稱得
人鹿忠節善繼出其門
　野史氏曰聖賢事業聖賢學問總在躬行上取齊躬
　之不行而講説徒繁何濟于事惺所去月川二百年
　矣是眞能得其傳者
　　　吕忠節維祺
維祺字介孺新安人父心學有隠德以孝稱里閈維祺
為諸生時即毅然以聖賢自任登萬厯癸丑進士授山
東司理以孝弟感民民為之化擢吏部郎清饋遺謝囑
托當熹宗未正位人心弗定先請見于慈慶宫門抗䟽
調䕶聖躬近侍不許干預政事旋予假省親八年家居
立芝泉書院與張信民脩明濓洛之學時天下方以講
學為諱逆璫銜之幾中危禍推考功矯㫖另用烈宗御
極起璽卿轉奉常上防㣲八事授南户部侍郎清覈侵
冒以百萬計任五年餘餉可支三年庾實不苦竭授南
兵部尚書汰冗登勇兵實不濫復與多士立豐芑大社
講明正學未幾以父病乞歸集郡士立伊雒社以守先
待後自責與王惺所張泰宇李虛齊王文苑孟守鍵許
松麓劉澄逺諸人大㑹于正學書院講太極周易發明
致中和之義嘗述象山之言人不可以無學猶魚不可
以無水賦人之形而不求盡乎人之道虛生浪死其在
富貴者適足以播惡遺臭戊寅流㓂詭撫當事者議安
置河汶人心洶洶如沸維祺力為挽止冬十二月賊勢
猖獗寖窺河雒率家人分守北城罄家資勞軍士辛巳
正月十七日賊抵北城縋家丁殺十餘賊次日西城忽
潰諸子以無守土責為言維祺曰受國深恩與城存亡
義無可逃况讀聖賢書所學何事賊至被執曰非吕尚
書耶稔知公善當謀出維祺艴然賊遂掖出城門賊首
言曰吕尚書今日請兵明日議剿何逼人太甚維祺厲
聲罵曰恨無兵馬殺汝狗彘事至此止有一死賊令之
跪罵愈厲北向拜闕西向拜父母與福藩同被害觀者
皆相視流涕維祺嘗言一生精神結聚在孝經二十年
潜玩躬行未嘗少怠每論孔曾相傳得力于戰兢十二
字故曾子易簀示門人曰吾知免夫非謂免于毁傷盖
戰兢之心死而後已曾疏進孝經請頒學宫所著有孝
經本義或問大全存古篇明德堂集奏疏音韻日月燈
行世嘗作石隠先生傳以自况學者稱豫石先生弟維
祮選貢為樂平縣知縣家居城破死之贈按察司僉事
　野史氏曰予于伯順蓬𤣥得悉豫石之人盖忠義而
　潜心于理學者也其介然自守不附逆璫人所共知
　至為魏南樂所取士絶不少徇更為人所難能嘗謂
　古人居身處世亦顧所謂浩然之氣常存天地耳得
　失榮辱顯晦生死非能為人加損所遇有幸有不幸
　也乃竟以節死噫公非蹈白刃之士適值城破大臣
　無茍免之理蹈白刅而成仁取義正所以履中庸耳
　中州學者稱二吕先生與寧陵足當並峙
　
　
　
　
　
　
　
　
　
　
　
　
　
　
　
　中州人物考卷一
欽定四庫全書
　中州人物考卷二　　　　　容城孫竒逢撰
　　經濟
　　　開尚書濟
濟字來學洛陽人以明經舉為府學訓導歴國子助教
與胡丞相善以疾罷歸訓徒里中洪武十四年御史安
然薦濟有治才召試刑部尚書未幾為眞嘗奏令司置
考功圖日書所行事稽覈勤怠上喜賜第甚宏麗曰有
司以此為式十五年謂濟曰秀才今徴致數千人宜嚴
試受職濟等條議一經明行脩一工習文辭一通暁四
書一人品俊秀一言有條理一曉達治道六科備者為
上三科已上為中三科已下為下一科不通者不在擢
中上從之濟敏慧有才辨凡國家經制田賦徭訟工役
河渠事衆莫能裁定得濟一筭畫即有條理品式可為
世守得上信任益奮勵效職他部事輒兼理人忌其才
高又見上毎召與議事謗言遂起竟暴卒
　野史氏曰經果明矣行果脩矣不能工習文辭通曉
　四書曉達治道而言無條理此必非明經脩行之士
　人品俊秀天賦之質不可強也餘五科實乃同源深
　造自得當自不滯于一隅耳
　　　宋尚書禮
禮字大本永寧人也父彬知儀隴縣有惠政禮以明經
充貢補國子生是時諸生以才能選者皆待以不次洪
武中授禮山西按察僉事持法嚴峻鋤奸剔蠧無少貸
文皇即位累擢工部尚書九年二月命禮開濬㑹通河
㑹通者即元之故河也初元都燕漕運江南糧有海道
由蘇州太倉至直沽入京歲約三百餘萬石然風濤不
測損失頗多又自東平州安民山開河北至臨清引汶
絶濟直屬衛河建閘以節蓄洩名曰㑹通河當是時河
道初開岸狭水淺不能負重載每歲不過運數十萬石
不若海運之多也故終元之世海運不罷國初㑹通河
故道猶在洪武二十四年河决原武漫過安山湖而㑹
通河遂淤自是南運不通舟楫而立陸路遞運所往來
者悉由德州入河永樂初改立運法自海運者踵元人
之舊由直沽達京自河運者由江入淮由淮至陽武山
西河南丁夫陸運至衛輝入河舟運至京而海險陸費
耗財溺舟不可勝紀至是濟寧州同知潘叔正上言舊
運河四百五十餘里其淤塞者三之一浚而通之非惟
山東之民免遞運之勞實國家無窮之利從之遂命禮
及刑部侍郎金純都督周長發山東六郡丁夫十餘萬
以復故道禮乃築壩于汶上之戴村横亘五里遏汶勿
東流令盡出于南旺分為二水四分南流以接徐沛六
分北流以達臨清又相地勢高下增脩水閘以時啟閉
自分水至臨清地降九十尺為閘十有七而達于漳御
南至沽頭地降百十有六尺為閘二十有一而達于淮
自是河成而平江伯瑄亦疏鑿維揚一帯南北遂通矣
禮等還京上嘉勞賜寳鏹二百錠文繡二襲其分董役
者爵賞有差十四年營建北京命禮取材川蜀又六年
卒于官𢎞治間大學士李東陽經㑹通河有尚書宋公
富經畧世上但識陳恭襄之句人始知禮之功若此於
是主事王寵上䟽以祠祀請上允之建祀于南旺以金
純周長配
　野史氏曰公治河之功最大然一用同知潘叔正䇿
　一用侍郎張信圖䇿一用御史許堪䇿眞能集衆思
　廣衆益相與以有成者乎彼剛愎者自賢自智未有
　不敗乃公事者
　　　趙尚書羾
羾字雲翰祥符人也其父自邢臺遷汴元季兵亂羾方
在襁褓抱匿林莽間卒遇虎置于地虎熟視而去稍長
英偉多才善屬文洪武二十年舉于鄉入為國子生又
三年兵部主事命覈天下兵馬諸路屯戍補其缺而增
其所宜置具圖以進太祖以其能陞員外郎尋陞浙江
右㕘政文皇嗣位命使交趾宣揚德意酋長欵服歸以
金寶竒貨餽之一無所受使還陞刑部右侍郎尋改工
部再改禮部未幾陞本部尚書賜宴於華盖殿羾辭免
文皇面諭曰卿國家大臣輔佐有道無辭也命撤御筵
饌羞以遺其母士林榮之永樂六年勅建仁孝皇后山
陵初文皇擇吉壤久不得乃遣羾相之羾又薦江西人
廖均卿與之偕至昌平徧閲諸山得縣東黄土山最吉
文皇即日臨視定議封為天壽山命武義伯王通董役
授均卿官賜羾寶鏹文綺十年復命羾督開隆慶保定
永寧諸州縣撫安新集之民十五年改兵部尚書明年
丁内艱起復專理塞外兵政二十年上北征羾給饋餉
不絶昭皇嗣位復改刑部宣德間以疾乞致仕歸年七
十三卒所著有傖父集子愚舉賢良方正仕終邱縣知
縣
　　　劉知州綱
綱字文紀鈞州人也洪武三十三年舉進士初授府谷
知縣治行卓異擢寧州知州寧在邊鄙民夷雜居號稱
難治綱至墾田助耕教以樹畜暇則聚士授經崇奬節
義不拘拘于簿書期㑹之間一郡翕然化之無何以母
䘮免郡中吏民數百人詣闕乞留詔勉起後數年復以
父憂去郡人又上䟽請許之綱在寧三十二年凡經訊
鞫者靡不悦服囹圄幾虚民不忍犯嘗署臬司事不旬
日釋寃獄者數十人仁宗朝特賜璽書并四品服以褒
異每入覲上臨軒問勞且給酒饌時人榮之正統改元
年七十屢請始得歸歸之日攀送者哭聲振野郡舊有
祠祀良刺史狄仁傑而下六人至是增綱榜曰七君子
祠云
　　　王都御史彰
彰字文昭鄭州人也洪武二十年舉于鄉明年補國子
生使山東平糴以益軍儲同行者受賄慢事彰數讓之
不從竟坐敗彰遂以此知名擢為吏科源士踰年革源
士改給事中再陞刑部員外郎陞都給事中執法嚴明
人不敢干以私居未幾出補山西左㕘政永樂改元召為
禮部右侍郎以憂歸服闋改户部命祀西嶽還上䟽言
陕州及新安民有鬻子女償負租者遂下詔蠲負租官
為贖所鬻子女十一年彰改都察院右副都御史從上北
狩時母年八十特命歸省且諭之曰君子居官不忘親
居家不忘君凡所過民之安否吏之賢不肖汝宜用意
諮訪歸悉以聞既還奏上嘉悦陞右都御史十九年春
有誣衊周藩不法者復命廵撫河南以察之以二御史
從行彰至跡其事無有乃上疏辨且曰臣以百口保王
無它上疑乃釋是歲河南大水民多流亡而長吏不恤
遂奏黜其貪剋者九百餘人罷不急之徴十餘事詔復
流移幾五萬家發廪賑貸頼全活者不可勝紀先是賊
張大聚亡命嵳峨山行刼商賈為之不通妖尼宋繼善
與其徒數百人煽衆作亂彰悉捕斬之事寧省母母具
食頃有丐者至母以餕與之明日至府御史以餕獻即
丐者也其伺察之密𩔖如此昭皇嗣位彰進資政大夫
推恩封贈三代如其官宣徳初或言邊備不謹命彰按
問自山海以至居庸還奏各闗指揮而下擅離所守之
地若干人上令械至訊鞫仍命兵部三月一遣御史給
事中㸃視遂著為令明年四月彰以疾卒上賜棺且命
兵部給舟車歸其䘮有司營治葬域彰性至孝以父早
世事母甚謹在京師所得四方珍味必遣人馳獻然後
敢嘗所入俸禄必分其族人嚴于家訓子弟有違禮者
必痛責之俟其改悟乃已朱睦㮮曰余聞王震澤云鄭
州公為人恂恂而謙恭莊重至于臨法雖親故不貸善
伺察當按河南時嘗令其屬為㣲行郡縣吏有奸狀者
輒置以重辟人情震讋嗚呼今安得若人而一洗濁穢
之風乎
　　　安中丞然
然者祥符人也元季為山東行省左丞守萊州大軍下
山東然率衆歸附洪武元年授起居注轉給事中尋擢
山東行省㕘政明年召還為工部尚書五年除河南行
省㕘政時蔡河壅塞自開封抵陳州漕為之不通然督
工䟽導不踰月漕成八年春河决開封大黄寺堤百餘
丈命然復集民夫三萬人塞之九年改行省為布政使
司擢然浙江布政使十二年復召為御史臺右大夫再
改左中丞夏五月癸巳坐事免官還未幾復召為四輔
官每論事賜坐多所禆益十四年八月卒年五十有八
　　　芮知縣翀
翀字子翔郾城人也洪武二十七年進士擢崑山知縣
首擯祗候諸蠧治者舊有催租勾軍官校久事邑中籍
官屋為牢禁里甲軰多淹滯死翀上章論劾上屬御史
李嶽究治械送京師凢二百餘軰邑中晏然永樂元年
坐事謫遵化治鐵老人王榮率衆伏闕懇請詔遣乗傳
還任後奏除事故包荒年租十八萬有竒復以澤潦請
開蘓松淤塞二十里許上遣户部尚書夏原吉太常少
卿袁復臨視翀復陳䟽新塞舊之策原吉多采用五年
翀以母憂去未幾陕西按察僉事馬祥薦翀才堪理劇
吏部言崑山固劇邑翀素得民俾還舊治徒之又九年
以父憂去翀為人雅正寛平務存大體畧近名赦小過
故治績甚多莫可指數仕至監察御史
　　　張都指揮信
信字彦實輔從兄也洪武二十二年舉鄉試第一永樂
初拜禮科給事中尋遷刑科都給事中九年擢工部右
侍郎㑹河决壞民田廬上遣信來視信乃繪圖馳奏曰
臣訪得祥符魚王口至中灤二十餘里有舊河岸與今
河面平浚而通之俾循故道則水勢可殺詔從之發河
南民夫十萬相度濬治工竣信還京時昭皇監國遣人
勞視居頃之浙江守臣奏江塘潮决昭皇復使信往治
不數月脩築如故洪熈初轉兵部左侍郎賜賚金綺甚
腆輔以信為同族奏乞改授武階于是調懷逺將軍錦
衣衛指揮同知尋擢昭勇將軍本衛指揮使宣德改元
都督蔡福叛交趾命信帥兵徃勦事寧擢四川都指揮
僉事未幾進驃騎將軍都指揮使在蜀十五年紀律嚴
整羌夷莫之敢犯正統十年六月卒于官年七十一歲
上賜祭仍命有司歸葬祥符縣東之白塔原
　　　許侍郎廓
廓字文超許州襄城人洪武三十二年鄉舉永樂五年
授錦衣衛經歴未幾遷工科給事中復遷鴻臚寺丞十
年以薦拜工部右侍郎十二年文皇北征廓督餉明年
營建北京廓提督神木厰工竣特賜宴勞時交趾已入
職方户口田賦未有定額遣廓往理及還條奏數事上
皆嘉納昭皇即位進左侍郎宣德五年河南民饑流徙
者甚衆命廓拊循上親制詩送之曰河南百州縣七郡
所分治前歲農事缺始旱澇復繼衣食既無資民生曷
由遂顧予位民上日夕懷憂慮爾有敦厚資其徃勤撫
字徙者必綏輯饑者必賑濟咨詢必周歴毋憚躬勞勩
虛文徒碎𤨏所至見實惠勉旃罄乃誠庻用副予意廓
至旌㢘黜貪榜示有司勿得復有科擾凡夫匠雜役及
諸采辦積逋租物悉奏免于是復業者數萬戸廓還上
褒賚備至六年行在兵部尚書張本卒以廓代之本嚴
厲詳察廓承其後濟之以寛人心大悦年五十六卒
　　　魏副使清
清鈞州人性資明敏識見過人洪武中以國子生拜監
察御史能聲藉藉尋陞四川按察使副使永樂宣德中
歴陞山東山西所至有亷能幹濟之譽
　　　邱經歴鳳
鳯字鳴岐河南新安人世居方山故號方山少就文無
害補臬司吏於案牘中得陳天台先生名跡遂自為師
法為開府掌書記得洪武正韻見字下註古人善跡者
日籍記之某弁當落職以百金賂公求隂解公却不受
又辭某開府銀牌不領驛票滿役當赴京故事以狀乞
路費公獨不為狀某憲使贈金亦不受於是一鄉稱為
邱清吏入京辦虞衡歲例千金勿染也歸省二親色養
最善墾田有弟田蕪怨分磠也公即易之弟田又蕪又
易之歲時以文公家禮脩祀事終養十年銓獻縣丞莅
官愈清謹一僕一衾外無長物署任邱篆又署文河供
應勿濫愛民如子不取民間一錢陳司徒瓉毎語人曰
邱丞我師也有先達贈以詩曰門掩苔花依舊貧千載
清亷第一人而馬院特掲銓部為佐貳中清官第一亡
何超擢南京龍驤衛經歴將謀歸養郡守陳公遺俸五
金促之行再拜使者而却其餽陳嘆曰昔温公毎嘆劉
秘丞不受冬褥云于光不受况他乎乃今見邱丞矣抵
南京但閉户彈琴讀書既考績封父母如其官遂仍歸
方山焉公好讀書如大學中庸禮記論語尤加意而小
學中如汪信民咬菜根諸葛淡泊明志諸條尤亹亹不
置居常以輕負人輕怒人輕談人過為日省每念性氣
動處恨學力不實又以朱墨二圈記别理欲念起分數
大抵公坦然醇龎無異山叟而脩㓗名行體認名理有
士君子所難而公易之者公嘗遇江中大盗公徐告之
曰我邱某也盗驚曰此邱清吏也鞫䩯而去海内名公
過多式其廬而尤西川孟雲浦兩先生尤見重焉公沒
邑人公舉祀鄉賢而雲浦先生又特與尤西川並祀于
川上書屋
　　　周御史濟
濟字大亨洛陽人也永樂十二年薦于鄉歴事都察院
先是蠡縣豪民毆殺人賂同行者坐一老人屬濟訊有
疑居二日得豪民奸狀濟以此知名除江西都司斷事
正統初擢監察御史明年鎮守大同太監郭敬以儧横
聞勅一御史往詗不得復以濟往乃㣲行代負芻者入
其宅盡得敬隂事上竒之命按四川時威州土官董敏
王允仇殺累年不解濟令人賫榜宣諭允讀榜沉思乆
之書囮字于榜尾令持還衆不解濟曰囮鳥之媒也意
謂榜而殺之耳復釋此意示以誠信允大驚即以馬數
十令子弟入貢敏亦愧服踰年安慶告饑廷臣薦濟出
守濟設法賑捄所活不啻萬計後卒于官六縣吏民為
之罷市巷哭執紼至洛者數十人
　　　邱布政陵
陵字志髙蘭陽人也宣德四年舉鄉試第一明年授咸
陽教諭遷平鄉知縣凡所施設不憚勞苦有漳水暴悍
衝决數為民害地卑且無城郭陵築城又築長堤數十
里以障水民得播種堤上復植雜樹以固基土木之變
民恃以無恐故至今目其堤曰邱公堤云山西歲饑流
民入境陵拊循之給以閒田使食其力民歸之者千餘
户先是廟學傾圯陵撤而新之又為諸生嚴立課程時
加考閲其後偉者則别館之日給薪米膏燭以朂其能
邑之鄉社十二亦各立學擇師以教之于是絃誦之聲
達乎閭里在邑數年百廢皆舉值家艱歸民攀留不得
乃預計服闋之日詣闕請復任從之又數年景皇即位
以廷臣薦擢淮安知府天順四年陵入覲以政績卓異
特賜錦衣寶鏹仍命張宴禮部以示褒勸累擢山西左
布政使成化初李秉為吏部尚書執法不阿學士彭華
從子求京秩不得憾秉嗾同鄉給事中蕭彦莊誣劾陵
坐逮乃上䟽奏辯事白彦莊免官陵亦致仕後二十年
平鄉百姓思之為立碑出資相事者如市淮民亦追念
相率設主于名賢祠歲時致祭焉又採諸善政民謡撰
遺惠集刻於郡中陵性清約未嘗有姬妾之奉好讀書
老而不倦所著有嬰教聲律二十卷芸菴集二十卷藏
于家子輅山西布政司左㕘政
　　　羅副都綺
綺字尚絅磁州人也宣德五年進士授監察御史遷大
理少卿刑部左侍郎使北庭還時松潘蠻叛董卜韓胡
都指揮克羅俄監粲攻下雜谷奪其安撫司印土豪王
永陷闗堡殺人取貨都御史㓂深不能治上降璽書命
綺代之綺雄偉有謀能斷出竒取撻十不失一開示恩
信臨以兵威木期克羅俄監粲悔過獻印擒永族之松
潘皆山嶻嶪羅立番得利即奔岩洞匿木箐深不可測
餉道出兩山間絶艱險民負載僦五致一羣番伺隙出
輒掠去綺曰不大威之不懲招募材武得禪師智中
國師綽領牌頭尤弄柯皆豪健各令統兵夜銜枚分道
搗賊巢綺亦介胄從之火且攻破擈爬諸寨擒劇賊卓
勞阿兒十餘人戮之綺志在招降自是破剔體面一切
以簡易為治與接以酒懽番人畏慕終綺任不敢叛後
召還改副都御史佐理院事時忠國公亨太監吉祥恃
翊戴功竊弄威福綺諷使十三道御史劾之給事中王
鉉潜詣以告亨等愬于上以綺主之坐謫㕘政無何竟
以是罷歸綺博學多識能屬文然少繩檢既還磁滏水
西作緑野堂號煑詩道上與鄉民王俊不相能俊如京
告綺怨望前在松潘受番人金暨器具詔奪綺官籍其
家朱睦㮮曰松潘古蠻夷之地漢武時始通中國至我
明悉歸版籍矣然夷情諼詐叛服靡常羅公治松潘崇
簡易明恩威待以不疑故夷人畏服至今蜀士猶頌其
功云夫以羅公之智數能服逺夷而不能免于羣小之
口詩曰讒人罔極可不畏哉
　　　李文達賢
賢字原德鄧州人生有異質讀書目數行下宣德七年
舉鄉試第一明年登進士使山西時河東薛瑄以御史
在告賢往造叩質所疑瑄亟稱其英悟淳確非流軰可
及正統元年授吏部主事歴陞郎中十四年秋睿皇北
狩扈從官多預其難賢瀕死而還景皇即位上正本十
䇿凡數千言上嘉納亡何給事中李侃等言賢忠實宜
賜覽納上命翰林繕冩置左右九月北警窺伺詔廷臣
議備邊䇿賢請備戰車及火鎗若衛青之武剛車可以
禦敵命將臣採行之十月擢兵部右侍郎癸酉額森殺
其主併吞諸部落遣使入貢廷議撫和賢奏彼欲無厭
不宜終徇宜奮勇勵武臣以挫長驅之勢振中國之威
少保于謙謂此言誠為正請下其章以勵邊臣甲戌改
吏部右侍郎擇君鑒録中善可為法者二十二君各擇
最切要三四事集為鍳古録以上上納之丁丑英宗即
位命兼翰林學士直内閣㕘典機務衆議謂賢宜入閣
石亨聞之密謂賢曰請子入閣賢即固辭曰不可亨言
于上曰吏部尚書王翺老矣賢其代之賢曰朝廷不可
無老成人翺雖老精力未衰以賢輔之可也從衆論命
入閣尋進吏部尚書兼學士廷試㑹試中式舉人命賢
代草問䇿因石亨招權納賄文武諸臣多出其門奔競
成風不知禮義廉恥為何物乃以求賢安民為問止奔
競敦士習山東大饑發内帑三萬金賑濟有司奏不敷
閣臣徐有貞欲止之賢勸上從其奏上增銀四萬兩全
活數十萬石亨擅令守闗官軍放歸賢與薛瑄徐有貞
言于上别選兵以戍石亨銜之給事中王鉉等劾都御
史耿九疇阿附有貞及賢主使御史排陷石亨逮賢與
九疇有貞于獄謫賢福建㕘政謫二日上謂王翺曰李
賢在朕前未嘗有妄言今與有貞同謫于心不堪命翺
留賢為吏部侍郎石亨聞之愕然愧恧已而復吏部尚
書兼學士直閣辦事上知石亨張軏勢太盛故親信賢
凡左右薦人必召問其可否嘗曰先生有文書整理毎
日當來總兵官非有宣召不許擅入上遣行人聘江西
處士呉與弼至上問賢曰與弼如何對曰與弼儒者之
高蹈自古聖帝明王莫不好賢下士徴聘隐逸實陛下
盛舉戊寅皇太子出閤讀書命賢定擬講讀等官令其
時常照視上念建庻人無辜淹禁將五六十年一日諭
其意賢對曰陛下此一念天地鬼神實臨之太祖在天
之靈實臨之堯舜存心不過如此建庻人出居鳯陽悲
喜交集人心感服曹吉祥石亨等大干政賢勸上人君
之權不可下移惟在獨斷其私既不行趨附者亦漸少
宦官蔣冕䜛間後宫賢力請逺絶之己卯亨誅上一日
論迎駕奪門之功賢曰迎駕則可奪門二字豈可示後
况景泰不諱陛下宜復位何必奪門假使景泰左右先
知此事亨軰何足惜不審置陛下于何地彼時亦有邀
臣與其謀者臣不從以臣愚見景泰不起陛下復位安
用如此勞擾雖欲陞賞以誰為功老成耆舊依然在職
豈有殺戮降黜之事上以為然庚辰賢奏以迎駕冐報
陞職許令自首免罪改正四千餘人天下大水田盡渰
没賢乞令户部行被灾州縣灾重者全免稍重免半輕
者免三分甲申上不豫賢受顧命議處軍國重事憲宗
即位上周貴妃子欲尊所生為太后賢以錢太后在宜
遵遺詔正綱常為請内傳㫖以宣德自有例彭時復以
此言争之兩宫同尊為宜命賢草詔賢與時議曰正宫
湏例加二字不然無分别錢太后加慈懿而貴妃止稱
皇太后同議懼忤㫖二公竟持此議頒詔天下尋加少
保丙戌丁父憂詔奪情起復公乞終制不允命中使輔
行襄事即促上道歸京師未幾感疾上遣使問疾賜尚
食及命醫診視報疾狀無何卒于賜第上震悼輟視朝
一日贈太師諡文達所著有古穰集三十卷續集二十
卷行世
　野史氏曰文達得君之知作相之乆據其言議其事
　既不違乎天理又不拂乎人情可謂通達治體者矣
　惜也奪情一事相業不光羅倫詣私宅告以不可始
　以其言為然乃不能引决及倫抗䟽極論遂落職則
　過矣後王翺引文彦博留唐介故事請賢留倫又曰
　潞公市恩歸怨朝廷吾則不敢則尤過矣總之休休
　有容未免遜古一介臣耳此豈小失也神廟時江陵
　才相復蹈此轍沈懋學之上書與羅倫之抗䟽可稱
　明朝二嶽
　　　焦御史寛
寛字仲容南陽人正統九年由進士知崇德縣事莅政
明敏撫綏有方首興學校齋堂學舍葺理一新公餘詣
學與諸生講論經史每給油燭資其夜誦至于橋梁壇
社廨宇罔不葺脩歴任六載以考最擢湖廣道監察御
史
　　　劉文靖健
健字希賢洛陽人父亮華州司訓母白氏感異夣而生
健骨相瓌偉稍長嗜學無間晝夜嘗與閻禹錫論學禹
錫改容禮之謂人曰伊洛淵源且有人矣天順四年進
士授編脩成化甲午進修撰陞春坊丁酉進左庶子丙
午陞少詹事凡三任皆職輔導丁未孝宗録輔導功陞
禮部右侍郎兼學士入内閣㕘預機務戊申改元𢎞治
知經筵事辛亥進禮部尚書文淵閣大學士尋加少師
兼太子太師自戊午以來孝廟御極已十餘年益明習
機務勵精求治而健亦身任天下事凡進用大臣及政
事臧否反覆侃侃竭忠悃上未嘗不嘉納也健又引李
東陽謝遷入同輔政上數御文華殿及平臺召健等至
則屏左右俾莫得聞但聞上數數稱善而已乙丑上寢
疾召健等至大内進御榻前執手歔欷令太子侍立具
言軍國重事命健等悉心匡輔健等皆泣受命莫能仰
視詳載秘史武宗即位健以顧命大臣翼新政舉故事
百度振肅海内晏然屬逆瑾竊柄奸黨盤據國事日非
健率同官自劾上奏其畧曰陛下即位之初詔書一下
天下延頸想望太平而朝令夕改迄無寧日非唯廢格
不行抑且變易殆盡建言者以為多言幹事者以為生
事累章執奏則謂之煩擾查革舊弊則謂之紛更憂在
于民生國計則若罔聞知事渉于近倖貴戚則牢不可
破以一二人之私恩壞百年之定制而不顧以一二人
之邪説破滿朝之公論而不恤臣等叨居重地徒擁虛
銜或㫖從中出畧不預聞或有所擬議經行改易似此
之𩔖不能備舉不報健又率同官上奏政令十失極其
剴切上付各該衙門查奏革之未幾户部尚書韓文首
倡九卿共劾劉瑾太監王岳范亨徐智共為内應健等
助之獨焦芳媚瑾以健不附已力攻健希入閣致上震
怒傳㫖捕岳等繫獄令劉瑾入司禮監瑾等先嘗奏内
閣納賄行私欺壓内官軍職形于劇戲上已信之至是
遂令健與謝遷自陳致仕又榜示天下指為朋黨矯詔
奪其官肅皇嗣位詢謀遺老意欲召用而健年已九十
矣乃降詔存問明年遣撫臣就其第致束帛餼羊上尊
酒終時壽九十四贈太師諡文靖
　野史氏曰健之論列所闗朝政國體如詔遣中官于
　武當山設像脩醮因健等上疏已之詔建寺塔於朝
　陽門外因健等上疏罷之又罷撰真人杜永祺誥命
　及封號凡浮圖異端蠧財惑衆一切擯不得逞直曰
　我祖宗相傳以治天下堯舜周孔之道而已庻幾乎
　古之大臣以道事君者與至上問李夣陽言事若何
　輒對曰此狂妄小人耳亦未免失言其不為同鄉徇
　情靣亦當另有説如事在當從而必不從以示公則
　偏亦甚矣祁奚舉子未嘗有咎其私者春秋責備賢
　者之意
　　　馬端肅文升
升字負圖鈞州人生而頴異七歲讀書日記數百言性
介特寡言笑不尚華侈舉止嚴重脩髯偉貌望之知為
異人景泰二年舉進士授監察御史廵按晉楚所至有
聲陞福建按察使乙酉擢南大理卿尋廵撫陜西時反
賊滿四甫平土達有反側之意文升親詣固原檢其戸
數諭以生生之樂釋其驚疑衆皆叩頭俯伏曰誓不
敢為亂遂奏給衣糧農具選丁壯千名隨軍皆樂從効
死以報修茶政易畨馬八千餘以給士卒賑鞏昌臨洮
饑民撫安流移績甚著擢陜西總制兵務陳時政十事
及禦邊三䇿甲午岷州番人叛率兵勦平之乙未擢兵
部侍郎丙申八月滿達勒竒木嘉色稜犯宣府甚急命文
升整飭遼東邊備九月抵邊徧歴險要繕城堡利兵甲
練軍士選精壯敵知有備不復來犯丁酉二月詔回京
上邊務十五事戊戌邊警勅文升復整飭遼東邊務時
太監汪直熖方熾謂徃撫可邀大功欲同徃僉言彼既
有使入貢却又屠其家今若之何或言宜以大官酬之
文升曰官不足以釋忿且宋以李繼遷為京官遂至西
夏之患尋傳㫖着兵部侍郎馬文升大通事詹昇前去
撫安已而奄人王英來謂喻汪意欲請與俱文升謝絶
之即行汪深以為恨文升至撫順諭以朝廷意各衛酋
長纍纍皆至以牛布給慰之復加飭備以待反側比文
升至開原果數路入冦伏兵發斬首二百餘級生獲數
十人及馬器仗無筭邊人且感且懼遣其長入京事遂
平己亥遼撫陳鉞至京原賂權璫汪直奏邊人皆以文
升禁不與農器交易故屢冦邊誣其妄興邊釁激變敵
人命定西侯蔣琬刑部尚書林聰同直往勘比至二人
憚直竟勘如直言執文升下獄謫戌四川重慶衛癸卯
奄直罪罷都御史李裕等疏文升寃始復官致仕尋命
廵撫遼東丙午召為兵部尚書貴州都匀黒芮弗靖守
臣倚内援請發雲南川廣兵勦之文升持不可奏差郎
中御史各一員徃勘果無他虞忌者營内㫖調南兵部
戊申孝廟御極召為右都御史掌院事提督十二團營
上在東宫知文升名感殊遇益自奮勵知無不言上特
倚重因水灾天鼓鳴地震具奏正心謹始以隆繼述以
弭灾變言極剴切復請選老成淳謹之士以資啓沃不
宜雜以浮薄之流恐虧盛德上嘉納之文升留心邊計
奏處甘凉兵馬糧糯以備外患北人和碩詭計日深乞
命大臣總制大同宣府偏頭闗及延綏便宜設防以星
變乞致仕不允尋晉少𫝊火篩入河套文升乞命朱暉
等練兵以待且令各邊謹斥堠脩戰具既而火篩引去
改吏部尚書各王府蕩制踰規䟽選輔導以全宗室奉
上靣諭計察天下官員汰去不職者三千餘員正徳改
元太監王瑞以大婚禮欲用儒士七人篆刻番字文升
不從瑞慚憤誣奏抗拒頼諸大臣力辯得白屢乞致仕
章疏二十上乃允賜璽書褒之卒年八十五贈太傅謚
端肅所著有西征石城東安東國興復哈密三記及奏
議若干卷
　野史氏曰經濟亦難言矣眞理學方有實經濟夫子
　志在東周孟子欲以齊王聖人原以濟世為心曲儒
　不能用世借獨善以藏拙遂有厭薄功名狹小事業
　之念愚謂眞儒自有實用投之事則事辦投之節則
　節見庻足以祛腐儒曲學之陋端肅事功不可冺而
　立朝風裁正不可及
　　　李恭靖敏
敏字公勉襄城人也景泰五年進士授監察御史明習
律法有名稱嘗按畿内力革宿弊以運餉薊州者必由
海口多遭覆溺敏建議别鑿三河直抵薊州以避海道
軍民便之成化初陞浙江按察使尋以憂去讀禮之暇
屏居紫雲山中生徒雲從簦笈至不能容於是遂建書
院取程朱許薛四子之書立為條約乃日與諸生講習
勵勉期在躬行故久之襄許之間彬彬然多德藝之士
服闋改湖廣轉山西布政使拜都察院左副都御史先
是廵撫大同邊人俟守墩軍下取水輒肆戕害敏至伏
擒之自是不敢犯又上禦戎數事進兵部右侍郎已而
卧病為言者所論遂乞歸久之起為右副都御史廵撫
保定改總督漕運召為户部尚書遇事不避有貴戚怙
勢者乞畿内入官隙地已有㫖許敏執奏而止其餘建
白亦多中事理上甚重之復以疾乞歸特命官屬一人
䕶行卒于内黄年六十七贈太子少保諡恭靖
　　　許襄毅進(附子文簡讃/)　(恭襄論/)
進字季升靈寶人成化丙戌進士授御史出按甘肅岷
州土人利番人貨潜相結姻遂因為冦進相險要設橋
塞分兵防守諭令罷婚邊乃寧按山東㕘政某役閘夫
脩華陽宫為燕逰所費又巨進劾罷之革濟寧諸閘濫
役夫三千餘人究治貪吏豪徒餘望風奔息還京掌三
法司事廵按遼東御史强珍劾倖閹汪直妄殺邊人
冒賞兵部阿附奏行直誣愬珍下詔獄進抗䟽伸珍擊
直珍竟戍遼陽進奪俸數月道士以黄白術干湖總兵
李經不售誣首經潜招叛軍為亂直奏逮李氏百口至
京已成獄憲皇恐寃之改命法官讞衆皆惴避進發道
士奸即日磔于市晉山東按察使監秋試有欲私貴臣
子者進堅執不可東昌武人兒懷金與所厚生飲肆中
是夜被殺且無首官坐生罪已誣服進察生不𩔖凶人
私計必酒人所為貧人得銀必易物遍閲市肆酒人正
以所得銀易布一訊而得生得釋晉僉都御史廵撫大
同小王子欲窺邊先以馬千匹入貢進請帑金二萬兩浹
恩而飭備計遂沮庚戌冦入塞列營三十里號六萬進
因事發謀馬行繫帚于尾塵翳障天烽火連日夜比觧
去不亡一鏃云劾奏鎭守中官石巗貪暴反被擠左官
兖州知府甲寅晉陜西按察使乙夘甘凉邊患孔棘大
臣往治勿任以進為僉都御史廵撫甘肅初文皇招降
哈密封托克托為忠順王捍禦番戎後與吐魯番為仇謀
殺哈密都督占據城阻塞諸番貢路哈宻遺夷覊住嘉
峪邊患幾二紀進曰以夷攻夷古云良䇿遣辯士説齊
勤罕東諸番宣布朝廷威德厚撫嘉峪遺夷俱願効死進
以總兵彭清將兵七千出嘉峪闗調諸番為聲援入二
千里攻哈宻故城克斬吐魯畨數百級番首伊稜夜遁
獲脇從者八百人總兵劉寧欲盡戮之為竒功進曰此
即吾赤子綏輯是務豈計攻伐邪令𨽻遺夷給牛種耕
器吐蕃與夷其勢孤西域遂定進副都御史詔廵撫陜
西太監劉瑯恃援恣横進數禁之一日同舟進責其惡
瑯不遜進奮拳撃之墮瑯水中丁巳召為户部侍郎太
原周文端公為司徒恊合大釐朝政不便者上章諌争
裁抑后戚田業命勘河間戚氏莊田抗䟽言實皆民間
地令照舊管業不得行令兼僉都提調宣大軍事貴臣
子弟從軍倖功者不樂造飛語降㫖師老事抝勒令致
仕自後羣臣薦章凡四十有八武皇即位起兵部左侍
郎明年始詣闕進尚書䟽勸武皇敏學止㳺師古仁聖
君而戒彼荒淫者一京衛官以賄來求公堂杖數十權
要請託輒報罷晉吏部尚書已加太子少保進直聲乆
著風裁日峻御史某滿三考及部郎某某者奥援必覬
京秩悉外補郎中某賂閹馬永成乃斥守黎平郎中李
達忤太宰出守夷方乃改杭郡工侍某同里閈託奄營
求改吏部進對衆語之曰君年尚未老秩亦不卑不為
不貴乃託斯人速化乎逆瑾銜進日甚而輔臣畏其沮
格所私積怒叢䜛瑾謂進越選法矯㫖令致仕又摘進
推薦雍泰為謬削爵為民二子在翰林者調外任庚午
八月卒于家年七十四九月瑾伏誅詔致仕已遣官營
葬贈太子太保嘉靖五年席文襄覆議諡襄毅子八人
詩舉人誥另有傳讃論附後
讃襄毅公第三子在吏部時上懲邊患未寧責在廵撫
大臣專恣罪在言官各令讃考察讃乃㕘稽輿論擇廵
撫脂韋骩法及苞苴自私者擬斥十餘人其科道素乖
風紀并建白無聞冗牘可厭者擬黜調二十餘人擠棄
及言事傷激遭變者前後薦起十餘人如南科給事中
曽筠等以其資深敢言不次叙陞其甄别流品南北各
定所宜除目一下人人稱平方面以上或以儀通問監
舉謁選或經營羙缺必當衆發其私竟抑壓示懲毎大
計吏治雖慿考語猶跡行履若官常守素為上官所刺
必留之有心險詐干清議雖考無貶辭不曲貸甲辰春
考察外官有一二巧宦竊虛稱擬欲黜之都院不從讃
指而言曰今為公等留此人異日害人誤國陷善𩔖雖
悔無及果如其言讃歴官五十餘年晚荷隆遇翼翼小
心以不欺不怠為主子孫祇嚴訓閉門息囂無敢以私
入僕從穿短衣如農家裝士大夫羡其家法平生寡欲
年七十猶作細楷閲經史典籍老而不倦所著有松臯
集續集諸史私論五經臆説諸曹奏議卒七十六贈少
師諡文簡論襄毅公第八子初奉使餉榆林邊士氣勃
勃自負直將長驅沙漠封狼居胥在禮部奉詔進九邊
圖論世宗嘉納之㑹邊事起南京交薦論材可備緩急
㑹推京兆撫臣署居次上曰是嘗上圖論者遂進僉都
撫薊州上備邊十二事士氣一新白通事進犯黄崖口
襲殺守備大掠而去論督將士設伏出竒斬白通事及
首級四十㨗聞進右副都御史以勞致疾請告歸庚戌
復大入薄郊闗廷臣薦論可屬大事上覆閲圖論騐其
早見亟召論分宜故不可覉闕下踰年得命出撫山西
夷人犯柞子塢不得入乃伺大同龍鬚墩集精鋭邀撃
之夷挫復入親援桴鼓䕶軍血戰以㨗聞進兵部右侍
郎雲中兵亂殺副將檄至申令誓師吾將世受國恩直
將奉不肖之驅以徇爾曹超距之日久矣寧避疆場而
就市曹意懇辭嚴亡不人人感奮妖民吕鶴引冦入犯
决筴擒鶴斬之獻馘者四十餘黨旋馬西向既敗之紫
塞八角堡追襲俘馘百七十有竒詔進兵部尚書廕一
子世襲錦衣千戸諳達大舉四十萬冦山西分部發兵
遣輕騎搗其穴據險設伏夜出銳師破其營諳達死傷
分崩不可勝紀已復犯龍門火石嶺勒標兵尾擊之至
響水舖出其不意令死士持刀斧乗夜斫營所觸糜爛
俘馘者五百三十詔加太子太保再廕一子世襲正千
戸上益多其伐召入為兵部尚書上平倭九事主眷雖
隆功多招忌憾者日索瘢摘瑕遂罷丙寅冬十月自理
䘮具端坐而終年七十二論故于文事優率以用武顯
終始邦政身繫邊圉安危者三十餘年以首功計者二
萬三千降者二千酋長旗纛車馬器杖以鹵𫉬計者三
萬五百脩築邊墻以里計者四千墩堡以座計者三千
人言襄毅之有恭襄猶絳侯之有條侯驃姚之有冠軍
也穆考即位詔復故秩諡恭襄諭祭九壇遣中書劉天
衢營塟
　野史氏曰許氏一門何多竒也予髫年知靈寶許氏
　一門三尚書如僅以三尚書為竒則古今尚書多矣
　或湮没無聞或穢汚遺臭者豈少哉襄毅父子貞忠
　勁節同德同心生平受逆奄直瑾軰之屈折挫辱者
　不知凡幾而節愈峻骨愈勁也險亦常危亦安故功
　成而學著經濟學術忠節公以一堂兼備之迥乎不
　可及矣公嘗讓雍泰已官語人曰吾西望有二髙一
　為華山一為雍世隆耳吾服公之推賢
　　　張尚書泰
泰字世亨祥符人成化戊戌進士初令鄒縣政尚仁恕
六載績聞召補省臺適罹内外艱服闋拜陜西道御史
兼河東鹽課有勢要撓法為奸上䟽劾去之嗣按蘓江
憲度峻整豪强歛跡轉陕西按察司副使踰四年轉按
察使尋轉布政老成練達士論歸之未幾擢右副都御
史廵撫陜西陕西之地宦㳺最久熟知利病乃掇軍民
困苦者十餘事嚴列條約刋布郡邑踰年改大理寺卿
時逆瑾用事以剛直觸忤免歸瑾誅復起為刑部左侍
郎開府固原總制三邊軍務感上知遇拜命即行至鎮
則選易將官振厲士氣一新攻守之具疏凡百數十上
皆見嘉納奏㨗者十有二璽書褒奬盡心籌邊寢食靡
寧竟以勞瘁成疾亟上䟽乞骸歸命未下而卒得年六
十有一訃聞賜塟祭贈太子少保刑部尚書子炤以功
廕錦衣千戸泰沉毅有大畧平生不立崕岸與人交坦
直無偽善飲酒多而不亂三邊將士猶有能道其經畧
之蹟者
　野史氏曰公到處有實政至經畧三邊䟽百數十上
　奏㨗者十有二贈廕塟祭恩禮隆備厥功偉矣雖未
　覩其謨烈之全而鞠躬盡瘁死而後已猶令人深企
　慕之思
　　　李㕘政景繁
景繁字邦泰儀封人也幼而好學噐度不羣治朱氏詩
成化五年舉進士授陕西三原知縣三原多大商鬻販
淮揚間貲累數萬每婚䘮費千金景繁禁之使如制逋
民歸者復其田廬死者給以棺居數年稍遷太僕寺丞
改工部營繕主事二十三年遷虞衡員外郎尋轉都水
郎中管漕河時漕塞自淮入儀真凡三百里舟膠不行
有詔命都御史暨郎中治景繁獨任之募夫八萬人初
濬邵伯湖橋子橋三汊河廣皆六尺次濬廣陵驛東廣
倍于三汊次濬朴樹灣廣三倍於初次濬儀眞𤓰州二
壩廣倍于朴樹者三深于舊者各五景繁行𤓰州堤上
見東南多沮洳區問土人此何所也曰江潮之匯也景
繁導之自古劄港入劉家灣入漕渠曰今漕渠非得巨
流濟之舟終不可行值江潮時開壩閘恣江北走已即
塞之天復大雨漕事成矣土人曰河亢而江下非壩障
之則河水悉倒流入江漕渠益淺都御史而下咸謂李
䇿非善景繁曰江水故平潮至則悍激耳潮退水亦易
制也遂下令有司具土暨石潮至大决壩閘江水奔漕
水聲洶洶如雷景繁乃塞壩閲數日㑹大雨漕渠水瀰
瀰襄岸舟乃大行河經徐州盪州將嚙居人震恐景繁
又作石堤河不能為害𢎞治六年遷山西右㕘議理儲
景繁行塞上十年而餉運不缺擢四川右㕘政以疾乞
致仕歸
　　　李知州愚
愚字克明蘭陽人也弱冠舉於鄉授澧州知州以禮讓
喻俗不規規于簿書期㑹之間一郡盡化之成化七年
茅岡宣慰等土夷乗劉千金之亂出没剽掠每過州境
戒戢儕𩔖勿有所犯其感革強暴𩔖此州俗女子年踰
三十始嫁愚檄屬邑俱宜依期婚娶其貧不能舉亦宜
設法貲資一歳完聚者二千餘家廵撫都御史呉琛聞
之以束帛勞異罹外艱歸服闋改知晉州值歲凶愚賑
饑恤匱不遺餘力是年大水復至愚乃上䟽其畧曰今
陛下致治之道至矣救灾之法宻矣而水旱屢見者何
也或者宫人未節而天意有在于此未可知也臣聞男
子生而願為之有室女子生而願為之有家一有拂欝
則憤懣之氣必干天和昔一婦含寃三年不雨矧多于
此者乎考之春秋傳曰大水者隂氣盛也若今歲雨水
為害或以隂氣使然耳嘗觀唐史太宗因旱出宫女三
千人我朝英宗皇帝即位之初亦出宫女三百七十人
此其騐也伏望陛下援古人已行之蹟酌今日時制之
宜稽察宫女年貎老弱量為酌减務使在内在外人人
得所則隂陽氣和神人胥悦而天變可回水旱自弭是
陛下大造之仁徧浃海内國家太平之福亦永保無疆
矣疏入純皇震怒逮繋京師已而感悟詔釋愚出宫女
五百餘人愚既還職益自振勵㑹妖賊桑冲作亂愚以
計擒之上嘉其能特令榜諭後數年致仕歸子鉉内黄
知縣愚卒六十餘年提學副使朱大器始祀于鄉賢祠
　　　喬㕘議縉
縉字廷儀洛陽人也少頴敏學士薛瑄見而竒之授以
毛詩及太極西銘諸書成化八年登進士尋以家艱歸
服闋授都水司主事督理山東泉原初漕由魚臺至臨
清得洸汶泗沂四水其地復有泉百七十餘道㑹于四
水而分流于漕渠為牐凡三十有六設守津吏以司啟
閉為淺二百二十各有津老以時䟽治然歲遠法弛諸
泉湮塞或為豪宦侵匿漕運屢屢告艱縉行郡得湮塞
泉四百有竒侵匿泉二百有竒合六百餘泉㑹于四水
漕運大濟工部以績奏改兵部職方又二年遷員外郎
𢎞治四年出補四川布政司㕘議時馬湖府知府安鰲
殺叙南衞千戸曹明奏檄數下鰲賂當路獄久不具縉
至一訊即服未幾貴州苗蠻叛焚掠州縣命都御史鄧
廷瓉帥三省兵討之以縉督餉苗誅有文綺寶鏹之賜
久之縉不調仍坐治泉之故縉知有怨者遂上䟽乞歸
年七十二卒所著性理解惑河南郡志及族譜若干卷
　　　高知府鑑
鑑字克明太康人也曾大父智官革除間為副千戸永
樂初謫戍信陽子孫遂家焉鑑年十一時與羣兒戲釣
于學宫池上曰我釣鰲亦如此爾指揮劉宗異之舉于
提學副使陳選收為弟子員成化十一年舉進士授武
選主事時崇王請置守備汝寧大司馬以信陽已置守
備而汝寧重置難之集司屬議鑑進曰事不難移信陽
守備置汝寧俾兼視信陽則事攝而官可不重置大司
馬喜曰主事議便于是常引與計事稱之曰我益友也
鑑仕宦既聞時有所憤切乃言事忤中貴人中貴人注
其名屏上卒以他事逮之調鎮遠府通判在鎮逺為都
御史錢鉞所重時咨以邊務洞夷有相讐者使鑑輯之
不服鑑乃夜徙居他山虚設供帳故所遲明往卧榻已
碎鑑從容束帯出帳前議和事夷覘而神之盡服𢎞治
改元移山東青州明年遷鎮江同知嘗署郡事㑹日本
使臣過以詩獻鑑和答立就使臣俛首嘆伏曰中國詩
人也亡何自鎮江遷䕫州知府致仕歸年六十七卒鑑
善談辨曉音律有鐵溪集若干卷
　野史氏曰公以忤璫被逮而謫直矣然作事妙有機
　權直而不板
　　　胡僉事瀛
瀛字孟登羅山人也成化十一年進士明敏亷介初授
浙江餘姚知縣是時日本夷來朝騷動隣邑瀛備之堅
益市瓦噐實魚菜餅糗至即人與之數器夷得飽殊懽
已輒就道縣得無擾歲饑盡發廪以賑猶勿給乃節量
温飽令饑民傭食其家多所全活因奏免田租已賜之
半復為請諸折所勿免者又許之時監儲督折銀急甚
瀛弗徴坐罰俸又勿徴其明年秋成始下令民輸去年
折銀皆競入且曰勿復累我侯也民争燭湖水利積年
不决至集衆逞兵瀛乃為塘分其湖水均其灌溉争遂
解息瀛去數年以憂去百姓思之為立碑紀德服闋改
武進尋擢南京户部主事遷員外郎以忤權貴謫興國
同知遷本州知州復遷浙江按察僉事瀛自度與時不
合遂致仕歸其在武進興國皆有惠政歴三地吏民俱
為樹碑建祠子止吕楠榜進士仕至監察御史
　　　李恭簡鉞(附子御史惠/)
鉞字䖍甫祥符人𢎞治丙辰進士授御史廵視中城權
貴家有奸法者繩之不少貸理河東鹽政國課用饒改
浙江道覆刷京畿文卷時羣閹竊柄濁亂國紀㑹䟽劾
之乞盡除去辭㫖抗直瑾惡之誣以他事罰米五百石
輸邊尋轉鞏昌知府莅政寛簡擢四川按察司副使値
劇盗方四等嘯聚掠刼全蜀繹騷廵撫都御史林俊屬
以督勦所向克㨗斬首萬餘㨗聞璽書奬勵賜金帛加
俸一級擢陜西按察使持憲嚴明獄無停滯未幾遷超
右僉都廵撫山西兼提督雁門等闗自陕入晉道經河
東父老羅拜曰我公來矣先是守臣侵漁邊儲士卒嗟
怨至則釐革夙弊將士樂為之用丙子秋冦入宣府出
白羊口南牧鉞度宣大擁重兵冦必不利移檄山西岢
嵐五臺諸郡宜亟為之備果犯岢嵐宻授之筭斬首百
五十級獲馬千餘匹上嘉其功賜璽書金帛再加俸一
級時中官欲攘為已功改㨗大同鉞不之辨而給事中
潘塤為之不平乃倡言于朝士論益重之是歲山西有
内冦武廷章等荼毒地方勒兵勦之旬日蕩平詔加俸
如前鉞懇辭且請老温㫖慰留丁丑擢兵部侍郎掌部
事奉詔裁革武臣抑僥倖汰冒濫武選肅清嘉靖壬午
復冦西陲號十萬飛檄告急遂以兵侍兼僉都行邊馳
至固原敵勢方熾進薄城櫓時援兵未集乃下令大開
諸營門敵疑有備不敢逼用火炮擊之遂引去詔總制
三邊事務申明紀律增築墩堡廣儲蓄選壯勇軍聲大
振冦復深入平凉涇州縱兵大掠人懷疑懼鉞曰此成
擒耳宻命遊擊將軍時臣周尚文等分伏要害斷其歸
路我軍大㨗斬首百八十級獲牛羊萬計諸將入賀鉞
曰汝知賀寧知憂乎敵性狠鬭既失利必憤憤而復來
延綏諸路宜有備果冦延綏復發兵􁦾撃之斬首百餘
級或請以㨗聞曰偶勝耳惡足為功鎮廵奏㨗璽書嘉
之進右都御史總督漕運未幾召還掌院旋拜兵部尚
書侍經筵提督十二團營脩明戎政凡邊報警急必審
度事勢指示方畧不求近功不徼小利尤注意邊將務
在得人請謁無所容時部事叢委文移旁午皆手自裁
削過勞疾作數乞骸骨遣使存問命馳驛還竟不起上
輟朝追贈太子太保諡恭簡
惠字德卿恭簡公鉞之子正德十二年進士授行人司
行人值車駕南狩惠抗䟽諫止上怒廷杖卒嘉靖初贈
監察御史子弁以廕仕至姚安知府
　野史氏曰公初遭逆瑾之毒風采已著而到處立功
　事無棘手此經濟長才也至中貴攘功而不之辨延
　綏之㨗曰偶勝耳惡足為功更見大臣德量子以諫
　死可稱亢宗
　　　蔡侍郎天祐
天祐字承之睢州人𢎞治乙丑進士以庻吉士改吏科
給事中蹇諤自持封駁無避忤權貴出為閩臬僉事㑹
江西盗起朝議以閩兵協勦徃平之轉山東憲副守遼
陽按部所至弊絶風清值歲歉多方節縮活饑民萬餘
又闢海道圩田數萬頃民奠其業名曰蔡公田濟南龍
山惡少嘯聚為亂勢甚洶洶分兵勦之搗其穴淄川盗
起刼掠鄉邑捕獲其魁坐以法餘黨悉散遷山西按察
使雲中五堡軍亂殺撫臣事聞進右僉都御史即日就
道至集亂軍諭以恩威衆始奮㑹桂總兵朱密率家衆
誅亂者十餘人衆攻圍其家幾為所害冐白刃救之得
解亷其首惡者四人正法餘孽度不自容夜焚朱總兵
宅天祜下令懸賞示之火遂撲滅人心少定及督餉主
事至羣心自危復起亂上震怒命胡侍郎帥兵討之衆
赴天祜前泣求救乃示以早圖自獻或可逭誅衆皆嚮
應獻元惡十餘人傳首以示脅從者宥之帖然無復反
側天祜遂請班師詔下凱旋人心益安上優詔答之進
右副都御史有彩幣白金之賜旋進兵部左侍郎行日
民為罷市哭聲震野且送且留者三百餘里已而為權
倖所忌以事中之懇求退避䟽三上乃俞閉門以詩酒
自娯教授生徒課子力學而憂國之心未嘗少忘再起
至中途以疾辭荷温㫖許暫回調理明年不起卒
　　　徐尚寶自得
自得把縣人嘉靖辛丑進士為兵科時叛兵擁衆戕殺
諾延扶餘三衛諸部内避乞給衣畊具乃上言諾延三
衛夙稱崛强一旦遭破殘之慘既不敵于彼將必窺利
于我挺而走險急何能擇勢固然耳迤北之性多强悍
既飽而驕饕貪無厭且諾延既破撤我藩籬何所顧忌
趦趄而不内犯哉冝申飭邊備繕墩廣偵以觀未萌之
釁已而卑辭求貢覬緩我邊防以圖大舉廟謨將許之
廷臣明知其詐而隂闚上指所嚮觀望莫敢發抗䟽言
勿許便䟽入五日不報同列疑之命下則大見采納他
日有以吏垣協理請者䟽未及也特批曰徐某乃知上
黙識其名固將大用之矣河决曹縣防河使請開趙皮
寨孫家渡以殺水勢特遣侍郎呉鵬都御史魯釣董其
役上書極陳闗係祖陵周藩至急乃不果開晉尚寳司
少卿起家三紀立朝莅官甫四年餘皆優㳺泉石之日
也至孝性生詩尚典鬯不騖纎靡文爾雅有則一洗鈎
棘所著有苫中踏埜二稿京華集京華續集大㳺子樂
府二冊藏於家
　　　劉尚書自強
自強字體乾扶溝人嘉靖甲辰進士在文選時分宜子
世蕃以鬻爵干請峻拒不納蕃深銜之亡何補陕西㕘
議遷山西副使甫莅任悍卒王慶率衆以夜畔城中大
駭自強知慶有嬖妾選勇士伏旁舍待慶果來携拏輒
斬其首以殉餘黨瓦解按察陕西苦旱城中無水自强
相舍旁當有泉鑿之泉源涌出一郡饒給居人神之名
曰劉公井遷湖廣布政民苦饑出羡金賑之所全活甚
衆廵撫四川㓂黄中負險猾驁奉勅㑹湖湘兵討之屬
妖人蔡伯貫乗間嘯聚鹵掠郡縣勢張甚自强䇿曰黄
中穴鼠耳直以泥丸封之伯貫出柙虎也可急擊勿失
輒移師攻貫一鼓殱焉已回兵向中中大怖乃所據牛
欄坪者險絶其中夜當道垂巨索屬鈴百餘勁卒更番
守鈴索一動礧石交下人無得免者乃斬木百章為雲
梯陽攻之㣲察山旁側有少罅督將士夜銜枚上鉦鼓
並作呼聲震岩谷中賊黨戰慄莫知所出以為自天而
下也不戰而潰㨗聞賜文綺白金羊酒勞之歴戸兵刑
三部尚書老成持大體無出其右者精敏果毅人不敢
撓其法在南部時一尚書以事囑其𨽻人無狀怒曰贜
吏敢爾耶起奮擊仆其𨽻人都人語云尚書賍輿臺僵
矯矯劉公洵自强
　野史氏曰此生活得千人命安心不向世外走三公
　固方正之品而經世理務其才皆優雖未得盡展其
　藴皆足見一班矣故並傳之
　　　王襄毅邦瑞
邦瑞字惟賢宜陽人正德年進士由庻吉士歴官兵部
尚書識量𢎞逺視天下事無不可為應機立斷而張弛
必中性喜觀史道及古今之務典禮法制兵賦沿革繁
畧之變歴歴如指掌其為文能發心所欲言初以材選
儲禁林迨守三州歴遷藩督學政撫邊陲晉卿貮以至
尚書為政雖和易坦直至于鈎校欺漏剜剟豪黠又不
為一切恩貸如廣德之豪夏某滁州指揮徐某及涇陽
之孽令張某者寧迕臺臣之意雖三反不為移判故所
至肅然憚而去後則復見思自少倜儻負竒總丱為諸
生屬山東盗起即上安勦十四事河南守唶曰異哉洛
陽少年廼爾竒絶耶及兵備固原屬松石劉公視西師
劉固偉人見則大加器重每事朝夕諮詢時涇邠巨盗
李孟春等流刼河東西莫之攖也至則芟夷之無遺𩔖
民用大靖初以文行吏治有名其以武畧顯自茲始迨
撫寧夏益著寧夏介在河曲三隅逼㓂烽火貫四時歲
為常内治既嚴又能招攜叛黨刺彼中事甚悉每先事
而備常乗間一入輒失利斬其部長而去不敢近塞者
終在任之日西人語保障功多稱之故庚戌之變衆籍
籍恃以為重云卒年六十有七贈少保諡襄毅子正國
給事中以諌擢通政司㕘議
　野史氏曰公初以文吏稱而後以武畧顯則文經武
　緯原非二事能于源頭處理㑹則天下事誠無一不
　可為
　　　髙文襄拱
拱號中𤣥新鄭人資禀頴異多讀書能文章志在經世
不沾沾以訓詁為也嘉靖辛丑進士由庻吉士擢禮部
尚書丙寅與郭朴同入閣㕘預機務穆廟初御以拱舊
為講官加恩太子太保具䟽辭不允拱與徐華亭同在
政府因人言開釁朝論遂多指摘拱稱病乞休䟽屢上
上恩禮有加拱終不出上知不可留乃報許命馳驛還
鄉調治仍賜白金文綺遣行人䕶送己巳上念青宫恩
以少師起入内閣出管吏部職業崇于中書體統尊於
公孤儼然周宰漢相上矣拱凡有條奏皆䝉上褒嘉允
行詔先帝時建言被遣者毋得概行卹録公言人臣歸
過先帝反其所為以行已之私臆恐天下之人直以悖
逆為當然願下閣臣議諭告天下以醒乆迷之人心以
開久塗之耳目疏入上曰大體斷自皇考諌者本屬有
罪其他建言亦豈皆無罪者今乃不加甄别盡行卹録
何以仰慰在天之靈覽卿奏具見忠悃諸陳乞并罷請
與都察院同考京官上是之科道官素行不謹者九人
浮􁂌淺露者八人才力不及者十人俱黜降如例壬申
五月上疾大漸召拱及張居正髙儀至乾清宫受顧命
囑託甚至盖自孝廟顧託三臣之後僅再見也萬厯元
年乞致仕許之萬厯六年卒于里命復其家予祭葬諡
文襄
　野史氏曰中𤣥居政府毁譽㕘焉説者曰初扼于華
　亭罷去無一人祖道者後江陵忌居其上故其私人
　多出力以擠之夫同在中書同寅協恭尚已撝謙自
　下不敢以才智先人其庻幾乎不然相傾相軋勢所
　必至况二公俱負才予知者乎公于諸邊情形無不
　熟諳而洞悉之故邊人有事來請公輒為指示方畧
　政府不諳邊務而邊人能立功于外者難矣
　　　周總制詠
詠字思飬延津人嘉靖壬戌進士初授衛縣知縣下車
數延見三老問所疾苦諸供億徵索度可已者已之否
者釐正之務與民休息三載以特最擢監察御史獨持
風紀臺綱倚以為重丙寅出按宣大條上備邊封事戊
辰按山東尋典庚午試所取皆知名士丁内艱癸酉服
除時江陵柄國欲詠按其鄉趣同僚勸駕詠故緩其行
度後期乃至已竟不及其禍甲戌廵視京營清隐占汰
羸弱勤訓練諸弁惴惴奉約束已從京畿刷卷風采益
著乙亥擢大理寺丞丙子陞左少卿丁丑推遼東廵撫
至則稽屯田故籍益出贖鍰募民墾田一千四百餘頃
躬歴諸要害築臺垣七十餘所而又為之廣積貯倍行
糧一行旌旗壁壘皆變未幾拜少司馬加秩一等壬午
進左都御史總督薊遼昌保諸邊事治薊門一如治遼
法時有行邊使者以意氣加詠詠不為下且蜚語具狀
劾詠他部將畏使者焦赫稍稍引避去詠念無可共功
者嘆曰吾老矣願乞骸骨歸章再上得允卒於家
　
　
　中州人物考卷二
欽定四庫全書
　中州人物考卷三　　　　　容城孫竒逢撰
　　忠節
　　　鐵尚書鉉
鉉鄧州人洪武中國子生授禮科給事中調五軍斷事
奏對詳明上喜賜字鼎石藩府坐法刑官久鞫不能奏
當上屬鉉立决上益喜凡兩法司疑獄盡屬鉉未幾陞
山東㕘政建文二年李景隆駐德州鉉督餉飛芻挽粟
水陸並進軍興不乏五月靖難兵圍濟南甚急鉉暨徐
將軍盛統兵髙僉憲宋㕘軍張都統王太守王府校等
悉力防禦令軍民詐降開城候文皇入急下鐡板幾中
比出戰令軍士噪罵文皇窘大怒攻至秋七月不能克
舍之南去宋㕘軍説鉉曰濟南天下之中北兵今南去
其留守北平者類老弱且永平保定雖叛諸郡縣堅守
者實多郭布政軰書生大㕘能出竒兵陸行抵眞定南
朝諸將潰逸者稍稍收合不數日可至北平其間豪傑
有聞義而起者大㕘便宜部署號召招徠之北平可破
也北平破北兵回顧家室必散歸徐沛間素稱驍勇大
㕘檄諸守臣倡集義勇候北平歸合南兵征進者晝夜
躡之大㕘館榖北平休飬士馬迎其至擊之彼背腹受
敵大難旦夕平耳鉉以軍餉盡于徳州城守三月士卒
困甚而南將皆駑材無足恃莫若固守濟南牽北兵使
江淮有備北兵不能越淮歸必道濟吾邀而擊之以逸
待勞全勝計也乃設宴天心水靣亭犒問卒苦述賦賡
歌激發忠義未幾又有東昌之㨗建文君以却敵之賞
賞鉉進布政使再陞兵部尚書㕘盛庸軍務賜金幣誥
命封三代鉉入謝京師賜宴餽粟肉小河之㨗中原震
動文皇欲北還以諸將言再戰得勝遂長驅渡江鉉感
憤欲自裁文皇登極鉉尚擁殘兵駐淮南已而擒鉉至
不肯屈令一顧終不可得割其耳鼻竟不肯顧劈碎其
體至死罵不絶聲時年三十七子福安戍河池康安先
卒父仲明年八十三母薛俱置海南
　野史氏曰遜國一案諸臣之䝉顯戮者前牓續牓雖
　止五十一人而下賞格令綁縛來京以慘死者不知
　幾千百人也北平屬州縣官朱寧等棄去二百九十
　有一人至雪菴和尚河西傭補鍋匠等潜踪秘跡接
　踵遯去者又不知幾千百人也此見髙皇培植之厚
　鼓舞方殷故轉盻間即食忠臣之報為從前所未有
　天道不爽豈待問哉雖然家庭骨肉之間而慘殺至
　此髙皇寧不有恫心乎説者曰方鐵諸公早自裁于
　文皇初到金川門之日免得令人涕泪千古
　　　逯鎭撫德山
德山汝陽人少負大志國初屢從征伐以功授管軍鎮
撫癸夘秋上討偽漢德山大戰于鄱陽湖以死甲辰夏
上舉報功典命有司建忠臣祠同韓成等三十六人祀
于康郎山贈德山武節將軍驍騎尉封汝陽縣子
　　　王千戸鳯顯
鳳顯羅山人初授管軍千戸從上征討多所克㨗癸卯
秋與偽漢友諒戰死于鄱陽湖甲辰夏命有司建祠祀
之贈鳯顯武節將軍驍騎尉封羅山縣子
　　　王侍郎良
良字天性一字文信祥符人厯官刑部左侍郎建文三
年問燕國人罪從末减左遷浙江按察使至浙江謁岳
鄂王墓誓曰茍愧武穆非人也建文君遜位大慟九月
詔召良良集臬司諸印私第躊躇未能决妻問故曰我
分應死未知所以處汝耳妻曰我何難君為男子乃為
婦人謀乎遂餽良食抱㓜子欷歔如厠置其子池旁自
投池死良殮妻畢即列薪于戸寫遺囑付家人令妾抱
㓜子往匿某僉事家或曰托諸汴商遂舉火闔室自焚
死事聞上曰死本良分也朝廷印信良不得輒毁良毁
印不得無罪徒其家于邊台人陳燧私識良死事毎談
及流涕沾襟正德戊寅浙江按察使梁材提學副使劉
瑞改公署水鑑亭為祠祀良
　野史氏曰公之躊躇未决者所以令其妻之自决也
　而妻果明决至此死生倉卒之際而義理分明從容
　就義又為㓜子思存匿之所當是時夫婦之死各慊
　其心此便是朝聞夕可着一毫勉强不得陳燧談及
　流涕亦人心之同然也
　　　侯尚書泰
泰字順德南陽人累官刑部尚書靖難師起泰主抗禦
之䇿壬午二月運糧至濟寧五月復運糧至淮安時京
師已告急矣六月赴京師行至髙郵被執七月十日就
戮弟敬祖子玘尋亦坐死
　　　邊侍郎昇
昇滎澤人洪武初以明經貢入禮部累官兵部侍郎有
氣節多技能文皇初渡江昇率兵拒之殊死戰及敗被
獲語不屈上怒命左右殛之
　　　薛大理巖
巖陕州閿鄉人慷慨負志撡有治才口辯洪武間為鎭
江知府多惠政累官大理寺少卿建文初特見信任辛
已閏三月兵屢敗方孝孺建議草詔令巖齎至北軍又
作宣諭文數百言刋印千紙付巖宻付諸將士使歸心
巖見文皇曰殿下且釋甲謁孝陵即暮下令旋師文皇
叱其紿已左右欲兵之文皇曰此天子命使也釋之而
其謀不行及内難平免巖死謫廣西永樂初安南國王
為黎季犂所弑其孫陳天平自老撾來歸季犂子蒼請
還君之上命廣西總兵官都督黄中以兵五千送歸國
中舉巖為輔行至芹站伏發刼天平去巖亦被擄自經
而死
　　　傅給事安
安字志道太康人也以縣吏起家歴四夷館通事舍人
鴻臚寺序班洪武二十七年轉兵科給事中明年復遷
禮科都給事中永樂初時西域賽瑪爾堪弗賓上遣安
持節往使至其國以順逆禍福諭之賽瑪爾堪酋長負
固不服且諷安使降安曰吾天朝使臣可從汝反耶酋
長怒因羇留域庭凡十三年艱苦備嘗志節益勵酋長
知終不可屈乃以禮送還國因獻名馬珠玉以謝自是
王貢遂通安既歸以老病不能任事懇乞骸骨上憫之
賜一品服致仕仍令有司月給米十二石輿夫八人宣
徳四年卒于家上遣官諭祭仍命有司治䘮事墓在朱
仙鎭岳廟後初安之使西域也方壯齡比歸鬚眉盡白
同行御史姚臣太監劉惟俱物故官軍千五百人而生
還者十有七人而已安卒後子霖舉賢良方正任錦衣
衛經歴
　　　趙郎中敏
敏字子聰汝陽人也大父好徳洪武間官至吏部尚書
嘗召與四輔官内黄何顯周等内殿坐論治道上悦命
畫工圖其像又賜衣一襲及誥命以示褒異父毅永樂
初以薦授工科都給事中累遷工部右侍郎兼詹事府
少詹事奉使交趾卒于途敏少英毅善屬文復工書翰
同儕皆以為弗及年二十餘舉于鄉授兵部主事正統
九年邊冦不靖㨿麓川以叛上遣兵部尚書王驥率京
營及四省軍徃征敏與㕘謀事寧轉吏部郎中十四年
秋額森入冦中人王振勸上親征敏白吏部尚書王直
率百官諫止不聽敏遂扈從出居庸闗八月十四日師
次宣府敵報踵至兵部尚書鄺埜請疾驅入闗而嚴兵
為殿不報明日次土木營中無水士馬皆饑渇埜請還
又不許㑹日暮風沙起敵四靣集矢下如雨須臾師覆
及風止不知車駕所在衆欲歸敏曰昔嵇紹蕩隂之事
諸君獨不聞邪今君有難臣當誓死以赴乃易服躍馬
而北陷于陣死焉景泰元年贈敏奉直大夫䕃子遵為
國子生
　　　李光禄可登
可登字思善輝縣人父文泰舉人官奉議大夫以孝稱
可登中𢎞治甲子鄉試官兵部司務嘉靖三年因議大
禮忤㫖廷杖卒隆慶改元詔褒其忠贈光禄寺少卿
　野史氏曰甚矣議事之不可過激也如世宗繼統之
　事遺詔不言繼嗣而諸臣跪伏左順門大呼髙皇帝
　孝宗皇帝必以繼嗣争諭退不從下學士豐熈給事
　張翀于獄而楊慎王元正等乃撼奉天門大哭羣臣
　皆哭聲震闕帝大怒逮馬理等一百三十四人俱下
　詔獄併何孟春金獻民等共二百二十人為首者戍
　邊四品以上奪俸五品以下扑責病創死者十有九
　人楊愼等竟死戍所意從古無無理之事諸臣皆一
　時正人祗縁以過激作忠遂使君父亦以過激失禮
　此豈小失愚謂大臣定國是須平情知學着不得一
　毫憤激
　　　李按察情
情字宗善靈寶人𢎞治六年進士授監察御史彈劾不
避權倖逆瑾銜之謫驛丞瑾誅起僉事陞江西副使姚
源洞賊王察等叛情率兵討之竟為賊所殺事聞贈按
察使録一子入監賜祭于家時登封李錫為主簿尉氏
馬聰為照磨同死于難
　野史氏曰宗善初以忤瑾而謫官既以勦賊而致命
　其人之忠節可見矣
　　　許忠節逵
逵字汝登固始人長身巨口猿臂燕頷沈静有謀畧正
德三年進士初為樂陵知縣流賊猖獗他縣閉門自守
或遺賊芻粟飲食弓馬或棄城走逵募死士千人人持
大梃随賊向往突擊人馬俱斃賊不敢近境以功陞山
東按察僉事分廵遼海東寧道禮神愛民下士詳獄邊
鎭懷輯陞江西副使時宸濠蓄逆内外搆結莫可誰何
逵每縶其黨引法批繩剪其羽翼又密勸廵撫孫燧先
發後聞燧以為不可使賊反有名然亦重竒逵凡規防
機宜悉與逵議宸濠反逵不屈曰孫都堂朝廷大臣不
可輒無禮宸濠並縛逵逵罵賊汝反萬段磔汝汝悔無
及宸濠遂呼賊推燧與逵出逵顧燧曰早聽我言當不
至此益罵賊不絶口至惠民門挺立賊刀斫其頸屹不
動賊衆共推抑令跪竟不得一跪遂死逵父家居聞江
西有變殺都御史副使二人即為位易服哭人怪問故
父曰副使必吾兒也吾兒素有此志今果然矣嘉靖改
元贈副都御史加贈禮部尚書諡忠節立祠祀逵官其
子瑒錦衣百尸進正千尸世襲
　野史氏曰三人做好事予童而聞此言長交四方士
　樂陵人為余談禦賊智畧固始人為予談立身風節
　其死逆藩也罵不絶口刀斫其頸屹不動賊衆摧抑
　令跪竟不得烈矣哉孫許之死事文成之成事各做
　一事乃共成其事故曰三人做好事
　　　王光禄冕
冕字服周洛陽人正徳十二年進士初授萬安令踰年
宸濠叛所過屠燒無孑遺郡縣長吏望風潜走冕聞變
即奮募義勇得死士數千人㑹都御史王守仁率兵至
冕以衆從時我軍已復南昌濠解安慶圍還救至鄱陽
湖兩軍相拒濠盡金帛犒士殊死戰自晨至午我兵不
利守仁憂之俄而風順冕宻白守仁以小艇實葦于中
擬建昌人語就賊艦乗風舉火濠兵大驚遂潰敗焚溺
死者無算濠易舟挾宫女四人而遁冕追及濠投水水
淺濠不死遂并宫女執之檻送京師伏誅嘉靖初論封
封守仁新建伯其下爵賞有差而冕仍知萬安縣久之
遷兵部主事命守山海闗甫五旬妖卒作亂侍吏欲拽
冕趨避冕曰不可吾有親在乃急趨母所執兵以衛賊
至執之以刃脇之不從遂見害守臣䟽聞詔贈光禄寺
少卿命有司建祠祀之子西星舉鄉試第一
　野史氏曰公以縣令佐陽明擒濠功最大而酬爵不
　及復惜其死小盗手因録其功遂予之節
　　　任太僕賢
賢裕州人以母䘮家居正德八年六月適流賊至同知
郁采請協心拒守賢與采共招集鄉兵三千人登城拒
守城陷罵賊不屈遂遇害一家死者十三人廵按御史
覈實以聞贈太僕寺少卿予祭塟廕一子為國子生
　　　劉尚寶校
校字宗夏郾城人也㓜篤慤稍長嗜學無間書夜以孝
友信義自勵母安人訓之嚴甚意少怫必跪請移時乃
已處弟栻朴無私藏一日奴留牙筯一束于寢驚曰此
離析漸也笞出之正德六年舉進士明年授刑部主事
迎父就養京邸至定州卒校即跣奔抱屍一哀而絶已
稍蘇見靣目有塵餂拭之奉其䘮歸塟服闋仍補主事
校在刑部决獄明允不以上官之意向改法上官雖不
悦亦不能軒輊也十四年毅皇南廵校與郎中俸原明
軰進諫語切直亡諱上怒罸跪門五日已復杖之奪俸
六月越二日校卒是為四月辛酉也年四十有三初僚
友具䟽草子元婁年十一侍側閲之校叱曰逺之豈汝
所知及跪或有憂色校朗誦文忠烈留取丹心照汗青
之句聞者竦然及杖將斃乃仰天大謼以不及見母為
恨且顧元婁曰善繼我志善事若大母與母元婁痛苦
號謼復張目叱之曰若讀書固不多豈不知事君能致
其身邪語畢而逝世宗即位追奬諫者校贈奉議大夫
尚寶寺卿遣官諭祭于家録元婁為國子生
　　　劉主事珏
珏汲縣人貢士刑部照磨武廟將南廵珏連䟽伏闕諫
止上大怒令同諫者跪于午門五日因下獄廷杖卒車
駕亦不果出世皇嗣位詔贈刑部主事命有司諭祭廕
其子釴為太學生以旌其忠
　野史氏曰時被杖諸臣立斃杖下者十有一人雖閹
　焰愈張而士氣益振然國家之元氣寧堪此幾番銷
　鑠哉嘗按武宗之南幸也時寧藩異謀已著内外咸
　以為憂脩撰舒芬等䟽入以次部寺並連名䟽諌上
　大怒召舒芬張衍慶姜龍等百七人跪午門外五日
　下黄鞏陸震等六人于錦衣衛獄又下林大輅周叙
　余廷瓉等七十餘人于獄俱罸跪五日京師隂霾晝
　晦金吾指揮張英肉袒露刃以死諫有㫖命錦衣衛
　將舒芬等百八十餘人各杖有差死者十一人二公
　與焉
　　　黄太常綰
綰字公綬息縣人進士授刑部主事正德十四年上將
南幸綰同衆伏闕叩諫廷杖三十罸跪門五日得不死
遷本部郎中恤刑江西多所全活因執法議獄忤權貴
人出守紹興竟被逮紹人哭聲振野醵金錢為贈綰選
二錢至今清江有二錢太守之謡下詔獄卒諸薦紳為
棺殮以歸隆慶元年詔贈太常少卿命有司立祠春秋
祀
　　　王尚寶正志
正志河南人任富平知縣萬厯二十八年因忤論税監
被逮拷問斃于獄左都御史鄒元標吏部尚書張問達
等題覆贈尚寶司少卿
　野史氏曰黄太常以諫南廵廷杖跪門得不死竟以
　忤權貴死詔獄可謂薑桂之性老而彌辣者矣王尚
　寶亦以忤税監死詔獄閹焰雖張而公之氣已振君
　子之節終不為小人奪正氣固常在天地間也
　　　時知縣植
植字良材通許人也父傑知州大父泰布政使植儀觀
瓌偉少以志節自負僉事賈定器其才以女妻之顧數
試不第入粟補國子生居常感激欲奮㧞樹功名以見
于世正徳六年春授四川梁山主簿㓗身惠民聲稱籍
籍時蜀冦方四北畧漢中東窺鄖襄西薄重慶廵撫都
御史林俊率兵討之檄植督餽饟數加奬諭㑹知縣闕
且遉賊出沒隣境遣植還至則增陴浚隍廣儲㣥募勇
敢泣盟于戎曰國家承平日久民不知兵賊醜乃敢厲
民違天天必厭禍吾儕協心共濟進畀退誅懷貳者斬
以殉人皆震駴罔不用命十一月二十八日賊薄境植
先伏鋭卒于多喜山扼險要自營于蟠龍溪犄角以應
是夜賊至乃大舉火縱兵斬獲數十級餘遁去慮其復
至乃于城周塹原絫石起戰樓于城上躬擐甲胄指使
戰守屹為保障遣使請兵于俊賊騎旁午于道不能達
方四南攻忠州憤敗于梁也退合陳二兵復北冦十一
月二十一日趨城下植繫印于肘誓與存亡率衆死守
梁城三靣負山瞰溪西門夷坦受攻以身當其危而南
則義官曽明守之方冦進攻植命礟弩交下遂少卻抵
暮冦營于石馬山越四日南城墉墮圮曽先以貨賂賊
得匿去植哭之曰天也遂遣素倚信者取子寵以隨乃
慿垝墉率諸吏卒固守又二日方冦分翼夾攻復督壯
士五百出墉力戰殺數百賊蹀血波道陳冦繼進悉衆
合圍植知力不可支乃左挈子右揮戈以蔽西門失守
遂被執置寵于地曰吾不忍汝生為人奴死于人手欲
刃之賊遽抱子奪刃褫衣而灼其身植仰天嘆曰嗟乎
植蒞官不九月而與賊拒者幾三旬外援不至民疲力
殫矣汝獨不聞檻藍廷瑞于京師磔鄢本恕于襄陽乎
汝猶敢乃爾我奮殺汝而反見執辱及有位灼何畏耶
方冦壯其言曰汝健男子若能事我妻子當更完聚共
圖富貴植瞪目大數之冦知不可致命卒斫其肩顧印
在肘奪弗與因并斫其首以死時年四十有七方冦以
子畀一老嫗復資金帛曰善育之無使主簿無後賈氏
在官廨聞植既執經于别室賊至縱火大刼女九歲哀
母死趨火就焚方冦入城令所部敢有殺主簿家族者
斬卒具實告冦嗟嘆久之仍令撲其火而所經室巋然
獨存越二日援軍始至植姪孫永壽始來解賈氏訪求
植屍初賊退醫秦覃購得之容色不變舁至廨同殮焉
歲壬申正月二日也老嫗負子道遇其母偕至覃乃館
榖于家事已廵按御史王綸䟽聞詔曰時植贈知縣賈
氏貞烈可嘉女赴火死俱旌表仍廕子寵入監所在給
舟轝歸塟後數年梁人感德建祠奉祀
　　　王指揮邦直
邦直字國寧磁州人父潺府谷知縣邦直生而駢脇有
神力稱王千觔云弱冠補州學已食廪矣而非所好也
乃學騎射窮韜畧有求試請纓頸繋單于之志一日遇
賊于道發一矢不中中石為之泐賊取矢視如杠駭焉
不敢近嘉靖二十一年邊警急詔舉才勇兵科戴夣桂
薦邦直于朝命詣大同賛議總督侍郎翁萬達與語甚
懽乃延入幕府以國士遇之解衣授食分坐談邊邦直
亦願以肝胆相歸踰年畨人入冦萬達使邦直同㕘將
張鳯率義兵五百人出塞外覘視抵鵓鴿峪窺山上賊
數十騎徃來邦直蹙而擊之無孑遺者復見山下百餘
騎奔焉邦直與鳯謀可悉取殱之後者曰將軍功竒矣
可勿逞竟飛騎以徃踰谷口數里至大陸溝中伏兵約
三萬餘騎列兩大翼而陣邦直激衆奮勇以矢石急擊
而身自引弓射殺賊首賊憤合圍七重戰七日夜邦直
斬級千餘㑹天雨雪矢石俱盡邦直潰圍而出義兵從
者惟王國順一人邦直嘆曰吾與汝等本欲立功沙漠
以報主恩不意衆寡不敵損亡殆盡且鳯既亡而吾獨
存何顔靣入軍門耶䇿馬復入賊營力竭被害賊固壯
之環其尸相視嚙指翌日引退我軍輿其尸而歸自敵
營還者云諸部落皆悲泣謂是役死傷不勝紀邦直之
死諸鎭將士知與不知皆盡哀萬達親為文祭之䟽請
恤録擬張世忠故事乞諡立祠與張鳯並祀而以李尚
倫等八人附焉贈邦直都指揮僉事廕子化熈千户世
襲
　野史氏曰良材國寧二公皆諸生耳欲樹功名以自
　見一簿梁山一賛幕府官㣲秩卑豈竪功立名之地
　乃竟烈烈而死勲庸未建而節義昭垂以視世之公
　孤將相湮沒無聞者何如哉
　　　陳同知聞詩
聞詩字庭訓柘城人性純篤舉嘉靖丁酉鄉試以親老
未仕及親殁哀毁骨立人以孝稱癸丑秋劇賊師尚詔
倡亂被執欲屈之不從乃自絶飲食誓以必死至三日
得間自經事聞旌其門贈鳯陽府同知立祠與檢校董
綸并祀
　　　孫副使好古
好古湯隂人以進士官監軍道死奢酋之難其僕尋其
屍于亂軍中始得歸塟事載取節録義僕内天啟朝贈
大理卿廕一子衛千户世襲與祭塟
　野史氏曰或有疑任陳二公死盗賊手為小予謂但
　論應死而死死便重于泰山夫死豈有小大哉設或
　不死只有俛首從賊耳罵賊而死烈矣乗間而經并
　孫公疆場殉身亦不辱是皆非茍死者故并傳之
　　　夏太僕之令
之令字宣伯光山縣人萬厯癸丑進士兩任攸縣歙縣
令辛酉擢監察御史壬戌廵視内草場時逆璫魏忠賢
柄政之令廵視譙呵羣奄羣奄欲毆之之令摑其面而
出忠賢怒嗾管草場中官具䟽重處内閣孫承宗曰夏
御史素戅三日前撲責首輔胥吏于端門下今若重處
是閣中借公行私不如置不問如御史無故毆中人便
治御史如中人有弊不容御史廵視而反劾御史豈可
偏中人乎小奄入報忠賢怒未釋癸亥以忤璫請告乙
丑逆黨卓邁倪文煥搆誣獻媚忠賢矯㫖逮下詔獄坐
賍行撫按嚴追敲吸進解戊辰烈宗御極贈太僕寺卿
廕子賜祭塟給賍銀五百己巳封三代如之令官
　　　蘓考功繼歐
繼歐許州人進士官吏部考功郎逆璫魏忠賢羅織士
大夫繼歐里居被逮死之載孫文忠三十五忠詩餘俟
考
　野史氏曰璫賢竊政慘死諸臣載各不同孫文忠有
　三十五忠詩鹿忠節叙同難録止十九人追贈三代
　誥命黄石齋西湖両朝節義碑只載十七人其餘紀
　者紛紛而夏御史之名莫或有遺焉蘓考功死事
　孫文忠載甚眞兩公之死當善惡倒置縉紳䘮節時
　寧直為兩河砥柱而已哉説者曰逆賢之禍更慘于
　瑾則明之亡也不于逆闖陷神京之日而于諸賢駢
　首就戮之日則元氣之斲削也盡矣
　　　李通政夣辰
夣辰字元居睢州人崇禎戊辰進士歴官通政使壬午
家居逆闖破睢州公正色不屈逆闖知其賢具酌延之
有一紳舉杯將飲公厲聲曰賊酒可飲乎羣賊欲兵之
闖云我知汝賢不忍殺汝何為不知命也公曰早賜一
劍乃見相知夜半遂自經而死
　野史氏曰予弟竒彦舊客京師雅知公予恨未識其
　面迄來河朔此中人士為予道公殉義事余益恨昔
　未得識其面也生平未核第述大節或詳或畧惟㨿
　所見所聞殊不以詳畧分優劣也
　　　黄忠烈絅
絅字季侯光州人性直苦學㓜讀書東鄉不造城市事
父以孝聞兄弟互相課業絅成天啟壬戌進士初令南
宫與民休息丙寅授禮部祠祭主事轉儀郎辛未遷紹
興太守越俗競尚靡麗絅敦簡素課士子文除浮詭擢
淮海兵憲以丁父艱未任値中州冦亂乙亥冬攻光州
圍三晝夜絅守南門東城為賊砲所摧絅率内丁巷戰
退至黄毛堰復與賊戰一日男廪生彛如分守東北隅
遇害女為潘氏婦聞城破赴水死丁丑起復補蘭州兵
憲戊寅冬闖賊擄掠西陲絅招番兵合我軍授方畧以
全師伏山中率千人挑戰賊即合圍絅命舉砲者三伏
兵四起出賊不意斬首四千有竒就撫者二千餘人李
賊敗走僅三百餘騎自冦起多年未有之膚功也㨗聞
奉㫖紀録頒賞有差轉洮岷道復轉本省按察使絅無
兵符而識者預為嘆息癸未冬督師孫失利而李賊勢
復猖獗冦潼闗陕中郡縣或破或降西安竟屬孤城攻
半月城陷絅方取朝服北拜被李賊縛去百計誘降且
欲重用絅曰我當年恨未斬爾頭使爾敗走今反以偽
爵餌我耶適有井遂以身殉元配恭人王氏先赴水死
以冦㨿闗中屍竟未獲絅死賊嘉之殮以棺令卒看守
事聞皇帝㫖下殉難諸臣應有祭塟後優恤死事諸臣
贈絅太常寺卿諡忠烈賜祭塟廕一子
　野史氏曰忠烈公生多亮節以一兵憲當李賊全衆
　尚能鼓番合師斬首四千餘使兵符在握全秦未必
　淪䘮豈至肆毒晉豫禍連北畿哉此賈生之所以痛
　哭而長太息者也
　　　都㕘議任
任字𢎞若祥符人萬厯癸丑進士歴官榆林㕘議値逆
闖攻榆林任戰死性戅直居鄉時諸鄉大夫所習為者
任有所不為人咸以為抝故汲長孺之名歸之丙子官
晉臬時申頒藩國規儀先是晉藩權閹某煽横輒假名
目欲箝制監司郡縣官時監司官多屈任獨否閹恚之
㑹規儀朔望監司官當朝王藩閫約任往任㨿㑹典朔
望朝王唯都布二司不及按察司者正以明刑肅紀東
府有諸不法事司且得而紏察之故不令與二司同朝
或云閹且以違朝廷制搆公矣任曰朝廷之所有我不
敢無朝廷之所無我不敢有揭㑹典示之閹亦憚畏未
幾廵按御史某搆學使袁監司不敢一顧任時與周旋
袁赴部鞫貧無贏資任以三百金遺之以此怒御史坐
計典鐫任級三兵備榆林逆闖陷西安全秦郡衛皆風
靡獨榆林不下榆林固多世將家任倡義慫惥勵噐械
嚴飭捍禦登埤誓死士卒莫不鼓氣向義憑城殺賊幾
萬級賊益奮急攻城城破士卒不降亦不逃巷戰三日
夜積屍塞路血流成渠任死之
　野史氏曰逆賊長驅若入無人之境所與争鋒者獨
　榆林與寧武保定耳周遇吉以武帥而當寧武張羅
　俊以書生而當保定固各為其難榆林雖强兵勁弩
　之區非公倡率其間安能禦數十萬之賊堅守七日
　巷戰三日夜不降不逃乎國家三百年培植疆宇而
　偏于三地鍾靈異公眞烈矣哉公之子曽乞為公立
　傳奈生平未核于傳山記公殉義畧撮其大節可概
　生平矣
　　　毛副使文炳
文炳字夣石鄭州人㓜以名節自勵事親以孝聞中天
啟丁卯舉人崇禎戊辰進士壽陽榆次兩為縣尹皆以
循良著聞擢禮科給事中抗論不回轉蒲州道再轉副
使分守兾寧道甲申二月流賊滿太原炳調度拒守書
夜不懈賊百法力攻城上矢石俱盡萬莫能支炳乃北
向拜曰臣力竭矣城陷被執賊知其清正欲官之炳仗
義挺身惟求速死强以食以手揮于地賊怒刼之以兵
炳引頸就之士民擁門保救賊勸諭再三不忍加害炳
罵愈厲賊知其志不可奪乃殺之炳坦然曰成仁取義
吾事畢矣妻趙氏妾李氏俱投井死僕戴守經為收殮
三屍子兆夣尚㓜為賊携去其弟文燦追營尋獲晉士
民念炳德俱義助歸里炳居鄉多懿行嘗輸粟救荒全
活億萬人他如焚劵助䘮捐金脩城約束宗藩調停地
方利弊一一皆實心任之後以衆論公舉崇祀鄉賢
　野史氏曰夣石立身居官未得盡悉然當賊焰方張
　而孤城自守惟有仗節死義以報君父此間不容髪
　之㑹也君子而不仁多因此處不斷
　　　趙布政建極
建極號石㠶永寧縣人萬厯已未進士官山西布政逆
闖陷太原公抗節罵賊碎首刃下䟽内稱其節烈如此
　　　馮庠生奮庸
奮庸宜陽縣庠生賦性醇謹聞張信民倡道澠池即負
笈率妻子徃㳺隨設科于正學書院訓詁諸生澠庠生
半出其門及冦䧟澠池為賊所執奮庸以大義責之賊
怒命之屈膝奮庸大罵賊遂裂尸至死罵不絶口一門
被害所著有觀燈説格物圖説行于世
　　　靳光禄謙吉
謙吉字羲箴盧氏人萬厯戊午舉人崇禎癸酉流賊陷
盧氏謙吉被執令之跪挺身不屈罵不絶口賊怒殺之
卒年三十八撫按以節聞于朝下詔優恤南渡贈光禄
寺丞
　野史氏曰公之死人謂其為孝廉也不妨稍為圓通
　我正謂其為孝亷也豈容不愛節義子曰志士仁人
　有殺身以成仁無求生以害仁其斯人之徒與
　　　李舉人毓梁
毓梁字石林孟縣人崇禎壬午舉人逆闖陷京師毓梁
聞之即誓死以殉㑹偽官持檄促之北上拜辭其母遂
自縊而死弔者皆慟其母宋談笑自若以為得死所也
人髙其義為建祠
　野史氏曰貞女未字閉門待聘惟父母之命是從如
　強有力者脅而嫁之貞女不願也與其委順而失身
　何如殞身以矢志余于諸君之死或慷慨或從容其
　跡不同而較然不欺其志則一焉石林母猶慨然以
　成子之志滂母比隆視侃母以功名成其子者尤難
　矣
　　　賀副使仲軾
仲軾字景瞻獲嘉人父盛瑞進士歴㕘議為膳部郎以
清直著軾少而近癡嗜讀無他好㓜有羸疾盛瑞憂之
居宿于外三年絶葷酒疾得瘳癸卯舉于鄉庚戌成進
士筮仕醴泉令以艱歸服除補青浦醴故刁悍軾嚴之
以法分校闈中稱得士青浦有投獻之弊軾下令田歸
紳士役仍本人弊遂除為海忠介瑞新祠宇禮敬隐逸
士陳繼儒任諸要人右庚申陞刑部主事先是盛瑞脩
乾清坤寧兩宫以節省塞漏巵杜請託竟中以考功法
軾上䟽㨿實辨得明遷戸部出守鎭江漕使以船不敷
欲分派諸運船弁借口恐有沉溺公曰該弁恐妨私貨
耳下令有任洒派餘米即行更領漕使如其言無敢作
梗者先是黔中用兵募鎭弁有能運餉至黔酬以衛印
指揮戴天錫往竣而衛弁懸印不讓出令者置不問公
力争曰天下事遇難苦則愚者職其勞遇安逸則狡者
享其利才知之士所以吞聲而天下事卒至不可收拾
寧直為戴弁地耶上官竟不能奪丹陽姜志禮以忤魏
黨罷歸部劄為趙南星招尾後止書姜志禮三字院道
檄令提勘軾曰姜係四品京堂不奉㫖誰敢擅提竟不
問院道以利害嚴駁軾曰擇禍莫若守正之不移丁丑
陞陕西西寧道為璫賢私人所銜劾有負厰臣急公之
意鐫級不果行癸酉復起軾武德道御史袁化中死逆
璫久未塟公捐金為襄其事流冦猖獗烈宗避殿撤樂
聖語諄諄軾讀而垂涕作道約諭所屬文武將吏人人
感動及旋里行李蕭然居家課弟姪軰不獨在舉子業
辛巳蝗旱施榖百石全活者數百人居繼母艱閉門著
書翻駁古今成案獨伸胸臆所欲言甲申二月冦氛相
逼所在納欵軾不時畫几案上曰人臣大節難虧讀書
貴有實用偽官到縣要軾入城公將帖擲地大怒曰賊
敢見我乎謂弟姪曰道二仁與不仁而已矣出此入彼
一生功力在此吾今得死所後至巨栢莊具衣冠向北
拜闕繼登塋辭祖考復立姪行素之子為嗣孫題壁曰
土崩瓦解到處成風亘古及今未聞此事予㓜承父訓
忠孝傳家國家一旦有急不以死報何以對吾皇何以
對吾祖考即登樓取酒與弟姪談笑自若復書今日方
知賀景瞻促弟姪下樓扃其户遂自縊東間北向妻恭
人王氏西向妾李氏張氏王氏俱縊于西以次東向是
日天忽書晦烈風折木伐屋歴三日夜顔色如生偽官
亦驚嘆羅拜卒年六十五歲所著有栢園初草冬官紀
事春秋歸義八卦等集共八十四卷
　野史氏曰余嘗叙列邇來忠臣殞身于魏璫者若而
　人自楊漣左光斗而下一一可指數也甲申天子死
　社稷致命遂志者若而人范景文倪元璐而下一一
　可指數也然楊左諸公被逮下獄范倪諸公國破君
　亡義不容茍生勢無可逃遁只有一死以報君父而
　已矣若公者既身在林泉㣲箕靖獻于身前夷齊稿
　骸于事後亦無不可乃矢志就義妻妾同殉急遽不
　違禮殆與劉宗周同一科是可謂善處死者總之仗
　節殉義之臣須具一知中之愚仁中之過方得淋漓
　足色彼仁柔者悠忽不斷知巧者規避多端一瞬失
　之終身莫贖從來坐此咎者正自不少公䇿死之道
　可謂仁至義盡矣
　　　廬江王(附長子翊檭/)
王分封懷慶廬江王逆闖破懷慶賊欲令王降王公服
端坐大罵曰吾天朝藩王豈降汝逆賊乎不屈死之長
子翊檭被逆賊執之北上甲申三月過定興縣之故城
店題自賛附鄉之耆老遂絶粒前途死之賛云國祚頺
傾父子遭刼一死懷陽一死冀北義闗忠孝夫復何説
望闕瞻雲淚流襟血天道如此善惡難别孤魂不散侍
君父側骨無人收肝腸痛裂史官有知標我苦節
　野史氏曰世子手書得之許生藏之已十四年矣屢
　入山屢入水此紙幸存而世子之忠孝大節昭如星
　日余來蘓門聞廬江王殉義甚烈而世子復有父風
　父子亦賢矣哉特表而出之
　　　劉文正理順
理順號湛露把縣人彌月而孤母育教甫成童而孝弟
肫肫宗族鄉黨咸嘉尚之弱冠舉于鄉清脩自勵不逐
時趨屢困公車戚友有目其寒者有嗤其老者皆置不
較亦有指囷分宅如昔人哀王孫者則識其惠償其直
平仲久敬之誼盖無忝焉思以一身維係風化綱紀人
倫且誨子學貴為第一流人以為吾受困者在病吾得
力者正在病周程張朱今知所從事矣但云博一第非
所願也甲戌成進士殿試第一除翰林脩撰與劉宗周
金鉉陳龍正作知已交司起居注管理六曹章奏纂脩
大明㑹典及程子武經七書他人故事而已理順則悉
心討論俾為後日法繼登經筵啟沃獨任多所指陳又
遵㫖條列俱䝉嘉納至侍講青宫雖對少主倍為莊毅
典試閩中與呉公甘來聲氣孚合一榜稱得人後癸未
同考禮闈甲申同日殉難麗澤之益如此知制誥時不
事麗辭專以矜重端莊為體一日上欲勉勵閣臣閣臣
不便撰勅命制誥者為之理順所撰規戒甚至雅稱上
意遂頒示之是時闖賊盤踞已久理順習知其勢漸薫
灼且知建幟擁旄者不肯實心辦賊徒將無數金錢為
功罪格每切向當事者言而柄非已撡乃嘆曰天下事
不可為矣吾其與國同休乎甲申三月中旬帝且欲死
社稷同鄉諸僚僉商進止理順正色告曰國存與存國
亡與亡古之制也無可商量處乃括俸金并旅邸費共
得百五十金送城上作犒軍需命家僮掘坑數尺為覆
柩地十九日寅時整衣冠入朝期急叩帝作背城一戰
而賊已入城矣歸寓有門人傅翰林往謁問所向理順
曰既及吾門尚辨得一字無庸多言也送傅出杜門整
冠𢃄袍笏拜謝君親繼配萬安人妾李氏各就縊一子
尚㓜囑家僮善視乃自讃云成仁取義孔孟所傳文信
踐之吾何不然既占科名豈肯茍全三忠祠裏無愧前
賢字字端楷其神不亂又云他日來取吾骸恐沿途有
刼發者可暴吾柩示之遂縊死後果為賊發三年矣顔
色如生理順生平積徳難以盡述學足濟時惜未柄用
耳嘗曰吾願在一日維一日綱常盖不慚形影不愧屋
漏數百年來大有闗于氣運也贈正詹事諡文正
　野史氏曰公之自讃有云文信踐之吾何不然盖明
　以信國自况余亦謂公于信國事有合焉信國以狀
　元死宋之亡公亦以狀元死明之亡乃信國柄用獨
　晚議猶謂其志大才踈惟以衣帯數語留正氣于人
　間若公固心小而才足以有為者未嘗一日得展布
　其所學而視死如歸臨終賦詩與成仁取義之㫖數
　百年同符其于信國何如也公之言曰我于周程張
　朱知所從事眞當代大儒也哉才識兩合見危授命
　理學節義統體一身公之死眞不死矣
　　　張忠武侯慶臻
慶臻號鳯華永城縣人惠安伯甲申都城陷全家自焚
死卹贈太師諡忠武進侯
　野史氏曰余于甲申殉義諸公心欽惠安伯之烈節
　及讀其前世叔暉公傳乃知貽厥孫謀者其由來逺
　矣先軰種德後嗣立節此叚因縁斷不係乎風水
　　　李主事中正
中正盧氏人進士官兵部主事流冦破城慷慨死之
　　　張治中讃
讃永寧人己酉舉人為順天府治中冦變被執不屈死
其子太學生祚延同死
　　　劉知縣芳奕
芳奕洛陽人舉人慷慨有大略仕昌樂知縣歸里流冦
破城北向自盡
　　　劉都督岱
岱陜州人神宗昭妃之弟官左都督冦陷京師岱闔門
舉火自焚男女百餘口無一存者
　　　來舉人秉衡
秉衡洛陽人舉于鄉城破為偽將劉宗敏所執欲其易
服收用衡不從遂以鐡火索加其頸死孀母劉妻呉并
子同時被害
　　　王庠生敏
敏光州人為州諸生崇禎乙亥冬流賊攻光州城陷敏
與賊巷戰死其子琯舉人亦罵賊死
　　　胡庠生詮
詮光州生員城陷抱先人木主罵賊赴水死
　　　龔庠生業煥
業煥光州人廪生城陷與賊巷戰死州志列為義烈首
　　　(附/)元臣蔡子英
子英永寧人元進士以庫庫特穆爾薦授㕘判累擢都
督㕘軍及王師西征庫庫特穆爾軍敗子英单騎入終
南有司繪形求之檻送京師至江濵亡去未幾陜西又
購得之械過洛陽遇信國公湯和不為禮和怒焚其鬚
懾之終不屈其妻適寓洛欲與相見子英避不肯見至
京上命釋之授以官子英不受退而上書曰欽惟皇帝
陛下乗時而起提三尺劍削平羣雄混一四海九夷八
蠻莫不賔貢臣釡魚漏網假息南山曩者見獲河南拘
送京師垂及渡江復得脱亡七年之久勞勤有司既違
陛下又忤大臣揆之常情雖死不足以贖其罪而陛下
以萬乗之尊欲全匹夫之節不降天誅反療其疾易其
冠裳賜以酒饌授以名爵陛下之量包乎天地之外矣
臣感恩無極非不欲竭犬馬之力以報覆載之仁但以
名義所在不敢改其初志自惟家本韋布遭值亂離撡
戈行伍智識粗淺過蒙主將知薦仕至七命躍馬食肉
十有五年愧無尺寸之功以報國士之遇及國家板蕩
又復失節何靣目見天下士所以寧死不敢有他志也
盖臣之仕君猶女之適人一與之醮終身不改者馮道
歴仕五代司馬光曰不正之女中士羞以為家不正之
人中君羞以為臣偉哉言乎管子又曰禮義廉恥國之
四維四維不張國乃㓕亡方今金城湯池兵極其精噐
極其利府庫充實米粟紅腐國家之盛古未有也陛下
猶以為未足于是興學校明人倫褒死節奬忠義盖以
為治天下之本莫大于禮義亷恥也夫以今天下之廣
人物之衆既不以臣一人而加少又豈以臣一人而加
多授臣以官何益于國舍臣不用何損于事陛下創業
垂統正當提挈大經大法以昭示聖子神孫功臣烈士
不宜以無禮義亷恥之俘馘而厠于維新之朝賢士大
夫之列也臣自被獲以來日夜所思惟追咎昔之不死
以為今日惟死可以塞責陛下乃待臣以禮沭臣以恩
臣固不敢賣死以市名然亦不敢全身以茍禄若察臣
之愚全臣之志禁錮海南以終薤露之命則雖死于炎
瘴亦受賜多矣奏入上命館于儀曹忽一夜大哭不止
人問之故子英曰思舊主耳語聞上知其志不可奪遂
勅有司送其出塞
　野史氏曰中州節義之士余最服膺子英但子英乃
　元之節士明代不得而有之附録于此一以見中州
　節義之多人而三百年中節義之報實髙皇崇重節
　義有以培之也
　
　
　
　
　
　
　
　中州人物考卷三
欽定四庫全書
　中州人物考卷四　　　　　容城孫竒逢撰
　　清直
　　　孫尚書顯
顯信陽人父䘮廬墓鄉里稱其孝洪武二十年以鄉舉
授工科給事中峻潔明敏遇事能斷後累官至工部尚
書坐事謫戍雲南遣人没其家止得水牛一隻草屋數
間使者旋報上嘉嘆即召還復職顯至中途卒
　　　衡知府岳
岳字世瞻汝寜西平人其先世家隨州人父通元季以
武功累官百夫長典屯香山國初棄官歸過西平道梗
不通遂留家焉岳少以俊茂補弟子員中鄉試遂升太
學洪武三十年詔國子監選諸生通理道者赴詹事府
議事六館之士咸推岳徃敷陳時政切而不迂所司以
聞擢廣東潮州府同知約已惠民自常禄外餽遺一無
取布衣蔬食不異寒士三十五年遷西安知府其清操
善政如在潮時丁内艱去服闋改知慶陽民愛之如父
母永樂十年入覲以言事忤㫖謫戌交趾慶陽西安二
郡民千餘人詣闕請貰岳不報仁宗立下詔求賢御史
袁錠運使何士英指揮范智交薦起岳南豐令禄薄不
足自贍常于官舍種蔬自給家人或有愠色輒斥曰不
猶愈于謫戌時耶正統四年秩滿欲告歸刑部侍郎何
某疏薦擢桂林守在郡五年亷慎之操愷悌之政終始
如一年踰七十致政景泰三年卒于家
　野史氏曰公在慶陽時僚友諸婦常以公事㑹皆金
　鈿綺繡公之内子荆釵布裙而已至今傳為美談嗚
　呼亷吏不聞于世久矣碩䑕之刺城烏之謡在古且
　然况後世乎今之所為亷者垢衣敝履以欺人而後
　房姬媵極珠翠之麗亦豈真亷者哉若公者乃真亷
　吏也
　　　齊都御史魯
魯嵩縣人洪武初舉進士授監察御史性梗介敢言嘗
因事進諌擊落二齒魯拾之謂上曰臣此二齒當送史
館上黙然自是益重之歴遷都御史
　　　張知府鵬飛
鵬飛唐縣人初名九萬洪武二十一年以耆宿徴詣京
師奏對稱㫖遂賜今名字以九萬授戸部郎中清勤淳
謹一日入朝有同里人餽鴨卵者强其家人受之及鵬
飛歸笞其家人詣朝自劾上笑曰張郎中何乃至此賜
鈔二十貫以旌其亷尋陞陜西平凉知府未之任卒
　　　劉縣丞幹
幹字孟楨修武人洪武二十六年舉於鄉授長洲縣丞
清修苦節民信愛之比卒邑人如失怙恃貧不能歸民
為買舟資送留衣冠葬於虎丘山側立石表其上曰劉
公墩嵗時致祭焉
　　　靳副使義
義字原醴淇縣人洪武中以國子生授北平道監察御
史永樂初出按北京糾治貪墨决疑獄滯訟皆得其情
吏民畏服日恒蔬食毫髪無取於下時太子居守北京
賜魚米以旌其亷且語左右曰靳義可謂真御史也未
幾陞胡廣按察司副使首舉正憲使吳公恱都指揮王
玉奸贓之罪風紀肅然昭皇即位方欲徴用㑹疾卒
　　　古尚書朴
朴字文質陳州人也洪武中以鄉貢𨽻五軍斷事司理
刑遂奏家貧願仕冀得禄養母太祖嘉之除工部營繕
主事迎母就養京師居無幾母殁官給舟歸葬服闋改
兵部歴陞武選員外郎郎中遂進兵部右侍郎文皇即
位轉左侍郎上巡狩北京侍昭皇帝監國命署禮兵二
部及詹事府事洪熙元年改通政使尋陞户部尚書先
是主事劉良素行不檢朴考其績下良叩上之左右求
最考朴曰貪侈之人幸未覺落不改終敗最考不可得
也良遂誣奏朴他事既就逮文皇燭其誣竟釋之他日
吏部奏授良誥昭皇曰良素亡行又嘗誣奏大臣若與
誥即為善者怠矣屢請不許良後果以賕敗朴在朝三
十餘年目郎署至六曹兢兢畏慎守身如處子所治職
務退未嘗語其家宣徳三年卒朱睦㮮曰余聞古公嘗
寢疾楊文貞入視見所居蕭然無它物几上惟自警編
一帙此與韓魏公論語唾壺事頗𩔖嗟乎世稱古公亷
信然哉信然哉
　　　陳都御史棐
棐鄢陵人由進士任禮科給事中直諫敢言不避權貴
因忤㫖謫大名長垣丞陞本縣知縣莅政寛平吏民畏
服僅期年百廢俱舉政事日新歴陞寜夏巡撫都御史
卒於官
　　　石尚書璞
璞字仲玉臨漳人也永樂九年舉於鄉宣徳初授監察
御史從上平漢有功遷江西副使按察使山西布政使
璞剛介有治才所在著稱在江西時民娶婦三日矣壻
往拜其家壻先歸婦後失之遍索不獲婦翁訟壻殺女
壻不勝搒掠自誣服云棄尸前塘中官使人求之果得
尸獄成獨璞疑曰殺其人而棄其尸非深怨者不如是
也彼初婚方燕好胡乃爾爾出囚問曰爾辭信乎囚叩
頭曰信速死公之賜也屢問皆然璞計無所出乃齋沐
夜焚香祝曰此獄闗綱常萬一其婦與人私其夫既受
汚名又枉死於理安耶天其以夢覺我夜果夢人贈一
麥字璞思曰兩人夾一人也獄有歸矣比明械囚首令
待時行刑囚未出璞見一童子竊向門内闚璞令人召
入曰爾羽客胡為至此得非爾師令爾偵某囚事乎童
子大驚吐實果二道士素與婦通見匿之槁麥中江西
人號曰斷鬼石璞在山西其夫人與諸寮妻燕歸愠曰
彼皆金珠綺綵吾布裙襖甚不稱布政妻也璞曰爾何
座曰席首璞曰使吾墨干憲汝安得居此席且吾素不
以妻子故宦彼金珠綺綵者後欲居汝席得乎明年其
夫果有以墨罷者累進工部尚書正統十三年河決滎
陽經漕濮至陽榖入漕河潰沙灣東隄入于海命璞治
之河決口塞明年處州盗起命璞討平之景泰初也先
㓂獨石命璞兼大理寺卿徃禦璞充餉勒兵修垣守險
景皇使璽書曰爾勤善謀素為邊人信故爾命事寧加
太子太保改兵部尚書七年湖廣苖叛民李珍魏縣冲
徃為用道之冦掠作䜟文湖湘訛言沸騰民用大擾又
命璞徃璞以計生得珍縣冲檻送京師苗平還治部事
數年致仕見鄉人為縣尉歸者宴飲几上陳銀卣前列
金杯十餘璞曰汝宦幾年矣曰未滿考也曰胡歸乎曰
刁民訟吾貪奪職璞曰嗟乎使吾治汝汝焉能歸鄉里
哉拂衣出天順四年睿皇召大學士李賢謂曰石璞純
臣也聞其尚健然貧為我以璽書召来璞至京上召見
文華殿璞服青袍繋角帶入上曰吾賜爾緋玉敝乎璞
叩頭曰臣平生以孤忠奮無結納今臣自分填溝壑矣
詔至臣自知亡他途必臣有罪當誅譴耳上笑是時璞
㣲聵乃命掌南京都察院事成化初致仕歸彰徳無宅
第假太僕行署居之後竟不能治第既卒有司令其家
納金以行署長歸之
　野史曰石公居無宅第天子知其貧鄉後學仰其高
　天下後世傳頌之不衰彼甲第連雲而腴田千頃者
　轉盼塵跡耳較此真是雲泥
　　　王侍郎瀹
瀹字子清左使鈍之子也弱冠舉進士文皇以其少遣
歸卒業久之起授翰林庶吉士入文淵殿纂修永樂大
典是年秋以外艱歸服除時昭皇監國選經明行修之
士授諸皇孫經於是吏部薦瀹引見昭皇問曰汝非王
鈍之子耶其學行吾所素知汝其勉之拜左春坊左司
直郎賜衣一襲禮遇甚厚洪熙初封建親王瀹遂為鄭
靖王左長史既就職靖王當祀不齋瀹諫不可王不恱
宣徳四年王就國累月不視朔瀹又上書諫不聽頃之
擬荀卿成相篇撰十二章以獻語尤激切而左右有不
便者日又浸潤由是與王不合上聞之移書讓王王終
不聽六年召還改行在户部郎中睿皇即位拜瀹户部
左侍郎廵撫浙江未幾母卒上遣行人諭祭命瀹卒事
起復瀹既辭弗獲復如浙罷力役寛賦斂舉亷能涖事
五年督運京餉一千餘萬石招撫流移五萬餘户獄訟
不興盗賊屏息兩浙父老感而嘆曰真先大夫布政子
也㑹入覲王留攝部事明年春瀹以老乞歸卒年七十
四有退菴集六卷
　　　耿清惠九疇
九疇字禹範盧氏人也永樂二十二年進士宣徳間擢
禮科給事中正統初遷兩淮鹽運司同知盡革宿弊條
奏數事悉著為令八年丁母憂鹽塲數千人走闕下乞
留乃進鹽運使廉聲振江淮間甞臨水坐有童子戯其
傍九疇曰此水何清也童子曰尚不如使君之清因號
恒菴以自勵亡何以詿誤逮至京師事白陞刑部右侍
郎數辨疑獄有婦誣其夫所司擬斷異九疇不可杖其
婦而歸之鳯陽嵗飢盗起命九疇徃視乃留英武飛熊
諸衛軍且耕且守招徠流民七萬餘户一方晏寧兩淮
鹺政自九疇去任多廢至是復屬九疇兼理之尋又奉
勅巡撫江北諸郡景泰初命録諸郡大辟囚原免者二
十六人有婦來何菊家既去死其家訟菊與弟殺之九
疇辨其誣後果得殺婦者人服其明代還復鎮陜西初
六部卿佐使外者文移不得徑下按察司多偃蹇不受
約束九疇奏下之邊將請増臨洮諸衛兵下九疇議九
疇言邊兵已足用在馭之何如耳將能嚴紀律信賞罰
絶侵漁訓練有方則人人敵愾矣不然雖増兵何益徒
冗食耳竟如九疇議初邊民春夏出就田作秋冬輒入
徙九疇奏言将所以禦冦衛民者也今民皆避冦失業
將焉用彼將哉乞禁民入徙敵至將不能衛民者重罪
之是年擢九疇為右副都御史仍鎮其地詔下有司買
羊角以製燈九疇上疏曰昔宋神宗買浙燈蘇軾諫止
之今買羊角無乃𩔖是乎書曰不矜細行終累大徳遂
罷買災異求直言復上疏乞廣聰明别忠佞擇守令簡
將帥上優詔答焉天順初睿皇顧謂侍臣曰耿九疇正
人也今安在即日召為右都御史首疏五事多見采納
時邊情不寧九疇以罪由石亨將帥諸御史廷劾事泄
反為所誣出為江西布政使尋改四川上一日與李賢
論人才曰耿九疇何如賢曰此人操行誠不易得未幾
召還拜南京刑部尚書四年八月以疾卒諡清惠九疇
性亷介自奉儉約敦崇古道慕趙清獻公為人嚴毅不
撓權貴敬憚雖累遭䜛困而不變所守云子裕自有傳
　野史曰清操者不能濟事亦一拘曲士耳公善撫恤
　流民釋豁寃獄童子善其清亷天子知其清正有猷
　有為有守諡曰清惠宜哉
　　　軒介肅輗
輗字惟行鹿邑人也性廉介不妄言笑讀書所羣狼馴
卧其側不為害輗亦不以為異也永樂二十二年舉進
士嘗催糧淮上冬日舟行墮水救出衣盡濕以棉被自
裹有司亟為製衣一襲弗受徐待衣乾服之尋擢監察
御史正統間以薦為浙江按察使清嚴整暇公庭肅然
廨無僕妾妻執井爨嘗行郡縣至儀門會寮屬檢閱衣
槖歸亦如之所至山岳動揺貪吏望風潜遁著一青布
袍無間寒暑破則補綴所食不過蔬食或日啖燒餅一
枚與僚屬約三日各出米止易肉一斤家口衆者甚不
能堪故舊會晤止供一飯或烹一雞則人駭之以為盛
饌不易得也自聞親䘮即日就道僚屬有未及知者服
除陞副都御史總理南京糧儲清操愈厲僚友設宴或
有看席即拒不受景泰初浙人吳金八等作亂命輗經
畧未幾斬俘逆㓂八千有竒餘黨悉降㨗聞康定帝降
勅褒諭㑹額森入冦京師戒嚴少保于謙數薦于朝復
命還南京居守加從二品俸是年特命考察其屬御史
吳節等十六人臺綱肅然天下想望其風采睿皇復辟
召為刑部尚書居數月以疾致仕陛辭之日上曰昔聞
浙江憲使秩滿歸僅攜二竹籠非卿乎輗頓首上欲留
用輗懇辭始許明年上復念之以問李賢賢曰輗之素
行海内共知再召為左都御史復總理南京糧儲歴六
年前後上三百餘疏皆切中時弊上多採納七年四月
以疾卒輗律已甚嚴居南都閉門謝客嵗時詣禮部拜
表慶賀屏處一室撤去侍燭朝服端坐寂無一言待皷
嚴而出終事竟歸不告于同事者同事者聞其來亦不
樂與處皆避去平生俊偉之節惟恃公牘之存間令吏
寫數十大册以為他日考此足矣紀載之文一無所好
及卒朝廷修睿皇實録從其家求輗行實無有也惟寫
生卒年月送官耳
　野史氏曰耿公清而温軒公清而冷温則人樂與居
　冷則人思為避此冬日夏日之别也然不冷不到足
　色處古人有極詣孤絶之行徃徃如此未可過督其
　偏至而借口中行也
　　　王大理宇
宇字仲宏祥符人也㓜頴悟絶人永樂間異人張三丰
見之摩其頂曰此兒他日必貴顯稍長受書於長史鄭
義正統三年舉鄉試第一明年登進士授南京户部主
事秩滿陞撫州知府下車首塞郡治小門而封鑰之又
實前守養魚塘以為倉商繻錢累萬宇不取悉屬之官
或題其壁曰闗節一毫無地入公亷兩字有天知居頃
之聞處士吳與弼甘貧樂道足跡不至城府宇薦于朝
後數年上遣行人禮聘語在李賢傳金谿知縣劉綬貪
虐耆老羣訴宇即日白法司黜之有黠吏挾奥援盗庫
金自若宇亷知竟寘之法宜黄山中虎為患宇為文告
神而虎乃逺徙景泰初金谿飢民聚衆掠富室錢糓宇
聞單騎徑趨擒其首釋其羣從巡撫都御史韓雍薦宇
治行第一天順改元擢山東右布政使明年進右副都
御史巡撫宣府頃之大同缺巡撫復屬宇兼理之時石
亨與其姪彪驟遷崇爵恃寵驕肆而大同乃舊鎭之地
索取尤横人不敢言宇抗疏劾之以為大蠧大奸莫甚
于此乞正典刑以銷外患未幾亨彪果敗上嘉宇忠直
㑹罹内艱還起復改授大理寺卿累疏乞終制不許宇
在大理數年精研獄情平反甚衆年四十七卒於官所
著有厚齋集三卷朱睦㮮曰余聞王公赴撫州時所攜
者朝祭燕居服一篋律令數卷比歸不増一物其在大
同方上疏劾忠國公亨其家子姓環泣請止以為䟽入
禍不可測公苐笑不應於戯若人豈富貴死生能動之
乎使假以歲年竟所設施其功業曷可量哉
　　　李運使璵
璵字廷瑞祥符人也父節永樂中為州判官操持清苦
坐汚衊免官璵䀌傷之振厲志節景泰五年登進士授
户部廣西司主事勅𣙜濟寧舟稅未幾積羡金數萬璵
盡輸之官因是擢四川司員外郎復命稽察畿内諸郡
縣府藏所至先封其倉庫按籍覈之典守者弗得容其
奸叅劾罷去者若干人居無何璵墜馬傷足朝謁弗便
時盧氏耿裕為吏部侍郎與璵同舉進士雅重之遂奏
擢長蘆鹽運使璵嚴立條格錙銖無所取其得俸金恒
頒諸宗族里閭之貧者及致仕還篋笥無長物惟故人
某贈赤壁圖一幅時人比之李及白集云璵既歸田廬
弗増益尺寸乃課士自給林居二十年未嘗一謁官長
嵗惟春冬鄉飲再入城宴畢即返村舍年踰七十卒
　　　黄都御史紱
紱字用章封丘人生之夜其母夢老人抱嬰兒曰送蹇
尚書為汝子長依舅氏張生學春秋曽祖思豫事孝陵
掌太常事以罪編氓沅州又徙戍平越紱以故為平越
諸生舉雲南鄉試成進士授行人歴南刑部郎中為人
亷直遇事飈發即重忤時貴不恤譚千戸者江左大猾
任俠結權貴顯人嘗奪民蘆塲萬畆屢勘人即知民枉
不能直紱竟盡法直蘆塲歸民歴四川叅議督松茂諸
倉兼飭兵備釐革宿弊擒豪富數百人邊賴以寧轉本
司叅政如崇慶忽旋風起輿前紱曰即有寃且散吾為
若理風遂止抵州沐而禱於城隍夢中若有神言州
西寺云云紱訪州西有寺當孔道倚山為巢夜殺投宿
人沉塘中衆共分其囊貲有妻女則分其妻女匿妻女
隱窖中盡得奸狀按律殺僧毁寺倉吏倚王親侵没官
糧萬計王曲庇倉吏紱竟按如法紱為錢糓吏精律比
輒能發摘奸伏威行川中青神令聞風解印綬去右使
時奏閉建昌礦為左使湖廣妖僧繼暁至紱曰繼暁以
妖術故不離上左右今且得罪雖名掃墓實逆賊也檄
武昌府錮之後堂陽尊禮之俄事敗檻送京師伏誅進
副都巡撫延綏劾叅將郭鏞等擒豪奸張綱乃於是㧞
才能察幽隐問疾苦飭廢墜申號令修噐械嚴警邏節
候望邊政為新紱行道望見川中飲馬婦片布遮下體
俯首嘆息曰健兒貧至此我何面目臨其上乎亟令豫
出餉三月人人感泣願出死力為黄都堂一戰已為南
戸部尚書威稜截然盡革財賦内外諸積弊改左都紱
自以歴仕中外五十年戇直崖異常忤人獲伏禍又盛
滿宜戒請老去卒年七十有一
　史氏曰旋風起輿前人訝為神恠夫人而清直無欲
　則精氣相感天人合符况諸賊惡貫滿盈鬼神有必
　發之覆此却是實理實事延綏人感願出死力知人
　則知天矣
　　　滕侍郎昭
昭字自明黄州知府霄之子也正統六年以鄉舉授監
察御史巡按順天福建俱有聲績天順初擢左僉都御
史佐理院事踰年以憂去純皇嗣位詔起復巡撫遼東
昭謹斥堠嚴訓練備芻粟明賞罰凡數年敵不敢近塞
昭乃上疏言大明律乃一代定法而决斷武臣獨舍律
用例以是武臣益貪縱不檢請一切以律從事不報成
化二年進右副都御史總督漕運兼巡撫淮揚昭奏建
吳二庻人宜移本城舊中書省居之或安置有城池軍
衛之所稍便出入亦聖王罪人不孥之意也疏下禮部
議不可遂止五年召還復遣巡視福建上杭有紫雲臺
者鄧茂七之黨嘗據為亂昭乃相要害請立歸化縣治
未還改視蘇松而馬䭾沙最繁盛寄治江陰民苦徃返
昭復請分置靖江縣上俱報可七年拜兵部右侍郎復
轉左侍郎時汪直管西厰刺事僣横日熾中外累足而
立于是兵部尚書項忠倡義草疏約九卿㑹劾詔罷西
厰而御史戴縉久不得調乃言直所行皆公直不宜革
罷于是上復命直管西厰縉遂進用直既司厰事首發
忠過廷鞫遂坐贓罷去語在李震傳昭亦以忠故致仕
年五十九卒于家
　　　李御史堅
堅字景義唐縣人正統十三年進士改翰林庶吉士景
泰初拜南京監察御史精研律令聽斷明决臨事毅然
自任一時豪貴斂跡三年六月長洲飢民許道師等竊
掠富室之粟時吏部尚書王文賑濟江南欲彰大已功
奏道師等謀逆詞連數百人檻送京師下法司㑹鞫堅
乃上章辨其誣詔誅罪首數人餘置不問賴以生全者
甚衆未㡬上購翠羽於南中逺邇騷繹堅復上疏請止
上嘉納四年坐事謫典吏尋擢桐廬知縣值歳凶堅捐
俸以食餓者又建義倉設鄉社諸廢俱舉威惠並行少
保姚䕫謂為江南循吏第一㑹入覲卒於道
　　　劉中丞潺
潺字宗瀾安陽人天順丁丑進士授刑部主事四時著
一布袍出止乗驢湖廣都御史翁世資與都指揮訟詔
潺徃㑹御史焦顯治顯欲歸獄于指揮潺曰如公言何
名為法卒坐世資遷郎中京師有兄弟争襲者各重賂
累年不决至是賂潺潺持金白于司冦乃竟其事晉浙
江叅議進士盧某暴其鄉潺按問除名再改陜西叅政
鄜民冦氏闗中大猾也部民冦扁頭與其祖戍者冦扁
都名相近遂竄軍籍潺閱籍疑之卒驗實軍歸冦氏遷
叅政再遷四川布政使却宣慰楊氏金召為順天府尹
道出褒城流民入蜀就食守闗吏不許潺令弛禁遷都
御史巡撫遼東𢎞治初致仕歸自課童僕耕時兩子舉
于鄉日校誦讀春秋祭墓必泣諄切質直無華言雖幼
賤與均禮𢎞治乙丑疾革遺命毋干恩澤作墳擾鄉里
年七十八
　野史氏曰都御史與都指揮訟誰肯為指揮伸法進
　士暴其鄉遂按問除名只此二事非冰心鐵靣未有
　不稍徇情靣者國家法吏得公數人豈有寃獄哉
　　　李侍郎和
和字本中安陽人天順丁丑進士授吏科給事中嘗論
事忤㫖廷杖幾死遷都給事中通政司参議右通政成
化末李孜省以左道進而大臣競樹黨中官梁方等用
事最後萬安有寵士大夫躁進者各擇所從朝合夕遷
静正淹滯鄉有齊姓者憫和久次謂曰公常恬如將俟
河清耶今諸貴人亦素敬愛公持二帕贄造請食頃耳
而卿佐可得和謝曰吾譬之婺黒髪守節皓首乃求聘
乎後歴官南京户部右侍郎卒和豐貎恢量雖倉卒言
色罔躁喜愠莫顯然内含獨朗事低昂及人賢不肖不
失分寸父光道得痿疾彌年和自奉養躬上溺器久益
䖍儉薄不計生産善説中庸姚䕫常稱之曰不競不激
含蓄光景如澄淵亡波珠玉自瑩李文逹耿清惠皆與
和善謂和量如韓忠獻
　野史氏曰公當倉卒言色不躁喜怒莫顯此其徳量
　有大過人者至内含獨朗事低昂及人賢不肖不失
　分寸非中正精宻未易語此古大臣其人與未可以
　忤㫖廷杖而獨以清直歸之也
　　　潘侍郎禮
禮字嘉㑹歸徳衛人天順進士授户科給事中剛直敢
言中外震慴累遷工部左侍郎奉命理易州厰厰故有
園圃果蔬之利為守者所侵漁嵗時餽遺中貴人禮取
其直需國用絶饋遺中貴人疾之禮乃累疏乞休歸篋
惟敝衣數襲圖籍數卷而已巡撫都御史韓邦問以禮
清節純行疏於朝武廟命有司月給米三石特加慰問
年八十四卒或問廉吏於太史崔銑曰軒公輗潘公禮
其人也公歸有田一夫躬稼以生城亡居四時棲田廬
盗夜掠之祗粟數升敝裘爾盗驚嘆叩頭曰使在官皆
若公我軰安敢亂公亷不治名又難能也
　野史氏曰公之亷至此而盗猶夜掠之耶蓋公潔身
　不治名故鬼神借盗之掠以彰其亷耳
　　　孫府尹春
春字一元尉氏人性剛直寡合獨嗜學不倦成化戊戌
進士以户部郎陞知鞏昌府鞏昌地鄰畨族號難治春
職無不舉副使王雲鳳御史王凱奏春仁愛如亷范勸
課如龔遂撫字如陽城清直如包拯給白金綵幣以旌
之陞貴州左参政督理糧儲三載轉廣西布政御史陶
煦言其事體練逹才識老成陞應天府尹嵗餘言官以
浮論中之具疏自陳始末懇乞致仕還汴治城南草堂
集諸耆艾為㑹日巾車徃來觴詠談笑其精明剛大之
氣老而不减平生不蓄姬妾壽七十有四
　野史氏曰宦途之毁譽是非殊無確論不難誣伯夷
　以為貪不難諛盗跖以為廉春以剛直寡合之人其
　中於浮論也固宜
　　　賈中丞錠
錠字良金安陽人成化戊戌進士從汶水縣擢御史風
裁栗栗行囊蕭蕭民有包老之稱巡撫陜西丁内艱聞
訃即歸時逆瑾恣横羅織百司以直戅不阿坐事罰米
千斛輸邊傾家償之瑾敗累起辭不赴世宗初詔晉秩
二品卒年七十有六沉靜宏雅貎若遲鈍臨事毅然有
為雖甚難處者無不曲中敭歴中外㡬三十年始終一
節其居林下十六年自處一室無媵妾暇則課子讀書
惇行孝弟絶口不及時事物論高之
　野史氏曰瑾敗銓部累起力辭不赴優游林下者十
　有六年此其識量過人逺矣愛做官者不知幾多技
　癢
　　　郭叅政緒
緒字繼業太康人成化辛丑進士端簡沉黙勤苦自勵
觀工部政有事楚府却贐餽楚王賢之授户部主事督
運銀二十萬於陜西既給軍而主者以羡告曰羡以正
支法也歸之藩司歴官皆以清直聞戊午陞雲南叅議
单騎抵任鶴慶地山水暴發漂流廬寨見途號者哺之
野暴者瘞之大理䝉化諸土官侵賦銀數萬蓋久且隱
訪而追之其分守所至克殄久叛巨盗楊才軰數十人
先是迤西有夷曰思六越金沙江界據地千里積二十
年拒不受撫至辛酉嵗勢益猖獗鎮巡合議以勦請事
下公卿議撫之便詔與按察副使王同行旬餘抵金齒
盧叅將和統軍距所據地二程許而次遣官持檄徃者
皆被留不報盧還軍語其故且戒勿廹緒曰吾受國恩
報稱正在此如公言若臣節何昔蘓武入匈奴十九年
尚得生還况此夷非匈奴比萬一不還亦分内事也或
謂曰蘇君以黒髪去白髪而還君今白矣將以黒還乎
正色不答单騎從數人行旬日至南甸岩突不可騎乃
斬荆徒歩繩挽以登又旬日至一大澤戞都土官以象
與乗之上霧下沙晦淖迷躓而行愈力又旬日至孟頼
去金沙江僅二舍茇次手為檄遣官持過江諭以朝廷
招徠之意夷人相顧而驚曰中國官今亦至此乎即發
夷兵率象馬數萬夜過江抵其所持長槊勁弩露刀環
之數重有譯者泣走報曰賊刻日且焚殺奈何久此曰
爾譯雖㣲亦世受國恩不以死報乃為間耶因㧞所佩
劍指示曰明日我渡江敢復言者斬衆皆股栗因賦詩
見志思六既見檄諭禍福明甚又聞其志决即遣酋長
數十軰來請聽令及所餽土物供具悉却去之乃奉宣
勅榜且與語云云大畧先叙其勞次伸其寃然後責其
叛罪思六等聞之皆俯伏泣行下請歸侵地緒曰此固
我聖天子意也宣言許之皆稽首稱萬歲歡聲動地因
詰盧叅將先所使人出以歸之盧曹得報馳至則已撤
兵歸地受緬書矣是夏五月歸至㑹城鎮巡以下皆極
稱與鎮巡以狀聞詔予奏事者官一級餘功伺覈以録
所著有學吟稿撫夷録
　野史氏曰緒忠憤沉毅臨事不避意氣壯偉有如金
　沙之行非知勇天植能當此而不縮恧者乎越三年
　考績僅加俸一級陞四川督儲参政雖爵賞不足酧
　勞而緒盡力轉輸勤苦備至可謂無愧矣
　　　崔叅政陞
陞字廷進安陽人父居貧諸兄各出自營獨陞業儒至
為專篤母勸令易業弗聽踰冠未有室給事中李和賢
焉妻以女明年舉鄉試成進士授工部都水主事改兵
部復除禮部主客司畨人踰格請業賂鈞樞許之日趨
上議陞執不僉名畨人夜持名貨來餽叱出之旦聲其
事遂寢再補武選遷職方員外郎雖歴三部階五品然
僦屋以居出則瘠馬布袍猶寒士也先是星變求言陞
與餘干蘇章同奏竪閹干政妖僧蠱惑援庇憸壬竄逐
忠良所致又言尚書王恕今之伊傅不宜置之留都不
報時他言者頗及宫秘上怒書言者姓名于屏遷則絀
其級或予逺惡地吏部故遲陞之遷陞篤實朴簡性剛
少容凡締交者雖狎不敢玩嘗曰吾小心謹慎人也入
仕三十餘年自蜀歸始有屋一區瘠田二夫笥無麗服
家無飾銀之器晚好讀易暨綱鑑有得標識簡端卒年
八十有八子銑另傳
　野史氏曰陞自郎署時風采已著知延安剖疑决難
　不動聲色所得深故開文敏道學之傳
　　　楊御史璡
璡字用章祥符人成化十一年進士初授丹徒知縣㑹
中使如浙所至縳守令置舟中得賂始釋將至丹徒璡
選善泅水者二人令著耆老衣冠先馳以迎中使怒曰
令安在汝敢來謁我耶令左右執之二人即躍入江中
潛遁去璡徐至紿曰聞公驅二人溺死江中方今聖明
之世法令森嚴如人命何中使懼禮謝而去雖歴他所
亦不敢放恣牟都御史按部丹徒以索饌器不得誣以
它事免官璡奏辨得白陞南道御史郎中李諒以事謫
静寜知州持尚書黎淳陰事率家人竊取公帑物淳不
敢詰璡并劾罷之給事中某等言事忤㫖衆懼禍出叵
測璡疏救之曰諫官乃天子耳目若以盡職獲譴則天
下事誰復敢言者是陛下自塞其耳蔽其目也奏入上
悉宥之總制兩廣都御史秦紘劾安逺侯柳景不法諸
事勘實得㫖景罷紘亦致仕璡奏曰景之罪既明是紘
之劾不繆也今俱免者何也且紘忠實有大畧不宜擯
棄從之隨起紘為户部尚書璡又奏建宗忠簡公祠於
丹徒如岳忠武杭州故事給卒守墓春秋祀饗上俱如
所請云𢎞治初擢山東按察僉事以疾卒年四十九所
著有絃齋藁數卷
　野史氏曰璡心靈口敏大是用世之才不受中使之
　窘辱雖渉知術却得權變疏奏諸事言下了然胸有
　成畫惜不得盡究其用也
　　　王都御史嵩
嵩字邦鎮汲縣人也成化十一年進士明年授太湖知
縣丁母憂服除再授青城未幾拜監察御史嵩恥苛察
崇忠厚務持大體初按遼左遼之將領弊端百出嵩悉
為裁汰其開原鐵嶺諸衛前按遼者多不至其地嵩盡
歴之一時邊備為之肅清繼按江右㑹巨盗楊九龍者
聚嘯山林㠯千數吉安迤南俱為騷動嵩處㠯方畧不
踰時而盗就擒上聞降璽書文綺旌之盗平又㑹時飢
人多轉于死嵩曰救飢恤困勢不可緩若待取勘事無
及矣廼令郡縣長吏即發廪賑之所活甚衆𢎞治四年
嵩遷大理右寺丞進左右少卿指揮某母再以不孝告
法凡再告者不復訊其犯稱寃不已嵩疑其母與人通
而疾其子又據律有父母誣告之欵遂駁之諸刑曹皆
笑以為再告無駁者及復訊其母於囚棚下産一女翌
旦舉朝聞之咸嘆服以為不可無大理云内府匠申能
格殺人法當抵命匠廼夤縁權貴得上㫖與之辨勘者
欲希順上意嵩獨不然廼言曰生殺予奪君上之權也
奉公執法臣下之職也匠兇殺人甚惨若生者得㠯倖
免死者何辜覆奏以為不可上從之由是嵩名益著十
一年擢都察院右副都御史巡撫延綏其地武備久廢
且兼鎮守貪暴嵩至頓革其弊而邊務始振後坐邊警
謫叅議致仕正徳中逆瑾擅政求賂于嵩嵩弗從遂誣
嵩在延綏時侵尅官銀矯詔下獄籍其家而償乃戍于
鄰嵩雖為瑾所誣而怡然自處不以夷險易節後四年
事白瑾棄市復嵩爵而所没之産仍命有司給焉年八
十四卒嵩生平重孝弟故凡祀先之禮靡不誠慎兄三
人嵩事之甚恭所得祖産悉讓之
　　　李都御史興
興字伯起嵩縣人也成化十一年進士授冠縣知縣以
憂去百姓遮道泣留起復改鄒平尋擢監察御史忠鯁
敢言每上疏訣别妻子不復留意家事及按陜西大振
風紀所至奸盗屏息是時叅將郭鏞怙勢違法諸司皆
畏之間有劾奏者鏞即令人刼于道并其奏章奪之興
乃宻疏罪狀請按誅之上俞其奏興搆之戮于市百姓
稱快又儀賔樊某者嘗毆父父愬之官莫敢有理者興
亷知以計縳至階下杖死其它鋤强戡暴皆𩔖此布政
韓某素與興不合及轉都御史即撫闗中因郭樊二氏
子愬遂奏興逮至京師坐以重辟吏部尚書王恕乃上
疏論捄其畧曰邇者御史興巡按陜西克盡憲職所至
秋毫無犯其有益於地方多矣今之所傷雖有數人蓋
欲懲治奸頑初非有意挾私法當擬徒今若處之以死
臣恐天下後世以為陛下用刑任情弗以法豈不有累
至仁至明之徳耶且天下貪官汚吏强軍豪民所忌憚
者惟御史爾今若此是使御史垂首喪氣而貪汚豪强
者無所忌憚欲小民獲安四方晏然難矣疏入上薄其
罪謫戍嶺表而興名益振㑹赦歸所著有西巡奏議嵩
南野録若干卷子尚當父興被誣論死三上章乞代及
興謫戍賔州遂從行𢎞治十一年尚由賔州學生中鄉
試
　　　徐御史憲
憲字振綱安陽人成化十四年進士授松江推官松江
天下稱饒而民習頗狡憲以約已推誠為治民稱曰徐
青天有盗牛者以火刀更其角莫辨也憲令縱牛入野
牛奔主家門中乃治盗罪已而拜監察御史出按甘肅
畨貢獅子憲令守闗者勿納上疏言獅子異物受之則
夷生玩心况日食羊牛百夫守之邪昔武王受獒召公
戒之曰不矜細行終累大徳徃者夷貢獅子受之故敢
再貢彼蓋窺我相尚矣却之便時例杖贖頗重憲奏流
罪三贖米四十石而止雜犯死罪不踰五十石今増贖
杖法則三年者米至四十五石矣是雖輕於死而實重
于流也疏上憲以親老謝病歸卒年五十一
　　　曹中丞鳳(附孫尚書亨/)
鳳字鳴岐新蔡人生之先一日母自外暮歸見火光如
車輪當其前明日鳳乃生生而靈異比就外傅畧加訓
說即了大義甫冠舉子業精粹尤以撿身斂心為務時
天台陳選督學中州甚器重之成化十七年登進士為
祁門令擢御史𢎞治改元之初持風裁崇論正議多所
嘉納偶奏事失儀鴻臚糾舉上特宥之謂左右曰此曹
御史也好官當畧其細過按江北劾罷大吏貪墨望風
解綬以抗直不容出守蘇州蘇富饒甲天下俗尚奢靡
為定昏喪禮不過制一切務從儉素法在必行巡撫延
綏正徳初召還逆瑾方用事賄賂公行諸部院見者多
長跽稽首鳳故不見及見又長揖不拜一無所贈逆瑾
問曰都御史知回院故耶鳳曰聖恩也瑾曰何以報稱
鳳曰振肅紀綱激揚淑慝耳時瑾嚴勘天下錢榖以中
傷不附已者勘官希瑾意言延綏布糧浥爛過縁主者
乃罷其官聽勘誣償布五百疋粟千石鳳鬻産完納瑾
怒猶未解也鳳積忿一日無疾端坐而逝明年瑾誅朝
廷憫其忠遣官諭祭給金營葬事
亨字伯貞都御史鳳孫也嘉靖乙未進士授刑部主事
素諳法家語奸吏無所措手亦未嘗一徇豪富之請名
稱籍甚出守兖州用嚴為治奏最為天下第一㑹有紅
羅女者以妖術惑衆至數萬人官兵莫敢攖其鋒亨提
兵徃勦乗風縱火以萬弩射其後賊敗走至曹坡集驚
曰坡者破也亨姓當之遂就擒巡撫真定適夷人犯大
原羽檄夜至亨即貫甲出鎮師進及挽其轡亨曰我雖
老猶辦殺賊即馬革裹屍公能無恙乎將吏咸奮躍破
敵龍泉闗下進兵部侍郎協理戎政營伍一新穆皇大
閲賜緋魚廕一子尋陞南京工部尚書織造大璫嵗冐
水衡錢不貲亨奏劾之不報遂求去卒年八十有二賜
祭葬贈太子少保亨逡巡若木訥人而當幾能斷凛不
可當生平未嘗受一私餽干一私事遇有寃抑黙為之
解又晦其跡不以見徳所居舍僅避風雨朝野咸重之
　野史氏曰清直與殘刻相對清直者忠厚為心鬼神
　福之克昌厥後殘刻者貌清直而衷險譎鬼神惡之
　矣未有不殄厥世者都御史受瑾之摧折無疾而逝
　正人被禍天心憫惻而尚書公能黙解人之寃抑又
　晦其跡不以見徳祖孫輝暎一脉相承後嗣之興其
　未艾乎
　　　柴少保昇
昇字公照南陽人也少受經于郡守叚堅成化二十三
年舉進士擢工科給事中𢎞治三年彗見東井詔求直
言昇首疏十五事皆切中時弊上嘉納明年山東河南
大水復求時政得失昇言四事上亦從之七年詔建昌
國公張延齡第延齡敬皇后同産弟也勢熖薰灼人莫
敢言昇上疏論止八年四川番僧領占竹夤縁行取禮
部御史諫不聽昇乃入奏大畧以恤人言杜無益反復
乎孟軻韓愈之義亹亹幾萬言上讀之大悟即命停罷
又疏止度僧徴畫工咸切直語多不録十三年改兵科
適大同敵逼昇乃劾平江南銳玩冦殃民師久無功宜
罪之以勵邊士上即罷銳偏禆以下各置之法累擢廣
東右布政使平十三村賊賜銀牌紵衣復遷山東左布
政使舟還荆襄先是州縣盛設供張以俟及昇至行李
蕭然無異寒士觀者興嘆正徳二年擢右副都御史巡
撫江西已改陜西時革總制三邊率聽制于昇紀律嚴
明先聲所至敵不敢犯歴陞吏部左侍郎㑹尚書被逮
昇攝部事凡病國紊法者一切釐正之無何陞南京禮
部尚書復改兵部叅賛機務以父喪去位服闋改工部
昇辭不允居數月復上疏請老詔始從之乃給月廪輿
夫乗𫝊還鄉歸八年當嘉靖改元之初言官屢薦特加
榮禄大夫遣官存問二年八月卒贈太子少保昇性至
孝嘗分禄養親及親殁前後廬墓六年哀毁踰禮鄉人
稱之
　　　潘布政鐸
鐸新鄉人𢎞治乙未進士為兵科時雍泰巡撫宣大亷
厲稜峻嘗縛叅將李傑撻之傑有内援奏泰擅打將官
罷職鐸亢章力諍泰有敢死之節克亂之才為逆瑾所
忌尋以都給事中出知漢中府公議韙之歴官浙江右
布政使
　野史氏曰許襄毅云西望二高一華山一雍泰也其
　名流推重如此而潘鐸抗章力諍不問知為泰之一
　流人雖以此見忌實以此得伸乃知臧人否人者自
　臧自否者也可不慎諸
　　　李給事光翰
光翰新鄉人也𢎞治己未進士任南户科給事中正徳
間逆瑾擅權光翰抗疏力諫言甚切直瑾激上怒逮下
錦衣衛獄廷杖革秩逆瑾嘗以諫諍諸臣姓名榜奸黨
於朝堂頒示天下光翰亦在内世宗即位詔復原官尋
陞台州府知府政暇輒進諸生躬課教之士𩔖翕然化
焉所著有定疑諸書
　野史氏曰𢎞治人才之盛中州為最歴觀諸君子有
　一不為逆閹所摧折者乎榜列朝堂指為奸黨廷杖
　幾死惨極矣竟不能奪其節亦烈矣哉愚嘗謂逆賢
　亦猶之乎瑾耳而夏御史之外無聞焉夫豈賦才爾
　殊耶人有巧拙此可卜世運矣
　　　熊尚書(翀/羽)
(翀/羽)字騰霄光州人嘗讀書南壇從遊者數人忽夕覩一
絶色女立松樹上衆皆錯愕走翀畧不為意女㓕焉遂
以刀刮樹皮大書曰作怪風雷折成形斧鋸分夜半雷
劈之𢎞治乙丑進士初授武進令無毛髪㸃染稱循吏
擢御史按陜西武臣强横發其甚者如指揮王昶置之
法按江西墨吏望風解去釋死刑之寃者為多刷卷南
畿考最詔以天下官員都照依熊翀其受知於朝廷如
此分巡冀北道擒白蓮教謀不軌者萬衆惟戮其首王
良輩而脇從者免督工張秋多被欽賞節鎮陜西刺奸
植良紀綱振肅夜見寳氣上矗命掘之得古玉璽一顆
文有受命於天既夀永昌八字納之上以工侍召入耆
穉泣下遮留立朝抗顔多建白時大司空馬文貞名籍
甚而侍郎有左熊右熊京輦有兩熊夾一馬天下太平
之謡孝廟呼熊鬍子而不名一日奏事鼻帶液上曰鼻
液乃膝寒耳以宫繡䕶膝賜之家居無玩好但藏古書
千卷有止庵集行於世
　野史氏曰翀之制妖風雷聽命又能夜識玉璽之氣
　此非有他術也總見其清直足色處
　　　張副使士隆
士隆字仲修安陽人警敏過人書再經目不忘竒文奥㫖
覽即通解為孝廉時業太學與馬理崔銑為友講學京
師嘗言須於事為騐其實身與世為二理與事相乖非
聖人合外内之道也𢎞治乙丑登進士授廣平推官涖
政嚴明民畏憚之擢御史時朝臣多黨附大臣交為權
利士隆惡之光禄卿李良諂事劉少師健得右職又以
女字少師孫健去位良詐言女死絶婚士隆劾罷良出
按河東鹽法運使劉瑜貪恃奥援已遷叅政士隆劾罷
之抑豪右均支給嵗課倍入暇建正學書院選士授經
鑿青石槽開茅津皆為大衢民甚便之内宫災上疏切
諫時弊不報再按鳳陽織造中官史宣酗酒作威大括
財賄行荷二梃曰賜杖撻拒令者自都御史以下不敢
禁士隆劾其貪横還理道事有張順者京猾也隨中宮
鎮雲南毆門子死潛回匿京師雲南守臣移文逮之急
乃出以二𨽻押送至桃源重貨二𨽻竊取病丐斃之二
𨽻告順死勘實給文歸已三年士隆閱案疑之宻偵得
順坐殺二人罪時錢寜大有寵廖鵬附之自師保元臣
相與接席交驩士隆率同僚疏其罪鵬寜大恨罷職御
史薛鳯鳴殺人為巨盗被逮又夜自殺二婢置朝門外
懐牘訴寃鳯鳴兇愎且富當按者即遜去累年不决都
御史彭澤以獄付士隆及御史許完掠治取服鳯鳴知
事急重貨錢寜上其愬下士隆暨完獄俱謫外任士隆
晉州判教民耕桑滹水决為數縣災臺檄士隆塞之績
成晉人紀焉世宗即位復士隆御史尋陞副使兵備漢
中其地居終南太白間長廣數千里有良田美隩宜牧
竹木之利淘沙得金逋逃者擅以為業嵗與官軍交通
則吞併弱小藏大盗伺便出掠報仇殺人官不敢捕士
隆初涖任首按官軍殛貪用良舊習變革巨㓂王大王
二閻仲良軰通回回為患所在皆立親識號曰賊主士
隆諭令擒賊吾賞汝功否則率軍焚山衆叩頭曰願効
力居數日各獻賊賊主怙惡者十餘家㓕之境遂大安
乃堰響水溉田千畆立隄防溢又修雲霧水未成功而
卒年五十一
　野史氏曰仲修官御史直言敢諫彈劾津要固其職
　事然其所不可及者更在能取友知學故三原馬子
　理見而欣然曰仲修昔者之言聖學也吾軰其亟從
　事焉後渠崔子又亟稱之曰爾徳無瑕可謂君子此
　足知仲修矣
　　　馬中丞卿
卿字敬臣林縣人𢎞治乙丑進士廷試䇿問道未行法
未守卿對曰政事之柄握於司禮刑法之權移於厰衛
大學士劉健閱卷竒之改庶吉士授戸科同考㑹試時
主考學士靳貴奴洩試題於外卿請究之竟坐奴罪靳
愧恨吏部出卿為大名知府僉都御史寗果已除名厚
賂閹永求復官擒賊永諷言官薦之時卿在工科同考
有及之者卿奮袂曰世果無人寜用駑如卿者畿内可
復令渠壊之耶已而傳㫖復果官巡撫真定討羣盗果
欲中以危法至郡威脅語侵卿不為動亦無從得間乃
令供軍需二千金卿謂必得印移乃可卒如請御史張
存仁按治屢示意索賂卿不内張每罔事以動之未久
二子俱敗他郡守以下多坐罷卿益著名提學山西發
揮理學敦重行誼遷右叅政妖民張鉞欲乗晉府發喪
入城為亂卿先知有備鉞不得發遷浙江布政中官張
志聰等造幣於杭自擅權利久不訖工卿及御史歐珠
協心裁抑色料招商平價悉委杭守查仲道公私稱便
中官奏卿及查守抗命逮錦衣衛獄卿及仲道各自引
罪歐疏救之有㫖俱降秩卿降鶴慶府知府逺郡事少
民樸卿才優夷俗一變土官鳯朝文安銓據境叛殺官
攻城且逼省㑹或指間道可逸卿厲色曰丈夫不死國
而死家耶麗江土官木公朝文姊夫也兵力甚强二酋
陰藉為助卿約木公㑹兵境上且諭以利害木感泣出
兵徃援省城二兇失助瓦解三遷擢副都督漕運巡撫
鳳陽與都御史劉天和協力疏導未幾漕利賜白金綵
幣以勞瘁得疾遂不起年五十八卿性度𢎞博接人和
易處事詳慎學以古人自期志于用世在鶴慶嘗為文
示諸生言舉業之弊詩文之弊道學之弊謂皆非古切
中時病父圖沁州知州歴官有循聲弟豫貢入太學博
學有高識一門父子兄弟自可師友卿所著詩文有馬
氏家藏集行於世
　野史氏曰卿之歴官以清直著然論理學之弊曰晚
　宋陋儒浚伏羲之畫轉濓溪之圈不反身心但求毫
　楮今又嚌其糟粕以自迷或有已不學專以非人凡
　人之善曲為巧詆此等語不為無見故能卓然自立
　也
　　　李副使夢陽
夢陽字獻吉其先扶溝人也國初徙居慶陽父正以阜
平訓導補封丘王教授遂家大梁母高氏夢日墮懐中
寤而生夢陽十八舉鄉試第一明年為𢎞治六年登進
士授户部主事是時海宇清寜部寺多暇諸薦紳先生
雅事文墨夢陽與信陽何景明姑蘇徐禎卿鄠杜王九
思濟南邊貢倡為古文辭以變衰陋之習斷自秦漢以
上六代以下弗論也居久之轉員外郎外戚夀寧張鶴
齡怙寵驕縱人莫敢問夢陽乃應詔陳其二疾三害六
漸語稍侵中宮詔下錦衣衛獄拷掠備加無所撓屈敬
皇一日御文華殿召大學士劉健李東陽謝遷問李夢
陽宜何如處健對曰夢陽狂直不足深罪上色變東陽
不敢對遷乃從容言曰夢陽雖狂直然其心無他實欲
效忠于陛下上曰謝先生言是及獄具詔夢陽復職已
而獨召兵部尚書劉大夏問曰日來外間事如何大夏
曰近釋李夢陽中外歡呼聖徳如天地之大上曰朕初
欲輕譴此人而左右者曰輕莫若杖而釋之汝知渠意
乎杖必送錦衣衛渠拴闗節杖之必死也于渠輩則誠快
矣如朕殺諫臣何大夏曰陛下此事即堯舜之心也明
年為正徳改元夢陽遷郎中逆瑾軰導上鷹兎狗馬舞
唱角牴漸廢萬幾給事中劉􁈙陶諧相繼奏劾不報于
是户部尚書韓文每退朝對屬吏輒泣下夢陽聞説之
曰公大臣也義同國休戚徒泣何益文曰奈何曰比諫
臣有章入交論諸閹下之閣矣夫三老者顧命臣也聞
持諫官章甚力公誠及此時率諸大臣殊死争事或可
濟也文乃毅然改容曰善即事弗濟吾年足死矣不死
不足以報國翌日文入密扣三老三老許之而倡諸大
臣諸大臣又無不踴躍從者文乃大喜退而召夢陽令
具草及疏入瑾知韓疏出夢陽手蓄憾不已矯㫖奪其
官尋又黜健等四十八人榜為黨人然瑾必欲殺夢陽
以攄其憤明年羅織他事誣奏械繫詔獄夢陽兄孟和
及内弟左國玉者間徒從謁修撰康海及瑾嬖人姜逹
曲捄得免放歸大梁四年瑾誅五年起夢陽江西提學
副使勅許舉聞重事夢陽振學造士外復時時大有建
白臺使及同官者疾其侵官而御史江萬實㑹按江西
與夢陽不合夢陽䟽其事萬實亦論劾天子命大理卿
燕忠徃勘是時忌者咸欲擠入不測之淵獨少傅楊一
清為力解夢陽遂獲末减初宸濠懐逆招致文學之士
凡吏江西有才名者即㗖以厚利否則威刼之知夢陽
不可撼佯下之而布政使鄭岳適為濠所䧟夢陽素與
岳不相能岳既得罪謂夢陽傾之也及濠敗辭連夢陽
頼刑部尚書林俊奏辯始白嘉靖即位都御史王廷相
學士霍韜及知者相繼論薦竟不用嘉靖十年迎醫京
口還遂卒年五十九所著有賦頌樂府古今詩三十六
卷書疏碑誌記序雜文二十七卷空同子八篇行于世
子枝舉進士為南京工部主事左遷海州同知才藻宏
麗千言立就有父風云
　野史氏曰海内孰不知有空同子哉文章氣節明代
　當不居第二人也余㓜而讀公之文慕公之人因康
　子對山出公于瀕死之際並慕康子之文之人議者
　咎其失身於瑾也余謂康子若從此借瑾之力濟已
　之私則登友于彼岸而溺已于深淵誠為不可康子
　既全空同之生又以救空同獲罪經也而不迂權也
　而不譎康子何媿于心乎何栢齊謂為古之狂庶乎
　知康子者使空同子而不足為當代重康子有載胥
　及溺耳
　又曰空同子慶陽人而籍于大梁者也則慶陽不得
　而私之籍固以人重哉薛文清亦河津而籍于鄢陵
　鄢陵豈忘哲人之徳至薛西原則偃師人而籍于亳
　州亳固重矣偃師發祥之地烏容冺乎因並表出
　　　張太僕衍瑞
衍瑞字元承汲縣人也祖傑監察御史父經湖廣左叅
政衍瑞舉𢎞治十八年進士明年為正徳改元授清豐
知縣以勘事執法為逆瑾所惡矯㫖下詔獄楚毒備嘗
瀕于死者數矣瑾誅赦出歴陞吏部文選司郎中十四
年毅皇自榆林還復欲南狩時寧藩逆上下以為憂大
臣科道交疏留不聽江彬軰又從更詔以三月壬子駕
出衍瑞曰即畏罪不言寧不為宗廟朝廷所乎乃抗疏
率同官六七軰赴闕上之大畧言巡游費財動衆州縣
騷然而隐憂伏禍且不可測上亦不許明日諸曹屬各
又上疏諫前後百有七人詞益亟切上怒罰跪門五日
而京師忽風霾晝晦禁内海子水溢高四尺許橋下七
鐵柱折有金吾衛指揮張英者以是為變之明騐乃肉
袒戟刃于胷以死諫上大驚詔諸言事者各杖三十倡
之者謫外衍瑞得平陽府同知世宗即位召復原秩尋
擢太常寺少卿踰年卒于是言官疏衍瑞負性忠直兩
遭困阨宜加褒恤以勵臣工詔可贈太僕寺卿仍賜祭
葬廕其子
　　　王光禄相
相字夢弼光山人也正徳三年進士授沭陽知縣值嵗
荒相設法賑捄全活者甚衆秩滿拜監察御史巡按山
東訪除民蠧擿伏如神至臨清捕監官稔惡者數軰悉
付于法權倖震懾及還朝又劾錢寧江彬風采益著無
何乃竟搆陷被逮謫高郵州判官卒相博聞有精鑒初
少師張孚敬以落第候除相遇于逆旅之舍與之談竒
之謂孚敬曰子相甚異它日所就奚翅科第而已因厚
貽以歸後孚敬舉進士授南京刑部主事嘉靖初議尊
親禮孚敬所言上多采納累進大學士乃上疏白相以
忠鯁罹誣宜有恤典詔贈光禄寺少卿仍遣官諭祭
　　　馬御史録
録字君卿信陽人也正徳三年進士授固安知縣邑當
南北衝劇頗號難治録明習政體周察人情廉明惇信
士民恱服踰年冀冦作亂襲破固安録被執入見卧内
無長物冦賢而釋之再踰年徴拜監察御史督理山東
馬政以内艱歸免喪出按江南時上改元嘉靖之初也
遣使捕高唐州官屬連坐者五百餘人中外大駭録上
疏止之其畧曰夫法者公器天子不得而私也昔漢文
帝欲重懲驚馬之人張釋之為廷尉執法不可文帝從
之故千載以為美談我祖宗監古為治内設三法司外
設撫按官無非刑清獄平使天下無寃民耳先帝時劉
瑾專權於前錢寧竊柄於後張雄等依附作威於其中
蠱惑朝廷動差錦衣官校四出提人天下洶洶幾壊國
事幸賴陛下登極祛除舊弊人始安堵不意復有高唐
之命人情且驚且疑當此新政之初恐非所宜有也伏
望陛下自今以後擴𢎞人之度慎法令之施遇有罪人
内則付三法司外則付撫按官即無不可治之人亦無
不可行之法矣惟陛下垂察以杜將來多事之漸上從
之六年按山西妖人李福逹事覺録捕抵法初福逹以
丹術干武定侯郭勛勛竒之相與頗密及被繋勛乃移
書請貰録大怒劾勛庇奸亂法勛皇懼入辯上疑復屬
法司於是刑部尚書顔頥夀都御史劉文莊大理卿湯
沐等㑹鞫俱如録擬而給事中王科等御史高世魁等
二十五人各又奏論勛先後十餘疏上以人言衆愈疑
而左右又有為勛言者乃令福逹并勘官俱至午門覆
審以兵部左侍郎張璁署都察院禮部右侍郎桂蕚署
刑部少詹事方獻夫署大理寺璁等鍜鍊傅㑹盡改原
擬録等坐故入俱謫戌頥夀文莊沐等坐推按不實俱
落職科等坐挾私彈劾俱編氓福逹釋歸勛置不問詔
俱報可璁等降勅奬諭各賜衣帶銀帛有差録即戍南
丹講學授徒四方之士雲從暇則娛情詩酒無少怨尤
歴十七年以疾終年六十有八
　　　党中丞以平
平字守衡其先自平陽徙禹州正徳甲戌進士管倉淮
安餉事清簡日與諸生講學論文東南高士多從遊者
時閹宦用事屢犯其怒使校日夜踪跡無所得乃已武
宗新收家將朱乾等六百名直入臺基厰取馬草平禁
之責發兵馬司獄提督太監江彬靣奏上朱乾率數十
人執平至豹房彬又奏上上竟釋之所涖諸差盡心職
守加意民瘼大司徒秦公嘆曰爾才十倍某不能及吏
部擬提學外補秦公留之曰某老矣部事全賴此官整
理䟽上中止冡宰廖公招與相見避嫌不徃廖益重之
轉浙江温處兵備副使清節表表貪汚者望風遯去温
處軍素驕因餉激變教塲中樹旗幟為亂平徃諭之曉
以恩信衆皆首伏即日解散倭夷讐殺為地方患獲海
賊五百人憲臣欲以為功喜謂平曰我列公功以聞於
朝例當封侯平訊其為海中漁人為賊所掠悉縱之曰
殺無辜以幸賞吾不為也以副都御史協理院事家居
三十四年權門要津不通一字太監黄錦南行過訪許
以起用比歸再過不復出接語人曰刀鋸之餘薦天下
豪傑司馬子長之所恥也元􁂴晚依閹宦而相得豈如
白居易之為全節耶内外臺諌前後薦舉二十二疏若
罔聞知亦有大臣以書勸之起者反貽書勸其歸既而
大臣被譴人咸服其高識
　野史氏曰公忤朱乾江彬而不動自不肯殺無辜以
　幸賞定亂軍係夙昔風采有所以見信於衆者非取
　辦於臨時也家居三十餘年其品望自是鳯翔千仞
　　　楊御史來鳳
來鳳字從儀汝陽人正徳甲戌進士授㑹稽縣知縣擢
監察御史上將南巡來鳯同諸御史疏諫上怒杖於闕
下幾危出按陜西事未竣以病告歸林居布素猶然一
寒士也汝人高其節云
　　　張光禄原明
原明字孟復儀封人正徳六年進士授刑部主事清嚴
明慎江彬錢寜嘗以事謁原明悉峻却彬寜銜之毅皇
南巡衆情洶洶原明與郎中陸俸等合疏入諌意指近
倖蠱惑上怒罰跪門五日杖三十奪俸六月及彬寧事
敗原明補四川按察副使世廟嗣位旌其忠加正三品
俸後遷陜西左布政以疾乞休詔進光禄寺卿孫鹵另
有傳
　　　孔知府輔
輔初名孟富字道充汝陽人㓜以神童稱登正徳戊辰
進士授中書舍人遷刑部員外鞫刑明允上覽其䟽賜
名輔蓋以公輔期之也己卯上將南巡輔偕同舍郎孫
鳯等伏闕諌被杖幾死尋出為松江守丁内艱復補辰
州世宗改元大褒諫臣得進俸一級以外艱歸起補廣
西便道抵里卒輔天資頴異所著詩文甚富惜子姓零
落不少概見云
　　　郭太僕五常
五常字大經西平人正徳辛未進士授大理寺評事武宗
南幸上書切諫罰跪門五日杖八十謫通政司知事嘉
靖初復原職恤刑陜西多所平反陞萊州知府亷介自
持萊人繪像楊震祠中起補鄖陽累陞山西晉太僕寺
卿調停馬政屢奏邊功欽賞有鏹金文綺之賜
　野史氏曰君之舉動如此使立朝諸公啞無一言何
　堪自對以對君父惜未有奏格心之益者而流毒縉
　紳一至於是可為扼腕
　　　潘知縣中矩
中矩澠池人舉人正徳十年知内黄恬淡樂易與民道
疾苦藹然如家人一切儉約時有公出嘗囊金以自給
纎芥無取於里胥每歲首疏其錢糓之可緩及工役之
可已者停止之河道修築歲費新揵萬計毅然為請於
上竟得蠲豁百姓至今思之
　　　曹布政嘉
嘉字仲禮扶溝人正徳丁丑進士由庶吉士授御史建
言謫大名府推官嘉靖元年起補原職復謫禹城知縣
尋降茂州判官復御史指摘宫闈上欲賜死嘉復舁柩
以諫十二年陞山西提學副使累陞江西布政致仕
　　　孫尚書應奎
應奎河南衛人正徳己未進士為户兵科左右給事中
時嚴嵩當國殺楊繼盛等以閉言路應奎疏爭廷杖下
獄及從寛釋旋上慎名器一疏中時忌再下獄應奎遂
舁二柩于長安門外曰一以備臣奎一以備奸嵩以謝
天下廷杖謫高平縣丞累官尸部尚書
　　　熊叅政榮
榮字以仁光山人授行人上將南幸衆情洶洶榮與郎
中陸俸等各疏諫留杖謫國子監學録尋擢御史出按
山東平礦賊之亂復按雲南協征岑猛功業赫然累官
至叅政
　　　李通叅秦
秦字仲西臨漳人嘉靖十四年進士由庶吉士為刑科
左給事中條陳時政六事上嘉納之著為令陞禮科都
時分宜任禮部尚書子蕃已放縱納賂秦抗疏劾之分
宜訴辨疏雖留中而秦望大著後竟遭中傷調倅大名
分宜屢因考察欲罷秦奪于公論不果秦在郡聴斷明
允屢白疑獄歲飢上官委秦施賑旬日徧歴十一邑給
散有法全活甚衆郡守載之守魏録永為荒政式陞同
知久之陞戸部侍郎又久之補武選即陞通叅自嚴氏
專政淹滯外内二十餘年竟為其黨所排歸來結廬洹
上名曰知止時與朋舊吟咏灌蔬種芋此外無所事也
卒時七十
　野史氏曰公得考終幸矣分宜豈輕饒人者哉
　　　張副都鹵
鹵字召和儀封人嘉靖乙未進士由知縣歴官副都御
史英毅慷慨多大畧持論侃侃無所避官給事中時值
穆宗踐祚疏請勤視朝蒞經筵廣顧問以隆新政上嘉
納之時神宗甫六齡即引累朝立東宫故事以請已復
上言慎選内臣給事東邸宦官孟冲以内㫖有所罪極
言祖宗家法輔臣無不與聞之政法司無不詳讞之刑
中㫖可邀置廷尉何為庚午晉太常少卿命未下而内
江相請更兵營制猶草疏極言其不可或勸云已遷官
矣願少巽鹵曰未拜命猶諫官也疏入竟從議營制皆
如故辛未遷右通政九月拜南京右僉都御史撫浙江
以養母棄官歸戊寅詔守舊秩撫保定已加右副都御
史鹵自銀臺擢中丞三領節鉞在金陵殱叛卒馬應祥
在河道獲妖人王後溪在保定修三闗險阨數百里保
障功為多大璫馮保乞為建坊不許以為勞百姓力媚
士大夫尚不可况内璫乎保目攝之而未發也江陵以
材望相推每與談膝輒前席既别與之約事可否具以
書相聞鹵益自發杼引當否無所詘有所薦進及論刺
皆獨行其意不阿相君㫖久之漸不能平嗾言官論之
左遷南京太常寺卿乞休歸後江陵敗凡再薦起用竟
不果以壽終於家
　野史氏曰余於儀封得兩名公集於浚川集獨録其
　慎言一編以其發明理學讀滸東集獨録其奏議一
　編以其發杼意氣各取其所重者以概生平公門人
　王安仁謂公忤時相抗權璫遭䜛屢變百折不回不
　獨見公之文章並見公之氣節也
　　　王尚書惟儉
惟儉字損仲祥符人萬厯乙未進士累遷山東巡撫氷
蘗自持節餘金七萬悉以疏聞尋授工侍以直忤魏璫
欝憤而卒賜祭葬贈尚書有俊才能詩文
　　　周侍郎之綱
之綱字冲白固始人萬厯甲辰進士户科左給事中時
逆璫魏忠賢肆虐之綱憂其漸特疏糾之歲甲子例副
陳太史子壯典試浙闈已辭矣㑹副都御史楊漣疏列
魏忠賢二十四大罪之綱為停装諸同僚謂已奉差出
詎又言事耶不顧乃拜㣲臣今已陛辭權璫終難緘口
一疏疏上整衣冠坐聽處分奉㫖閒住崇禎中陞南京
兵部右侍郎卒
　　　王郎中繼康
繼康字季寧光州人自為諸生便以名教自任以忠孝
誨人讀書至忘寢食聞一善言即録之於册孜孜汲汲
日不暇給萬厯己酉舉於鄉天啓癸亥授松滋知縣署
枝江監利二縣皆有惠政民安其教而誦其功興利除
害不可殚述嘗却藩産委查三千金之餽崇禎戊辰舉
卓異第一授尸部主事已已解餉寧夏叱賊使知朝廷
之尊庚午監楚漕平交際様米常例及包攬諸弊五十
餘萬金更題疏入告欲以澄清天下先期用濟軍國之
需辛未紀録漕運第一連轉員外郎中雖疾勢已危猶
匪躬而報命不攜家屬卒於部署衣履蕭然上賜官符
馳驛還長子轔以光州城破罵賊死子婦方氏周氏馮
氏吳氏皆以不屈罵賊死仲子霽仁孝異常薛宷誄曰
其人高介淄塵不染為令松滋鳩形飫饜進厥譽髦授
以鉛槧執法不避襲彼□獫晉秩地曹益憫疲墊氷霜
荼蘗初終靡忝
　野史氏曰王郎中介節士也徳浮于位士人惜之然
　真學真品躬行無愧秩禄崇卑奚問焉其門人以勤
　學愛民危身奉上私諡曰文忠竊附於朱穆王通之
　義殆近代實稱之事也
　
　
　
　
　
　
　
　
　
　
　
　中州人物考卷四
欽定四庫全書
　中州人物考卷五　　　　　　容城孫竒逢撰
　　方正
　　　李春坊希顔
希顔郟縣人隱於夾谷學以伊洛為宗從遊者甚衆初
太祖為諸王子擇師用廷臣薦手自為書徴至京師命詣
大本堂授經其教法嚴毅雖諸王子有弗若教者甞以
管擊其額帝撫而怒孝慈高皇后從容問曰惡乃以堯
舜訓爾子邪帝笑而不罪累授左春坊賛善大夫永樂
初引年歸詔復其家所居湫隘飲酒自放州郡屢聘課
士不赴懐頁寡合邈然無所干請竟以凍餒終葬邑之
塔亭鄉所著有大學中庸心法二卷
　　　凌僉都漢
漢字斗南原武人也洪武十七年以明經舉至京師獻
烏鵲論上善之擢司經局正字未幾出知㑹稽縣以事
逮繫久不决㑹浙江按察使陶晟入覲上知漢無罪為
晟所淹命還釋之與偕來既至拜監察御史巡按陜西
疏陜西民病數事且言古人謂大夫出疆有可以安國
家利社稷者專之可也臣竊以為在春秋戰國則可在
今大一統時則不可茍許其專恐啟大臣擅權之漸上
善之召其子賜鈔二百錠衣一襲及還京師有徳漢者
遇諸途邀漢飲厚報以金漢曰子罪當爾律有定法非
我私子酒可飲金不可受上聞之嘉嘆擢漢為右都御
史時詹徽為左都御史論議數不合每靣折徽徽銜之
奏遣按事蘇松因嗾御史桂滿劾其失職左遷刑部侍
郎未幾命署吏部數月改禮部又數月上憫其衰令歸
田里漢叩頭曰臣願生居京師死葬京土上許之命居
于私第嵗餘徽誅起為左賛善又嵗餘復拜右僉都御
史尋令致仕漢入辭上問先賜歸不行今歸何也對曰
先詹徽在臣有後憂今徽伏誅臣無憂故敢歸爾漢有
治才且剛方不屈故時人多忌之云
　　　王布政平
平息縣人洪武中以國子生擢江西道監察御史陞陜
西按察使文皇即位召為都察院右僉都御史坐事謫
衛經歴用薦陞福建布政司左叅政從英國公輔征交
趾事平進交趾右布政使時清化府蠻賊梗化平與都
督黄中徃鎮其地民頼以安還至交趾卒平為人氣剛
不容物臨政頗刻而所至不受私餽交人至今誦之
　　　房叅政安
安字子静汝陽人年十九徴至京師太祖一見竒之即
擢北平按察僉事陞江西按察使文皇即位安與布政
使楊連僉事吕升並為軍卒執告上釋不誅謫戍興州
後召為監察御史福建布政司左㕘政安莅事嚴敏嘗
行縣貪墨之吏皆望風遁去擢工部左侍郎数日出為
山東右叅政同官魏瑛誣告誹謗下詔獄安不勝掠治
悉引伏闔家謫戍交趾安坐大辟㑹瑛他罪覺並騐所
告安事非實遂釋安召還其家屬改安四川右㕘政未
幾復改交趾卒於官
　　　王知府觀
觀字尚賔祥符人洪武中以鄉舉授蘇州知府為政嚴
整多所興建發奸摘伏民畏之如神明有刁吏錢英累
搆陷長吏人莫敢問觀亷得縛至庭立捶殺之由是豪
奸屏息百姓稱快事聞上遣行人白思中賜勑褒之且
勞以酒嵗大祲民逋無所從償觀乃延諸富室集郡衙
宴飲風使出儲積以補不足衆驩然應之逋乃完上嘉
其能榜示天下以勵怠政者今祀於蘇州名宦祠
　　　鄭尚書剛
剛南陽人天資英邁質直無為家貧嗜學洪武中釋褐
冑監署廣西布政使事累官工部右侍郎恭慎小心為
時所重持節巡視江淮卒於官洪熙初贈工部尚書制
稱其資禀純實蹈履清慎夷險之際一心不渝
　　　顧端肅佐
佐字禮卿太康人也洪武三十三年進士授莊浪知縣
午節守將集寮屬㑹射以佐文士易之佐三發俱連中
且進止安暇觀者驚嘆罹父憂起復擢監察御史永樂
初使廣西招撫慶逺洞蠻夷繼命四川監採營造木植
復命隨征沙漠巡撫邊關既還遷江西按察副使未幾
召為應天府尹剛稜不撓吏民畏服貴戚為之斂迹議
者以為包孝肅之尹開封弗過也昭皇嗣位改通政使
宣德初扈從伐漢漢平賜以人口白金文綺三年上退
朝問廷臣誰可掌憲者楊士竒楊榮交薦拜左都御史
賜璽書令佐洗滌積弊進退其賢不肖佐於是奏知縣
孔文英等十四人教諭楊禧等二十四人俱堪風憲又
奏御史嚴暟等三十人及都事趙玭司務叚凱等若干
人俱宜黜降又奏水軍右衛倉官宋忠侵欺糧萬四千
五百石有竒户部郎中黄紀受賂免盤審訊已明法當
重擬又奏廷臣邇來請謁公行以奢相尚宴飲必用娼
妓酣歌恒舞朋淫比嫟上下觀效法紀廢隳此非清明
之朝所宜有也願一切禁止詔俱從之四年吏有遭笞
者捃佐之過謂受𨽻金放歸悉具姓名以聞上以示士
竒對曰所訴誠有之今朝官月俸止給米一石薪炭馬芻
咸取給于宅不得不遣半歸使備所用皂亦得歸耕實
兩便京朝官皆然自永樂以來如此仁廟知之所以欲増
朝官之俸上歎曰朝臣之艱如此因怒訴者曰朝廷用一
好人輒為小人所排乃以吏所訴狀付佐自治佐叩首退
召吏示之狀吏恐甚佐曰上命我治汝我姑容汝但改
行為善竟不問上聞之喜曰佐得大體矣居亡何有囚告
佐數枉人重罪上大怒曰此必有重囚教之排佐命三
法司鞫之則千戸臧清所使也清時殺一家無罪三人當
坐極刑上立命磔清於市五年八月車駕巡邊命佐居守
六年十二月佐言永樂中進士命于刑部都察院理刑今
欲仍命與御史郎中主事分鞫獄囚庶幾諳練若時制進
士於各衙門觀政不僉署文案故也八年十月佐以疾再告
上遣中使數問及愈入見上喜甚親賜慰諭免其朝叅視事
如故正統初竟以疾歸家居十餘年卒佐性嚴重不口毁
譽人旦晚候朝前呵雙藤立朝房外百僚騎而過者皆折
旋避之非公事未嘗與諸司羣居時稱為顧獨坐云
　野史氏曰公受主知至以吏狀授公自治且諭曰小人不
　樂卿檢制敢誣正人此可稱君臣魚水矣然非兩楊左右
　其間則嫌釁漸開而讒易入故𫉬上者必先信友
　　　宋布政伯義
伯義西華人剛介有守言辭辯正洪武中以才行俱優由
太學選擢山東布政司右叅政克著勤能永樂中轉任
陜西布政司清譽益彰
　　　滕知府霄
霄字九臯汝州人永樂初以國子生擢禮部司務陞祠
祭員外郎十四年轉湖廣黄州知府以寛為政民有争
訟者諭之以禮義訟輒息黄岡民訴有虎害霄為文告
神虎即徙去行部至麻城有訴勾軍戎士為人殺死久
不白霄宿城隍廟禱之見一刺䑕走入寢處盤旋而去
使人追之至一池塘潛伏不見掘之得屍即戎士也因
獲所謀殺者遂正其罪一郡人以為神秩滿去黄民數
千人上章乞留詔從之霄在郡凡十有九年而廉貞之操終
始不渝宣徳末引疾歸子昭有傳見清直
　　　髙給事中舉
舉字雲翰祥符人少補郡庠生其父因邊患選為勇士即棄
學代父而徃永樂戊戌進士拜兵科給事中持正不阿慷慨
敢言坐是不合時解官歸其居不蔽風日惡衣菲食怡怡如
也巡撫于謙過其廬即止辟道其見重如此年九十而卒
　　　藺學士從善
從善字有恒磁州人也永樂中舉鄉試第一初授陵縣教
諭稍遷揚州教授章皇為皇太孫時志慕堯舜文皇擇
天下名儒輔之中選者毋拘階序從善詔授翰林編修與
王直錢習禮十五人日侍講讀閲十年從善遷賛善及章
皇為皇太子從善進司經局洗馬章皇嗣位同事者皆遷
顯要甚者即拜尚書而從善獨與王直留滯不調遷者得
志逞氣勢焰赫赫從善日坐東閣中紬書暇則取秘書讀
遇休沐與直載酒郊逰覧勝賦詩泊如也正統初以久次
遷學士上方嚮學從善以舊臣見信用每進講多鄉音
上曰久宦不改其素從善其君子哉景泰初年七十援
例求謝事上慰留之又四年乃得請還郡而卒
　　　郭副使原
原蘭陽人永樂中鄉舉初授四川監察御史持身端謹
正大無阿雖故人不敢以私恩相干人謂有古御史風
尋陞陜西按察副使
　　　郭知府濟
濟字澤民太康人性沉静寡言為兒童時父母宗族咸
竒之年二十舉鄉試第一明年㑹試不第拜定州司訓九
年遭艱起復改開州兩郡知名之士多出其門永樂末
昭皇監國濟被薦拜左春坊左司諫官僚覩其威儀端
雅皆稱得人是年秋七月昭皇嗣位以濟為滕王紀
善居數年多所匡正㑹交趾梗化濟自紀善改行人徃
使其國濟示以順逆之義而强梗者稍稍馴化及再使
卒致酋長欵貢上悦特加褒賚正統初遷鎮江知府兩
考俱以最書年七十餘卒於官
　　　尚僉事裭
裭字景福羅山人正統進士授行人甞上言時事拜監
察御史性剛正不阿劾都御史周鍾謫驛丞尋復職又
以言事謫厯湖廣僉事致仕
　　　耿文恪裕
裕字好問盧氏人九疇中子景泰甲戌進士改庶吉士
為文辭淳深有古風除戸科給事中尋改工科天順初
以父九疇為都御史改翰林檢討是年石亨被御史劾
恨九疇謫裕泗州判官改定州成化初召還翰林厯國
子監祭酒時勲戚子冲㓜者裕患其難教所當習讀古
今嘉言懿謨萃為一編授之他日有獻於上閲之嘉嘆
累陞吏部尚書清慎簡平銓法疏理諸請寄者不便忽
改南京禮部泰陵即位改南京兵部叅賛機務𢎞治元
年召還為禮部尚書婚䘮諸大禮傳經律酌古今行之
崇王請朝下廷議裕請遵祖訓遺書王勿朝西夷由南
海貢獅裕曰邊人嗜利輒開海道宜却去六年復改吏
部尚書加太子太保裕在吏部薦進賢才務協輿論愛
憎毁譽莫能淆奪守正律身干謁斷絶即内降斜封封章
抗議杜塞倖門父子清修不營産業不治居第約儉蕭
然無異寒素偉幹修髯儼然神明學問該洽文章雅正
世濟其美𢎞治八年卒贈太保諡文恪
　野史氏曰公為清惠公子能守正薦賢世其徳世其
　業盧氏一撮土乃有是父是子兩大賢接踵而出當
　與靈寳許莊敏父子千秋並峙
　　　何太守濬
濬字秉哲靈寳人正統中以貢士除知象州值洞蠻黄
甫榮叛濬親徃宣示徳意遂致欵服既而入覲甫榮率
所部䕶送出境感泣不忍别後濬改知趙州有宦官侵
民田二千餘頃濬以狀聞遂以地歸民秩滿陞南康知
府修白鹿洞書院廣搆齋舍聚屬邑子弟延知名士胡
居仁等六人以教之一時造就者甚衆致仕歸南康及
象趙人皆立祠祀之子均字仲衡成化中進士授監察
御史擢大理寺丞官至戸部侍郎明習法律所至有聲
　　　李恭敏鐩
鐩字時器湯陰人成化壬辰進士由主事厯官工部尚
書常奉命賬山西飢民多活流民有為盗者鐩入其巢
諭還本業開渠灌田萬頃民刻石頌徳擢鴻臚寺少卿
諫罷鄧常恩蔭職及毁西山戒壇𢎞治初數上言便宜
再擬巡撫㑹有沮之者遷南京太僕少卿再遷光禄卿
削冗濫之俸抗章論工部器具窳薄耗財無益遷工部
侍郎榆林有警命兼憲職治餉事定還朝言十事且謂
外攘宜先治内今盛齋醮嗜燕游寵他技以雜金紫畜
異禽以糜粱肉此好漸長恐逺人偵伺以順逆邊方觀
視以勤惰命山東漕臣上言堈城之壩毋毁洸河之塞
毋通浚泉疏水漕利可復邊城奏密雲將有警宜備之
上曰非鐩徃不可召至榻前諭㫖鐩始至簡將廣儲已
乃治壁壘飭器械守險隘梁溝澗墾荒田疏河流悉有
成績上謂司馬劉大夏曰鐩果善幹國者正徳初遷尚
書劉瑾用事惡先朝大臣不附已遂致仕瑾誅詔起還
部加太子少傅四辭乃允是後佞倖益雜修建大増鼇
山之戲内苑之供造軍器繒綺豹房僧寺鎮國延壽凝
翠太素知殫刻畫色累金碧文石采瓦窮麗極奢隱憂
顯諫未嘗遽已也内宫災新作之鐩雅有心計量物平
價擇舊成新費省而工堅諫疏歲數十上其曰漢文之
賢罷露臺而著隋帝之敗開汴河而致葢民所有惟財
與力力竭則懟財散則叛今亡徵已顯可又促之屢請
停它營併成内宫上或奪俸示譴或間從一二太監劉
養監各工鐩與議不協面叱之養素寵貴泣愬於上前
置鐩不究嘉靖改元年七十有五曰吾在先朝義不可
去今聖主興遺賢進吾納禄讓能此其時乎歸來八年
春秋祀墓外静坐觀書不出戸庭不燕飲無音樂葢天
性節約至老不渝云卒年八十二諡恭敏
　孫竒逄曰愛君憂國不激不隨庶幾古之大臣以道
　事君者乎
　　　王少保繼
繼字述之祥符人也少治賈年二十八父瑄誤為有司
笞繼發憤始嚮學家人盡笑之繼晝入市治賈夜歸讀
書久之御史凃謙來使河南試其文竒之補郡學生成
化二年舉進士授監察御史命按山西時忻州定安王
某虐縱繼疏於朝遣官按治竟置之法太原郭外有惡
少守𤓰圃見少婦抱孩過欲犯之婦怒罵惡少乃誣婦
盗二大𤓰又以平日所失𤓰盡誣之繼麾婦出取二大
𤓰以償仍紿留孩償平日失者惡少喜亟取𤓰孩不能
兼繼叱之曰汝為壯男子且弗能兼抱𤓰孩矧一孱婦
乎惡少慚服高平富民牛氏子殺人賂其婿代死民婦
某氏後姑誣以不孝二獄俱成繼辨其寃婿與婦俱得
寃狀牛氏子棄市擢陜西按察僉事督理屯政鎮守中
官劉祥侵占塞下田繼上章劾之謫裕陵司香邊民水
利為勢家奪者悉取還威惠並行豪右屏息轉固原兵
備副使尋擢山西按察使先是有奏紫碧山産石膽可
延年者上遣中使採求經年不獲民甚苦之繼至令取
小石子一升以示中使怒曰汝敢以此搪塞邪石膽載
諸古書何以謂無繼曰鳯凰麒麟皆古書所載今果有
之乎乃上疏白其妄事遂寢擢山西右布政使𢎞治初
福建江廣流賊剽刼拜都察院右副都御史督兵徃勦
事寧轉兵部右侍郎尋改戸部督理京儲秩滿進尚書
甞盤詰太倉得羡金十餘萬故事尚書及同事中官分
取至是有為言者繼併許納歸即草疏以進上嘉恱賜
金綺一襲頃之閹人李廣事敗言官劾論交通大臣某
某請置之法上以人衆悉宥之翌日早朝空班謝罪惟
繼與馬文升不預上益重之改南京刑部尋改兵部㕘
賛機務以疾卒于位年七十有一贈太子少保
　　　劉文肅忠
忠字司直陳留縣人父逹國子博士夢芝産左膝上寤
而忠生有異質從博士授毛詩成化十年以儒士舉於
鄉十四年登進士選庻吉士十六年授編修忠性峻少
通行方寡合一介不苟得惡人趨競自處常過抗貴人
亦力抑之在翰林幾三紀始拜侍講學士正徳初為講
官毎附經義規上缺失及諷時政不協于内傳㫖陞南
京禮部侍郎已中貴人知忠素髙節進南京吏部尚書
南部大率閒佚居官者自名吏隱俛體瓦合規橅屑屑
忠毅然持風裁越閩胥人革役者貨縣胥竄名吏籍中
上部徃徃冐官去忠命四主事稽厥籍年經月緯究竟
接代凡革罷千人雖仕者亦追論除名庻僚滿秩為署
考必當寔御史某恃勢驕横人皆憚屈忠署下考郎中
某瑾黨張綵私昵者也忠署考曰守已乖于士論行事
咈乎人情自是諸司弗飭者惴惴焉少師焦芳亟薦忠
賢瑾傳㫖徵入翰林一見不相合瑾誅始被推入内閣
奄黨廖鵬來謁遇以僕禮又却其餽忠畏叢内外怨在
位不滿三月乞致仕同事者恐其得美名尼之乃托祭
掃請假始得歸杜門不交世事凡十有二年而卒贈太
保諡文肅所著有野亭集八卷孫存恩以大理寺副為
周府長史清嚴明敏臨事無少遜避人謂不媿祖徳云
安陽崔銑論曰銑初入翰林謁少傅于髙坡私第公慨
然曰古羇人匹士雖當流離困厄絶不取非義財况居
禄食者乎許襄毅公論當世人物獨推章公懋雍公泰
襄毅語銑曰子初仕慎事大夫翰林惟司直一人耳其
見重名流如此夫
　孫竒逢曰正徳中前則劉瑾以慘行其毒後則張忠
　張雄錢寧江彬以愚暴肆其罔士靡靡矣全臣節者
　文肅及傅珪牟斌三人而已
　　　王文莊鴻儒
鴻儒字懋學南陽人聰悟天成書過目成誦作字端勁
有古法里人有為府史者甞致鴻儒佐書府中知府叚
堅見書竒而問之史以寔對堅即召見曰子風神清徹
豈塵埃中人即留與張生景純讀書府中給食授衣遣
入郡學為諸生提學副使陳選異其文曰此生文章經
世非直舉業成化十九年中鄉試第一二十三年登進
士為工部郎中𢎞治間提學山西凡九載表勵敦謹裁
抑靡浮俗習為之一變泰陵勵治思賢甞召見華容論
人材曰藩臬中如王鴻儒他日可大用正徳改元乞致
仕賜誥四年家居拜國子祭酒不數月以憂去七年又
拜南戸部侍郎十年召入吏部厯左右侍郎甞曰惟誠
與直能濟國事趨名者亦趨利於社稷生民無益也時
吏部尚書陸完有才名與宸濠通鴻儒亟稱夏忠靖王
忠肅二公賢可師法完意不恱十四年三月陞南戸部
尚書是歳二月宸濠及完敗鴻儒出督餉留都至九江
聞變遡流欲入武昌約守臣起兵討賊又聞康陵南巡
益憤懣疽發背卒諡文莊所著有凝齋集若干卷鴻儒
博聞多識凡祖宗設政任人及先輩立朝行已厯厯能
言至論時務决成敗如指掌待物開誠不問人私人亦
不敢以私問也弟鴻漸字懋徳亦舉鄉試第一登進士
官至山東布政使司亷静有吏才所著有淯南集行世
　野史氏曰公甞曰惟誠與直能濟國事趨名者亦趨
　利於社稷生民無益也經濟學術無餘藴矣此之謂
　真人品甞思之非誠則偽非直則枉偽且枉不可以
　為人烏能立事
　　　髙郎中魁
魁字文元新鄭人也事親甚謹與兄弟同居則貨盡以
屬之不私一錢與人同事過險難則以身任之孝友廉
義著於鄉閭成化二十一年舉於鄉𢎞治間授金鄉知
縣下車之日即與父老約曰令不困若財為若掊擊强
暴弗以苛政擾若若能順令則治也父老皆諾魁乃刻
亷勵節期自身始冬不必爐暑不必葢飯不必肉一布
袍終其任不易邑士大夫皆服其化賔客道其邑者知
魁之為民也亦不過望其館榖豪族巨家至相戒曰勿
困其良弱以傷令心齊民非輸稅供役終歳不入城邑
四境之内葢訢訢然樂也時飛蝗食稼旁邑禾粟委地
獨魁之邑無蝗父老相賀曰政之感也欲聞之當路魁
曰不可雖古之循吏亦謂偶爾予何徳以致之竟不白
正徳二年擢工部主事既去百姓建祠祀之三年魁督
抽荆州商稅時逆瑾專政黷賄不如意者輒禍及其家
同軰求以自免者乃縮公課以其贏羡賂瑾致瑾恱人
有以此諷魁者魁應之曰公私之際忠邪之判也君子
貴守道貴不失己禍福之來付之命而已矣卒不縮稅
私瑾瑾亦不能害久之遷本司郎中營理薊州鐵冶時
政愈刻魁乃喟然曰執國紀律𢎞濟時艱古聖賢㑹其
際者也今也豈其時哉龍蛇之蟄以之存身神也吾將
行乃連疏乞歸嘉靖登極詔進中憲大夫年七十八卒
子尚賢舉鄉試第一登進士督學山東仕至光禄寺卿
所至俱有名蹟孫㨗都察院右副都御史拱少傅兼太
子太傅禮部尚書武英殿大學士秉心易直確有執守
夙夜惟以國事為念自輔儲至叅鈞軸厯三十年而田
宅不増尺寸君子比之李文靖云另有傳見經濟才舉
人博學有文其事二兄甚恭事無鉅細必請而行旦暮
省候俛容曲禮無少怠其族屬亦尠有干法者中州家
範之嚴咸稱髙氏
　　　賈文靖詠
詠字鳴和臨潁縣人𢎞治丙辰進士改庻吉士厯編修
為纂修事忤逆瑾改兵部武選主事瑾誅還編修遷中允
轉侍讀學士拜南京國子祭酒故事諫官御史有闕選
國子博士等官充之而南監毎不得選詠疏以南北一
體宜遷擢以勵其志詔可之詠在内閣端嚴持大體數
抑貴倖如奏止中侍奪牧馬草場不得與貧民争利勲
貴請薊州莊田復奏罷之有古大臣風當是時方更化
興治士皆喜趨事功好紛華詠醇徳雅度挈綱整紀納
之太和不為聲聞其所匡維調䕶甚多人不及知也落
落不茍合以老致仕雖不究厥施而脫屣榮名田野咏
歌有洛社之風焉文章醇雅暢達雖老猶著作不倦八
十餘歳耳目聰明謙抑直坦若未甞貴顯者人稱為篤
行君子云詔遣官存問加月廪歳奉卒年八十四贈太
保諡文靖
　野史氏曰文靖渾渾穆穆不得以一節一目見長有
　大臣風味
　　　陳㕘議溥
溥字一卿鄢陵人𢎞治乙丑進士授大理評事以忤逆
瑾謫武鄉縣丞稍遷曲陽知縣瑾誅擢戸部主事理大
同糧儲經制有方陞山東右㕘議守海石道值歳大祲
冐雪賑恤全活甚衆感疾乞歸有詔進階
　　　何副使景明(附孫侍郎洛文/)
景明字仲黙信陽人也生有異質八歲即能詩年十二
以父任臨洮驛丞乃隨侍臨洮臨洮守李紀者聞其竒
召至門下甚器重為延師授春秋亡何即善說春秋歸
又授尚書于兄景詔所甫數月即以尚書舉鄉試第三
時年十五也諸王公大人以其少而雋争迎致一見候
車日數十乗所遇觀者如堵明年㑹試以文多竒字不
第入太學卒業歸則祭酒翰林賦詩贈之踰歲為𢎞治
十五年舉進士授中書舍人與邊李軰工古文辭皆相
振勵而且尚節義鄙榮利並有國士之風焉夢陽又駿
發與景明齊名海内操觚之士皆宗尚之稱李何云十
八年五月景明奉敬皇哀詔下雲南雲南君長及中貴
人咸請題咏比還饋遺犀象珍具悉謝不受是時逆瑾
用事景明移書許進言宜自振立以抑瑾權瑾聞而銜
之景明乃謝病歸後竟坐免官正徳四年瑾誅李東陽
薦復授中書舍人直内閣制敕房經筵官夢陽遭江西
之訟衆多媒孽其短勢洶洶欲擠陷重辟景明又移書
楊一清争之始得白五年東陽引疾乞休㑹有兵事景
明又援古大臣義為書讓之三書義咸髙文多不録九
年正月乾清宫災景明應詔陳時政乃言人事不修天
變將復作且詆義子宦官語頗激切不報是時四方學
士咸願識景明車馬填門巷錢寧亦欲交驩景明持古
畵求題謝曰此名畫不可㸃汚屢請卒不許師御史客
死京邸權倖廖鵬者贈之以棺景明叱之曰吾友生不
茍受豈以死汚之邪遂自出金賻之十二年進吏部騐
封司員外郎仍直内閣明年遷陜西提學副使以經術
世務教儒士其規約尚嚴志在崇本起弊士初稍不堪
久之幡然興起自是士習文體為之一變云十六年病
歸卒於家所著雍大記三十卷何子十二卷詩樂府書
䟽騷賦序記銘賛雜文二十六卷傳於世子立徳安府
同知孫洛文洛書
洛文字啟圖舉鄉試第一成進士凡在詞垣者七任而
周旋講幄者十年毎入講必先齋沐期以精誠悟主旁
引曲喻用規時政上皆稱善大書責難陳善四字賜之
官詹事府少詹禮部侍郎天性孝友好行其徳慕義急
難無所恡惜所著賦頌詩文二十卷
　野史氏曰百五十年來海内推文章大家皆曰何李
　愚謂何李寧真文章士士君子大節立身不茍立朝
　不茍交友不茍如斯而已矣以觀仲黙皎然素絲之
　操毅然忠諫之氣肫然友誼之篤發於至誠絶無倨
　已凌人之意庻幾君子乎况孫能步武於祖豈不有
　光殆天所以祚何氏也
　　　田副使汝耔
汝耔字勤父祥符人也博聞喜經學𢎞治十八年舉進
士授行人尋拜給事中是時權閹竊政朝紀乖紊官惟
附權潤已汝耔挺立其間絶請托雅好何舍人景明毎
兩人浮白吟詩慨時自憤曰引古請劒者固丈夫許國
者爾顧事不當其㑹情不中其窽雖殺身無益益章主
過耳頃之值端揆虛位争進者日諠于朝汝耔上疏言
當用大臣以忠諫去位者如韓文等遭㫖斥之又劾武
帥時源恃功淫縱遂遷江西提學僉事江西乃文獻之
地士多易直不尚請託提學官校試列第不合素所評
輒出辨詰徃宦之者先隂訪衆議㕘以今試者列其名
汝耔惟據試文雅好秦漢諸家書以舉業譽者汝耔病
其腐置下列甞遵勑薦知府武文定同知曹琥等四人
樂官十二人及退居御史宗景逸士某劾知縣及學官
不職者十餘人憲臣及僚儕惡其侵官乃共升謗當考
官時南臺劾之調山西方謗起共欲擠陷然止言其乖
方他無可摘者古所謂以貶見褒者歟自山西遷湖廣
副使皆理獄訟清屯田修水利𣙜庾儲事靡不飭前後
休疏三上乃得請年四十五既還汴力田養母杜門讀
書誦聲琅琅聞戸外病六經庸學傳注紛如靡統字稱
句品思輯成一家之說僅畢周易纂註而已弟汝􁫑兵
部司務以詩名有集若干卷
　　　孟大理洋
洋字望之信陽人也𢎞治十八年進士為行人時内弟
何景明方有俊名與其友李王崔田軰相切劘為文章
揚㩁風雅以相振發京師稱十才子云已而洋選為御
史即抗疏劾大學士梁儲靳貴上怒下詔獄謫桂林儒
學教授天下皆髙洋之節而諸子者亦各以氣節自著
不獨稱才已也洋由桂林稍遷汶上知縣嘉與同知擢
湖廣按察僉事持憲專决恥唯唯恭遜意少拂棄其官
而歸嘉靖初以臺臣薦起山東僉事厯陞陜西㕘政拜
都察院右僉都御史巡撫寧夏尋改督儲洋在南京一
日聞母病即解印還或以職守難之洋曰吾安能顧此
耶已就道而寮友有不及知者中途改總理河道復值
郊恩貤封洋乃躬捧冠帔至家踰四旬而母死服闋拜
南京大理卿無何病卒所著有有涯集十七卷刻于家
　　　劉副都大謨
大謨字逺夫儀封人正徳戊辰進士初授戸部主事差
出以不趨謁逆瑾士論髙之改御史按遼東時太監岑
章肆毒遼陽捕其用事者置之法章誣衊以他事逮繫
詔獄謫陜西隆徳典史後分巡金衢時宸濠搆變乃勒
兵常山先聲四逹兩浙頼以弗恐總兵李隆謀殺都御
史許銘當路以屬謨竟正諸法輿論稱快甞乞終養不
報以劾㕘議魏倫忤重臣意得致仕或勸之辨曰老父
在里今得侍養吾又何求再起巡撫川中晉左副都御
史所著有東臯集
　　　姚尚書繼可
繼可字光父襄城人父汝臯正徳丁丑進士諫巡幸議
大禮被廷杖有古直臣風繼可中嘉靖乙丑進士初授
南陵令有神君之稱擢御史按宣大提督學政以興賢
育才振綱肅紀為首務陳言邊事指斥和戎之陋時論
韙之然拂當事意外遷四川僉事苗夷雜處至則剔蠧
除奸驁如播酋且帖然就化陞陜西㕘議兵食兩詘詰
戎蓄糗屹然為西北保障巡撫陜西時寧鎮内躪於哱
劉外□於火酋至厪上西顧一時廷臣咸推轂焉乃以
羽書促就道中道聞督臣被逮逆黨搆邊釁深入掠城
堡戕運軍絶我糧道遂星馳入關提兵至河州地方以
精兵遏其鋒死士搗其穴賊遁糧餉始得至靈州數萬
枵腹卒不至生他虞而逆黨就戮當為首功及克城後
疏上善後事宜數千言悉依擬陞工部侍郎請告不許
提督工程兩宫告成擢工部尚書屢疏乞休温㫖勉留
疏至四十五上始得俞㫖賜乗傳歸里杜門謝客踰二
年卒訃聞贈太子少保遣官治葬守臣稱制臨祭者四
再廕一子
　野史氏曰公為人真誠疎爽風骨稜稜自少至老動
　止凖繩無失尺寸當官守法務在沮抑彊梗惠利小
　弱居常踆踆簡黙及當大議大謀衆莫敢發守經據
　古鑿鑿指畫率以片言取决蓋老成正直君子人也
　　　李苑馬士允
士允字子中祥符人也父環青州通判有治行士允年
十八薦於鄉即善古人辭不喜閱近代諸家之言正徳
十二年登進士毎有篇翰傳播京師時如信陽何景明
亳州薛蕙漢東顔木金陵陳沂扶臺曹嘉黄岡王廷陳
綏徳馬汝驥諸子莫不推轂相讓由是名聞海内矣士
允體素弱且不樂仕進乃謝病歸久之起授蘇州府推
官蘇劇郡號稱難治士允執直廉謹雖知舊無所假借
嘉靖初以憂歸免喪補襄陽歴遷山東按察僉事整飭
沂州兵備沂界徐沛齊兖之間世所謂鹽礦盗藪也士
允治行峻直掃除一切苛細三年境内晏然擢江西布
政司左㕘議㑹太倉海冦之亂廷議添設兵備副使而
難其人㑹推以士允徃勑曰朝廷以爾素有風力特茲
簡任士允至以計擒獲首惡餘黨潰散守臣疏聞上喜
恱賜以白金文綺崑山盗刼方僉事及姚監生家捕者
誣執平民數十人拷掠殆斃士允一訊即釋未久二家
盗獲人服其明十七年擢浙江左㕘政先是在太倉以
瘍謝事而巡江御史某適按其地誤以不迎為慢已遂
掇拾它事奏勘事白補山東按察副使尋擢陜西苑馬
寺卿居歳餘以疾乞歸歸二十四年卒年七十一歳士
允性介潔恥為世之媕婀猥瑣之行而又嫉惡太嚴故
坎壈不能久於其位平生所得俸金悉獻之母未甞有
私藏焉閒居蔬食布衣不異寒素而喜交遊好吟咏垂
老不輟甞與諸鄉先生結怡情吟社時相唱和其間今
山藏集内所載多同賦篇也從子蓁陜西左布政使甞
事邊陲有聲績以父尚主故不得為卿佐士以此惜之
　　　髙按察叔嗣
叔嗣字子業祥符人也賦資頴特十六著申情賦幾萬
言傳示大梁大梁之人皆嘆以為弗如也嘉靖二年舉
進士為工部營繕主事調吏部稽勲厯遷員外郎郎中
論事與時宰不合因謝病注朝籍滿三月乃上疏曰臣
少不知自慎身被狗馬病遭遇陛下一拜官再徙再擢
自唯受命凉薄曩守工部主事移疾請告者二語具在
前後疏中今春沉病暴興昏瞀顛踣臣竊自悲傷年未
逮壯抱不測之病當朝廷建治之日弗能備用行伍獨
因逆旅賔客左右過視無不憐臣為臣流涕者伏惟勅
所司亷臣病狀無他以例放歸倘天誘臣衷不遂殞亡
猶得下觀鴻化所成如遂不救亦得瞑目丘壑上乃俞
其請既還謝諸賔客屏居里中三年起補前官叔嗣又
與時人忤遷山西布政司左㕘政永和王欲改馬跑泉
環汾州城中丞報可叔嗣曰王專其利奈小民生業何
卒止久之轉湖廣按察使是年夏大水叔嗣禱於山川
歸而病病纔九日卒得年三十七所著有蘇門集八卷
而讀書園諸作獨精詣兄仲嗣丙戌進士南京禮部郎
中文詞竒古世比之晉二陸云
　　　張太保孟男
孟男字元嗣中牟人嘉靖乙丑進士官尚寳丞時新鄭
秉國孟男以至戚旅見外無私謁故遲四年不調及為
江陵所搆嚴㫖譴歸人皆引匿獨孟男周旋不避江陵
故矯新鄭所為一歳三遷欲引附已孟男曰始予不媚
新鄭受相君知遇今何取媚相君負知已不謝江陵敗
厯南戶部尚書遺疏千餘言命子民表馳使上贈太子
太保民表另有傳見隱逸
　　　沈少保鯉
鯉字龍江歸徳人嘉靖乙丑進士由庻吉士厯官少保
大學士鯉生平素甘清苦斤斤重名行守法度神廟在
東宫時鯉以賛善侍講讀上出扇二命鯉與編修張帙各
書詩句張書唐人早朝詩鯉書卞蘭太子頌命解說大
義鯉敷陳頌中親賢逺奸窮經致用之要上改容拱聽
癸酉登極後上毎與侍璫言某事某事沈講官行的是
輪講日亦輒與侍璫言沈講官講的好鯉以外艱歸又
接内艱上時時思念之命服闋先補比相見則喜曰沈
講官容貎如舊也江陵病舉朝官為禱祀鯉獨不與㑹
江陵故鯉得不被祻及晉宗伯有縣産麒麟旋斃上欲
取觀之鯉謂此端不可開果爾天下言祥瑞者紛紛矣
執奏不可鯉毎事與吳縣相枘鑿呉縣忌得主眷急欲
去之乗請造遂票㫖放歸上曰好官何處得這人來替
他温㫖留用給事陳某承呉縣意疏詆鯉鯉求去益力
上曰沈尚書不曉我意苦苦要去時有老宫人聞上言
令内監宻告鯉鯉正色曰此宫禁語若奈何輕洩内監
恚而去鯉竟歸後推閣臣上欣然首㸃鯉名四明無能
過也鯉與山陰同召山陰乃四明腹心隨事媒孽鯉初
入閣即以沿途所見鑛稅之害為疏陳之越數日山陰
促之復上上頗不恱一日大雨如注鯉促四明山陰曰
鑛稅疏此時宜上矣吾軰宜素服躬到文華殿上必動
心兩人不得已同徃内臣驚問故鯉曰有要事第對上
言三閣臣皆素服冐雨在文華殿進疏上啟閱知為鑛
稅亦頗頷之不怒也長至日四明被論註籍鯉與山隂
賜食宫門外命陳矩陪鯉見小内史徃來竊聽有持紙
筆竊記者料出上意乃謂矩曰某一路見鑛稅害百姓
所不忍見再三疏請未見允行矩蹙額曰誠然鯉曰害
百姓還是第二義矩曰何謂鯉曰皇上受虧多矣如今
人家也要風水興旺今國家把名山大川都鑿破靈氣
發洩盡矣將來聖躬豈不受虧時山陰一語不發飯畢
各謝恩出矩備述鯉言復命上曰此言甚是你與沈先
生說有甚培補法鯉對曰但急停鑛安静久靈氣自復
便是培補之法矩以復上㸃頭四明聞之草疏以上上
怒久之始有停鑛分稅之㫖上乳母翼聖夫人其夫官
都督同知疏請令其侄承襲傳㫖内閣准行鯉曰都督
同知非世襲官且侄不祔姑亦無姪襲之理上謂夫人
曰這人情内閣不肯遂止真人張國祥言皇孫誕生有
祝禱功乞三代誥命且乞世襲詹事府主簿上亦傳㫖
准行鯉疏言不可皇上如念其微勤止有金帛酬賞名
器豈宜濫與上然其言雲南稅監楊榮為諸武弁所殺
上震怒立命緹騎逮諸武臣鯉奏言朝廷取雲南艱難
及其地方反側難定次開楊榮罪惡諸欵今被殺雖非
國家法紀亦見聖徳入人之深其地不忍謀叛但殺其
首惡以一兩人正法即定矣若遣官逮是速其反也上
怒解即罷逮沈四明以妖書謀危鯉上見素定屹不為
動在閣時以一木屏書天啟亶聰撥亂反治一望謹天
戒二望恤民窮三望開言路四望發章奏五望補部院
大僚六望補中外庻官七望起用廢棄八望照例考選
九望釋放寃獄十望撤回稅監毎辰列屏焚香祝天四
明即向内監譖鯉呪詛上一日遣人取屏覽之曰何為
呪詛陳矩明其誣而止癸丑部請召用先是科臣張延
登疏云自皇上御極以來閣臣二十有一人只王家屏
沈鯉有立朝之節而未竟其用請特召以章眷戀舊臣
徳意甲寅請存問謂鯉精忠亮節未登首輔今年已八
十四例宜存問
　野史氏曰人臣事君以道進退有禮如公者其庻幾
　乎泰交紀畧大叚已具而部請特召請存問君臣終
　始之誼亦無憾矣所未盡究其用者非主眷之不專
　而讒邪間之也予少逰京師聞之縉紳多如是言甞
　一日於安肅道中憇烈婦祠側樹陰下土人云適沈
　閣老過此下輿步行其崇重節義如此
　　　董恭敏堯封
堯封字淑化洛陽人嘉靖癸未進士擢御史按四川值
三殿採木蜀民疲於奔命堯封極力調停公私交濟世
宗毎向徐文貞語兵事稱御史而不名尋陞都御史撫
操江為江陵相所銜奪官江陵敗起撫甘肅累官戸部
侍郎卒諡恭敏贈尚書子定策萬厯甲辰進士擢御史
薦曹端尤時熙孟化鯉等曰古人以學為實今人以學
為名若臣論三賢皆務實也前後疏務引大體按甘肅
卒
　　　郭少傅朴
朴字質夫安陽人嘉靖乙未進士由庻吉士厯官少傅
大學士朴生平淳謹孝敬十一嵗師事郡學生鄭世安
授毛詩鄭端人也嚴訓誨即厲色斥之朴自省咎不敢
有怨十四嵗舉茂才固安楊公以狀元督學中州甚器
重之崔文敏銑甞謂朴曰王汾州勲之亷介苦節不可
及向曽靣與之約渠若終於予前當為之立傳後崔先
勲二年卒朴著三士歎盖述勲亷介有崔史今已亡誰
哉闡髙躅之句同邑李學詩農家子㓜有大志朴見之
曰李子真實無偽殆不失赤子之心者也其後宦轍所
至輒有名蹟三士一鄭一王一即李也朴早厯禁垣負
公輔之器尤謙抑無傲色無惰容兩典銓部絶請託奔
競惟以大公行之其稱進以賢不以譽其斥讁以不肖
不以毁且度地逺近才細大要使人與事相稱而止否
雖權勢所主不稍假借而大指乃在惜人才捐細過毋
以刻核繩下甞謂人稱銓曹為恩怨府夫亦已自為恩
怨耳恩怨出于已實難自人何害故在事日久人莫測
其喜愠之端考察内外羣吏注授百僚賢不肖無爽天
下翕然頌大宰真能舉其職朴與新鄭同入政府萬厯
癸酉王大臣事新鄭危哉江陵險哉朴以坦夷誠篤於
時言者猶摘及之亦苛矣神宗遣使存問卒年八十三
　孫竒逢曰予童時聞安陽郭閣老從不與人競隣人
　化之亦相遜讓因名其所居之地曰仁義街迄今傳
　為美談夫相君一身係天下安危闗生民利病家人
　禮讓事亦微末然有以一節見全體者見公之施實
　徳于民民之被服久而不忘如此也穆廟時與新鄭
　同在政府忌者雖指為儇薄而時論猶稱其長厚公
　之為相一如其居家始終一致云
　　　李都御史天寵
天寵孟津人嘉靖戊戌進士累官都御史巡撫浙江因
不附嚴嵩嵩授意趙文華等誣陷嘉靖三十四年與張
經楊繼盛同日殺於西市明史謂三良無罪一旦致之
死天下人心所共憤也子根舉人仕至僉事從尤時熙
講學一時學者宗之
　　　劉知府容
容字汝大羅山人嘉靖庚子舉人素性恬澹動止以禮
甞慕徐孺子非力不食之義習勞甘苦刻意向學恒教
授以養父母父母安之姻黨被誣乞居間容諭之曰吾
人處世所恃者天道神明而已爾誠誣人即不直神亦
置之奈何舍正路而鑽别竇令聞其言乃白誣者生平
不茍者女色友人疑其矯强飲外墅而先寘美妓於空
室夜分鐍戸妓出竟危坐待旦友人太息曰坐有魯男
子而吾不知何云交厚哉遊南雍宿正陽主人婦少而
新寡夜就容故作暴疾狀呼僮篝燈煎藥昧爽馳去父
母相繼卒哀毁逾禮親知慰諭摘禮不慈不孝之文以
示矍然汗下始有起色妻姜氏卒泣曰此與我同辛苦
事父母者父母不及禄養而姜氏亦以荆布從之吾何
忍再娶且有牛衣鹿車之誓矣判黄州逋負有至二十
餘年者務以至誠開諭争先輸納監稅蘄州黠吏悍卒
相戒斂戢亷平之譽孚于上下景王柩回京中貴人横
甚素聞容名嚴諭其下無所擾徐撫軍謂其屬曰吾儕
嫉閹如仇畏之如虎每每激而取禍覩君事良愧矣擢
同知監收船料夜泊蘆州賊㧞刀突至詢知為容叩頭
謝過仍衛送出境黄人恐其去環訴兩臺任十一年擢
南户部員外𣙜闗武林公私稱便擢知滇之廣南貧不
能行又疾作乞休得允致仕獨居索處一榻蕭然親知
勸為中饋計曰老而再娶是為昏悖即賢耶且有累如
不賢敗徳破家所不忍道吾即忘糟糠約可以四十年
苦行頭陀萌還俗念哉讀書課子泊如也里有不善惟
恐其知絶跡公府達官貴人式廬造請亦不及公府事
也疾篤猶手一編誡諸子甘貧安命卒時盛暑顔色不
變人咸異焉
　孫竒逢曰昔有人言值白金于曠野遇美女于中夜
　而不動心者必周孔復生顔曽再世而後能也以觀
　公之生平誠能易人之所難卓哉方正之品令人斂
　衽
　　　張僉事四知
四知字子畏汝陽人嘉靖庚戍進士為駕部時𫝊符闌
出干者如蝟一切拒絶即大司馬為貴勢人地亦不假
借蜀撫阿寵臣陸某意檄所司為其逺祖宣公樹綽楔
制視禹坊特敞四知為僉事斥之曰宣公即名臣功髙
神禹耶亟縮之毋占累宣公為也竟以此獲罪罷官歸
閉門著書有中州考韶亭詩集四書釋義崇古韻證若
干卷
　　　李少保戴
戴字仁夫延津縣人也隆慶戊辰進士初授興化令庚
午同考官填榜見中式李茂材名係本房所取士即白
於衆曰此少師仲子也又職治邑人當避嫌求易一卷
主司及監臨曰爾以文取何傷不允戴曰戴既出少師
門墻又宰其土雖無私於形迹有萬不可者且少師最
不急諸子功名其子大有才不患不售寧留以俟識者
長跪堅請易卷始起少師聞之深喜謂能諒我心以其
平日治狀揚於朝得行取拜戸科多直諫有欲毁英明
閣者戴言先帝建閣有深意三年無改人子至情矧今
未大祥事遂寢已掌禮科公校得民譽王世揚楊芳姚
岳祥等若而人布在卿寺臺省郎署藩臬而其首張棟
以清直聞江陵數稱戴通逹國體戴卒無私謁遂外遷
陜西㕘議繼擢山西左轄經手出入者數百萬左右人
不得一染指巡撫山東適東土大旱議留漕糧以賑濟
饑民疏凡十二上悉報可晉刑部侍郎申救李見羅一
事薦紳所重董漕運撫江北所在利弊晰如指掌疏革
浮糧二萬計民稍蘇息請帑金十餘萬以救饑民改工
部值内艱歸除服推太宰時凡七人戴居其後上知戴
久特自㧞擢之是時采𣙜四出國本未定諸凡言及者
多被罪戴立請上霽顔受之疏薦臺省至三十餘人悉
報允郡寮呉寳秀華鈺以抗中貴下詔獄戴倡列卿請
貰若明職掌定陞除計資俸酌南北㧞卓異搜遺廢於
人情國體大有禆益所屬司勲司王士驥以論事激切
犯四明政府政府銜之戴不為動而妖書之獄起金吾
有嫁婟於其僚者戴與僚為戚屬蓋陰撼戴也戴决意
求去疏十二上報允家居為徳於鄉族為徳於親友難
以枚舉論者謂自海豐以來冡宰數不稱㫖不能安其
位獨戴涖職六年司内外計人無間言聞望恩數與海
豐同六卿中不多得也弟載字道夫以恩廕仕至戸部
員外陞鶴慶知府所在有聲
　野史氏曰李公居官行所無事不求名不立異不黨
　依門戸厯官四十餘年絶無矜貴之色尚書五部辭
　例得之恩廕凡鄉黨親識有求必應至於臨朝廷大
　節不為權勢所移京山李維禎誌其墓歸徳沈龍江
　鯉為之表屈可伸太史作明史斷云始焉以得罪張
　居正而左遷終焉以忤沈一貫而致政其生平人品
　大槩可知矣雖躭僊𤣥亦不可以苛論也
　　　郭尚書淐
淐字原仲新鄉人性端謹出語驚人為諸生時李襄毅
公化龍稱為中州第一秀才萬厯乙未成進士選庻吉
士不妄交接門無雜賔同館中為一焰人題壽詩額云
中興柱石淐曰未甞有廢何云中興竟不應授編修李
冡宰戴為姻戚六年無一語為人居間辛丑為㑹試同
考官所取皆名流時有講學京師者一給諫約偕徃淐
曰此如老僧在人烟凑集處誦經言是而意不誠也獨
不徃癸邜典江右試回同鄉沈龍江鯉在政府淐謁之
沈留飲曰余在田間久近事未諳幸時見教淐曰公為
政所平章者皆各曹之事虚心與各曹議自有確見如
有疑于心與同館公議同鄉私言雖公亦私也沈是其
言楚藩之事初即置宗人於辟獄具而蕭司㓂與其屬
候閣屬為同年淐曰草草殺髙皇帝子孫後有償之者
子及司㓂也其屬追司冦于朝房而正其事歴遷中允
諭徳庻子李襄毅公為大司馬有將領欲求遷秩者託
琴士說淐向司馬言淐曰此賣朝廷疆土所得予毎痛
恨之言何至於吾耳乎琴士絶不與見壬子復典順天
試事竣告歸家居十年絶無一字遺長安劉杜諸將四
路之敗廷議主守己未庚申間遼警日急淐憂時倍切
時弟湸官京師數遺書并諸當事言可以戰庻可以守
諄切數千言甚中時弊辛酉熹宗御極起少詹事掌南
翰林院事疏辭不允尋陞禮部右侍郎時勢孔棘未敢
例辭壬戌二月廣寧陷奮然具疏力疾就道其略云人
謂山海真足以守臣謂我之兵力足以勝敵而後得安
不足以勝敵支敵終不得安内帑有金錢四海有壯士
而不奮然從事待帑金費盡一絲一粟取之民間恐征
求䌓而邦本竭矣聖主方憂臣安所辭辱臣亦安能為
有為無但欲與諸臣靣相講求虛心質難務求至當以
為社稷蒼生計疏上即攜家行時畿内人心風鶴沿途
皆南嚮淐獨盡室北轅至中途感瀉痢至順城門外養
病未見朝而逝卒時年六十朝臣言淐此行以身殉道
之事惜未究其志賜祭葬廕贈禮部尚書性孝友恬静
官京師名其齋曰適量謂窮通得喪莫不有量貧賤未
甞無樂富貴未甞無苦貴適其量而已寧陵吕公坤家
居淐所推服為真儒有抑之者淐力伸助孫文忠承宗
督師闗門淐甞有書勸其選將恢復文忠多用淐議所
著有緑竹園草若干卷
　野史氏曰公為詞臣口不談學而躬多實修所交接
　皆一時名紳余于壬子曽識其人而心儀之又十年
　壬戌東事方棘國事日非公與其弟湸深憂之日與
　當事鰓鰓為招兵禦敵之策而當事者不能用因力
　疾上疏以痛哭流涕之言而抒其忠憤欎結之氣此
　與孫文忠同一心事志未遂而身已殞惜哉
　　　郭㕘政湸
湸字季昭新鄉人定識不倚潔而有為中萬厯庚戌進
士初為行人有齮兄宗伯公淐者因而厄湸遂量轉戸
部主事㑹有榷闗差利可數萬計湸力辭曰象焚在賄
吾不欲以貲賈患也遷荆州府知府州縣糧止易其牒
原封不啟火耗以息諸生剽悍與監司抗鱗聚數千㰱
血煽亂縣令畏懦湸遣健丁徃勾之衆皆散檻十人以
坐其率自是諸生遂不敢逞嵗大祲湸為裁其重輕停
徵勞徠以救民急安酋閧天子方事誅伐督師檄土司
兵湸曰土司今皆餒民耳安得兵乎募牟人三千荆人
三千擇將領之安酋遂不能為害尋陞津門兵備問民
疾苦而津兵兩營久疲頓歳支金按數以給湸為條畫
班次休息訓練部伍肅然是時魏璫心腹以覺華島瞽
將託湸湸曰軍中闒茸安用此軰噬腓耶此島與夷隔
一水寧得罪巨璫不敢悞封疆事璫又託兵部為某求
旗鼓湸持益堅璫遂嗾陸御史彈湸乃補揚州貳守吏
以公費銀餌湸笑却之未幾遷南昌守鈐强宗勘逋賦
加意練兵繕營房米鹽械器各屬邑得兵一千三百有
備無不鞏而粤冦至豫章謐如擢山西糧道及至諸冦
嘽太原湸持議合勦躬測其要害總戎某懼賊如虎軍
不佶閑而縱之掠民湸争之以是憾湸賄監臣某毁公
於㨗疏中尋以㕘謫歸蘇門而太常卿張鏡心薦湸可
當重任補鞏昌湸至多儲火礮鳥鎗濬濠築城以開荒
甽罷其催科時兩當殘後委羡金二千臺使者來問羡
湸曰已抵逋賦矣擢莊浪兵備副使徃年黒尚仁啖夷
以利諸熟番亦濟之商賈不行環千里為墟湸振旅出
猝遇西夷覿我兵整不敢偪時松山將士麏至旌斾煌
燿遂避去兵糧壊於商税復朘削身無完衣湸恥為侵
牟諸番皆曰親我乎有争辨為亭平之資番之力以禦
夷頗得其助而邊事亦不囂矣又為區畫地田官民買
牛種以軍䕶民耨訟無贖五凉惟莊殘湸在莊二載練
甲積糓為西北一隅雄遷凉州㕘政凉去莊三百里故
多强番湸曉諭遏所出没視湸齒頰為三尺而能絶長
久害以勞成疾卒於官年六十八陜西巡按王章具疏
陳宦蹟得恤湸謹言訥訥進退有度厯官亷約常取給
于家臨終無長物云所著有居官草暨家藏集
　野史氏曰公厯官絶無染指常取私家之積以為在
　官之費雖其家素厚亦其清操介節守之已定故不
　見可欲而遷公家世前未有顯秩然多實徳祖孫父
　子兄弟列鄉賢祠者五人可謂能世其徳矣
　　　侯太常執蒲
執蒲字碧塘歸徳人萬厯戊戌進士御史按甘肅抗疏
論三相李廷機朱賡方從哲又言天下方有兵事用大
臣宜其材孫鑛非無文學不可手持書卷坐大司馬堂
居言職與官應震同年同官最昵一日應震謂蒲曰鄭
貴妃方有寵青宫未可知吾與公陰擁戴之不世功也
蒲怒叱之遂與絶交又論僧逹觀假佛法搆煽禁掖詞
臣陶望齡首倡拜跪稱弟子為辱官壊風俗天啟初趙
南星為冡宰因髙攀龍言起蒲為光禄少卿遷太常卿
㑹當祭祀魏忠賢欲代行禮蒲先期上言曰天壇寅清
之所皇帝所對越以事上帝者今有宫奴閹䜿連行結
隊狂遊嬉戲臣職典禮不敢不言竊謂刑餘不宜近至
尊况天神饗祀之地乎宜下所司論治忠賢大怒遂致
政歸子二恂恪丙辰進士同以忤璫歸恪另有傳
　　　侯祭酒恪
恪字若木歸徳人萬厯丙辰進士己未選庻常天啟間
為編修璫賢竊政殺楊漣繆昌期等尋疑疏草出恪手
亦欲殺恪其假子田爾耕代為求釋遂欲招之恪辭色
甚厲田大怒嗾臺臣彈以邪黨忠賢矯㫖削籍為民崇
禎初璫誅起恪為庻子職記注有浙人温體仁者揣天
子意自為書訟言羣臣朋黨得召對上大恱趣立為相
恪纎悉疏其醜體仁病之數曲懇稍改易恪不肯而謂
人曰體仁奸過林甫而偽强介若盧杞果執政天下且
亂體仁銜之乃出恪為南國子監祭酒恪能詩文有集
二十卷
　　　張都御史應辰
應辰字環北河南衛人萬厯丙辰進士擢御史巡視中
城有中貴殺人應辰議抵罪大忤魏忠賢意後巡按廣
東忠賢生祠遍天下應辰獨不行諸僚屬謂必不免禍
崇禎立諸寮屬轟然請謁應辰謂緹騎至啟門始知忠
賢誅諸前不至應辰所者詣庭請罪陞都御史撫甘肅
斬獲一千八百級卒於秦
　　　常知州維翰
維翰字子羽歸徳人以舉人授保定令邑故褊小維翰
隨任其俗人不知有令既滿當遷其姻侯司徒恂數問
所欲得者皆不應其子異之謂曰司徒自篤親我自守
已遷東平州守既至見民飢開倉賑焉當催科嘆曰吾
民今賣妻子保性命天子豈知其至此哉然停賦則病
國吾願輸家財抵之乃盡鬻其田廬二萬金猶不足遂
坐謫有中官道過東平勢張甚前路令守皆起居拜跪
有所饋獻維翰閉閣不與通更禁其尉尉叩頭争卒不
許人稱其介云
　　　傅莊敏振商
振商字君雨汝陽人進士選庻吉士巡撫南贛巨㓂江
囊等受縛遷南京兵部右侍郎時魏黨懐寧侯孫承蔭
毒軍蠧民道路以目振商彈之崇禎時陞兵部㕘賛機
務尚書軍政次第舉行卒贈宫保諡莊敏
　　　張尚書鏡心
鏡心號湛虛磁州人生而岐嶷不凡修幹豐額眸光射
逺相者曰異日當樹軍功萬里外天啟壬戌成進士授
蕭子令逾年治行鞺然調曲陽再調延令攝篆海陵所
在著循蹟倪太史元璐為詩十章紀其事有漢書載有
張堪在未必漁陽敵海陵己巳以卓異授禮垣首陳破
門戸勤撫綏節財用禁加派汰冗員杜餽遺開言路七
要上嘉納時舉諡禮臣訪册溢七百人鏡心謂當一正
以累朝實録寧嚴勿寛寧核勿狥因臚鐵鉉李已羅綺
數人進上深韙之冬邊警至急鏡心陳防禦八策請出
御史呉阿衡於獄時薊督劉某失守逍遥東撫王某擁
師逗遛援帥侯某縱兵焚掠并糾置重典先後封事十
餘上庚午上中興十二事一謹微上一切好惡不可令
人窺測可測則人得以私意附㑹失天下是非之實一
持平上待人當勿意必一如天之鑒物禍福惟所自取
勿以同異為好惡勿以好惡為低昂一推誠一去察上
求治太過御下太疑常使人伺外事中外囊括拱手非
國家之福一辨言一用人人心不同立言亦異生材不
易知人更難一慎刑罰治亂世從重典皇上深得此意
若以一𤯝小悞槩廑雷霆灰後來任事之心一抑躁競
宜因事隄防以杜夤縁一責成功勿悞封疆致後來推
委一收人心一實訓練一馭大將古武臣閫外成功皆
從將相和衷豈可體統相加今日之事須一文臣提督
而文臣掣武臣肘樞輔詳言之矣便宜飭樞輔承任必
能建竪柄政者曰不圖今日見魏公十漸也齎詔滇黔
歸奏普酋狡黠宜及其子㓜仇多勑督臣朱爕元以恩
信固結土司早圖勘定貴陽山多土少水外地腴甚可
資屯種不得因安酋要求輒輕議與上以為然辛未冊
封岷藩王庭設師賔禮錫兼金辭癸酉典試江右所得
皆名流還朝擢吏科都典大計烏程謂有數大猾當斥
若俟請間而授之㫖者鏡心為不聞已笑曰吾知奉公
耳焉能齪齪淟涊代秉成伐怨哉條上計六事甲戌陞
太常再陞大理請終老不允乙亥陞南光禄卿在官積
金四千金米三千石以實神倉丁丑晉兵部右侍郎兼
右僉都總督兩廣粤提封四千里夷漢雜處時安南通
貢獞獠藪奸楚孽震鄰海上紅澳諸夷連艢入犯所部
文武吏六百在天末法弛貪惰成風抵任首嚴竿牘藩
臬而下無敢䞇見所需絲粒皆抵直且浮之涖事五載
凡軍國大政劌心擘畫夜不交瞚下所司相商手答動
十徃復不厭故夷分冦警旋起旋撲復上緝馭交紀二
十二卷上是之命外吏奉行其自奉甚亷統計積榖一
百八十二萬五千石後歲𤯝粤無殍者復立社學招集
黎之生童誨以小學孝經諸書黎知向化葺邵文莊㸃
易臺暨陳白沙祠辛巳春陞兵部左侍郎壬午邊燧急
舊督張福臻因道梗未至簡鏡心徃既而福臻至議别
用兵部叙山左前後擒斬功工部叙奉行設備功加爵
二級逆賊圍汴鏡心請設備共城以聯屬小民未幾其
父母相繼殁以憂里居甲申賊潰秦晉遣偽將收河朔
鏡心避難南渡黄道周薦鏡心練達老成堪簡任柄政
者欲援奪情例起用鏡心曰草木游魂敢與天下事乎
遂去卜居姑湖乙酉歸耕釡上之田杜門著易寒暑不
輟凡數削稿皆手自批録生平慎交與范景文蔣徳璟
陳仁錫倪元璐黄道周劉理順賀仲軾善黄以諫言廷
杖上怒甚連治羽黨知交不敢問而黄家素窶即饔飱
不繼鏡心以三百金遺其子曰故人不負官故人之禄
不足累友後黄公寄詩四章有患難勞相恤妻孥感至
誠之句丙申四月卒於家年六十七所著有孝友堂集
百餘卷
　孫竒逢曰公晚年潛心性命之學謂羽翼六經不第
　宋數大儒如漢董江都唐王文中皆有得乎儒之醇
　而元劉静修許平仲當世道荆榛倡明教統厥功尤
　大嘗欲搜集厯代諸儒語録予暨二三同志選輯商
　訂彚為一集端緒未竟而公已殁矣豈不惜哉
　
　
　
　
　
　
　
　
　
　
　
　中州人物考卷五
欽定四庫全書
　中州人物考卷六　　　　　容城孫竒逢撰
　　武功
　　　李揮僉英(附子灤城侯堅/)
英武陟人仕元為河南行樞宻院知院洪武元年自陜
州來降授沂州衞指揮僉事從右丞相徐逹平章常遇
春定中原收北平追哈喇章國公至興和還取保定中
山諸郡復追獲元知院呼必瑪勒等二年從徐平陜西三
年征定西擊走王保保復從御史大夫湯和征察罕諾
爾取東勝沙靜等處四年伐蜀克階文二州敗偽丞相
戴夀等於成都五年曹國公李文忠征沙漠英與哈喇
章戰於烏龍江破走之十一年又從西平侯沐英征西
番擒三副使以功累遷驍騎右衞十四年潁川侯傅友
徳征南以英為前鋒既克雲南進攻楚雄大理皆有功
及攻圍烏蘓諸蠻土官實卜等以衆數萬拒戰英與麾
下士奮擊斬數百人而死詔贈鎮國将軍指揮使
堅鎮國将軍英之子也洪武中以功臣子選尚大名公
主授駙馬都尉建文即位公主進封大長公主堅以軍
功封灤城侯無何命耿炳文北征拜堅為左副將軍及
與北兵戰於真定時炳文軍惟備西北其東南無備北
師出其不意夾擊之炳文幾為所擒北将丘福攻子城
堅領兵接戰互有勝負已而兵敗丘部内騎士薛祿引
槊刺堅墜馬刀斫之堅大呼曰我李駙馬也祿生擒以
獻文皇謂曰爾至親也今至此尚安逃乎械送北平道
死子荘當襲爵公主時猶在懼禍至乃納其誥劵荘遂
流寓南京娯情詩酒以夀終焉
　　　梅汝南侯思祖
思祖者夏邑人也初為張士誠中書省左丞守淮安嵗
丙午大将軍徐達既下髙郵進兵攻淮安思祖封府庫
甲兵率衆來歸上嘉之授大都督府副使是年八月從
達伐呉取浙西十月攻昇山水寨克之降偽呉将吕珍
得兵數萬十一月下湖州進圍蘇州呉元年九月城破
士誠被執師還特降褒諭擢浙江行中書省右丞階資
善大夫十月從征中原克山東沂州等郡洪武元年取
大梁破陜州下潼闗七月旋師徇取河北衛輝元守将
平章龍二棄城走彰徳師至彰徳龍二復出走同知某
等詣降達以思祖統和陽衛兵守之復得龍二部将楊
義卿船八十餘艘未幾檄赴北平取未下州郡遂征山
西二年晉冀悉平復從征陜西取奉元鳳翔平凉鞏昌
四郡八月於邠州獲故元㕘政毛貴等三十人送大将
軍斬之十二月中原平賜思祖白金十斤文幣十五襲
三年四月擊走王保保軍於定西還自秦州破畧陽入
沔州取興元是年論功封汝南侯四年伐蜀五年征甘
肅還命廵視山東陜西遼東諸處城池十四年九月四
川水盡源通塔平散毛諸洞長官作亂命思祖為征南
副将軍同江夏侯周徳興率兵討之未幾諸洞夷悉平
十五年復同傅友徳克平雲南置貴州都指揮使司以
思祖署都指揮使上以雲南初平欲使重臣鎮之又命
思祖署雲南布政使司事思祖善撫輯民夷安之十月
丁丑思祖薨賜塟鍾山之隂子義武徳衛指揮陞遼東
都指揮使
　　　余指揮思銘
思銘者商城人也元末以義兵歸附授平章職事守禦
金剛臺甲辰八月詔思銘領所部兵從征是年平司空
山程徳權有功乙巳擢陸安衛指揮同知仍司金剛臺
事復擒徳權餘黨祝平章等檻送中書省誅之洪武元
年思銘如京師推恩授兄子端廣東川廣衛鎮撫勤湖
廣銅鼓衛鎮撫思銘益自感奮九月從總戎宋公渡懐
慶澤潞等處二年復命攻桃花尾尖二寨平之事聞封
思銘父法為明威将軍指揮僉事母鄭氏徳人已而復
從大将軍取魯臺陜西鳳翔諸郡賜緋衣一襲綵榻一
面調守平凉明年收王保保歸徙寧夏衛給誥世襲五
年復徙華山衛八年正月坐事左遷寧夏指揮僉事三
月復歸華山十一年詔征西番至中途病子享襲
　　　劉指揮先
先字光祖宻縣人也仕元為平章政事元亡以所部兵
來歸從鄂國公常遇春信國公湯和收河北諸郡洎西
戡晉絳敗王保保兵復從大将軍達克陜西秦鳳環慶
諸州洪武初由平凉入覲授驍騎前衞指揮僉事明年
復從征迤北調驍騎左衞七年守茶陵衞加授廣威将
軍十四年調征雲南所至身先士卒大小五十餘戰俘
獲斬馘甚衆雲南平置烏撒衞指揮使司擢先為指揮
同知以鎮之時治所新設涖事精勤蠻獠畏服進懐逺
将軍卒於官年六十三子廣積官驃騎将軍右軍都督
府都督僉事
　　　何荘毅徳
徳者光州人也至正末太祖龍興徳杖䇿來歸從上定
江左諸郡轉征呉楚屢立竒功授驍騎衛千户呉元年
七月沅陵人向珍八作亂徳率兵討之至官㕔巖珍八
以衆逆戰徳擊敗之進㧞其寨而斬珍八八月逆黨周
文貴率划船三百餘艘復攻辰州徳使别将與戰於西
門外自将輕騎直抵其寨攻破之獲張千户等百餘人
文貴退保麻陽徳追擊之又俘其萬户等四十四人文
貴遁去是年拜虎賁衛指揮僉事既定中原陞指揮同
知率兵守遼東召還改虎賁右衛指揮同知尋擢大都
督府都督僉事洪武十三年改立五軍遂為左軍都督
府都督僉事十七年扈從北征還七月己亥以疾卒於
家年五十二賜塟鍾山之隂追封廬江侯諡荘毅
　　　梅榮定殷
殷汝南侯思祖從子恭謹有謀能騎射洪武十一年尚
寧國公主為駙馬都尉諸駙馬中髙皇尤愛殷嘗受宻
命輔建文靖難兵起殷充總兵官鎮守淮安悉心防禦
文皇假道殷割使人耳鼻口授詞答文皇曰留汝口與
殿下言君父恩義文皇竟不得道淮安乃渡泗水破盱
眙出六合至京師即帝位殷尚擁重兵淮上上迫公主
招殷公主嚙指血為書遣中使達殷殷得書慟哭詢建
文所在中使曰去矣殷曰君存與存君亡與亡吾姑忍
俟之乃還京見上上曰駙馬勞苦曰勞而無功永樂二
年冬都御史陳瑛言殷招藏亡命私匿奸人與女秀才
劉氏朋邪呪詛幾得罪明年冬入朝殷仇家都督譚深
指揮趙曦令人擠殷死笪橋下曦誣殷自投水死都督
許成發其事上怒罪深曦二人對曰此上命也奈何殺
臣上大怒立命力士持金𤓰落二人齒斬之諡殷榮定
初公主謂上殺殷牽衣大哭問駙馬所在上笑曰為公
主踪跡賊無自苦公主謹䕶二子順昌景福上以順昌
為中府都督景福指揮旗手衛僉事賜手書二甥曰朕
不念爾母爾安得至今日二甥後改孝陵衛指揮使宣
徳中與世襲曽孫純字一之以博學稱登王華榜進士
為中都副留守有損齋備忘集百川學海行於世或曰
公主嘗貽書阻靖難兵文皇不答兵至淮北與公主書
言興師不得已故令遷居太平門外勿罹兵禍公主亦
不答公主髙皇后長女陳建曰殷有才智太祖最眷注
臨崩皇太孫與殷侍側太祖首嘱太孫曰燕王不可忽
次謂殷曰汝老成忠信可托幼主乃出誓詔及遺詔授
之曰敢有違天者汝其為朕伐之至是靖難兵漸南逼
建文乃令招募淮南民兵合軍士號四十萬以殷統臨
淮上扼燕師燕王遺殷書以進香至金陵為辭殷答曰
進香皇考有禁遵者為孝不遵者為不孝王大怒復書
言今興兵以誅君側之惡天命所歸實非人所能阻殷
割使者耳鼻不復報書口授數語曰留汝口回去說知
其詞甚峻
　野史氏曰公不負髙皇之托能盡忠於建文於義甚
　篤愚謂建文去矣便是公靖節之日也改頭换面另
　事新主初志謂何即不然蹈方鐡之憤烈慘苦所傷
　亦多故不如早自决之為愈也窺公之意仍欲得一
　當以報是未可知駙馬勞苦勞而無功此二語猶可
　想見君臣中姻戚之意雖無慘禍勢必殺公借他人
　之手存公主之顔亦霜雪中陽和也
　　　張忠武玉
玉字世美祥符人也以元樞宻知院來歸太祖禮遇甚
厚玉感奮思効洪武二十一年從征博裕勒海子喀爾喀
之地以功授濟南衞副千戸又從征盆鴻特穆爾至延
安延州進安慶衞指揮僉事二十四年北逐元人之擾
邊境者至鴉寒山而還調燕山左護衞明年轉都指揮
同知三十一年文皇舉靖難之師首用玊䇿攻北平九
門三日城内外悉定師将出上問玉何之對曰薊州要
地不先平将為後患薊平餘不足圖師至薊諭之不下
玉環城而攻薊守馬宣率衆出戰遂執宣殺之并執指
揮毛某玊知其才釋之送詣北平是夜玉趨遵化簡勇
敢士四鼓登陣開其城門将士皆入城中始覺守将率
兵拒戰執其将斬之餘不殱一人将吏悉隨玉上謁而
永平宻雲皆望風輸欵諜報長興侯耿炳文率兵二十
萬屯真定玉自請往覘還言軍無紀律不足慮也若徑
趨彼雖衆新集我軍乘其未備一鼓可破也上曰然明
日遂抵真定接戰炳文大敗俘其左副将軍李堅右副
将軍甯忠及都督顧成等斬首三萬餘級上謂玉曰此
行汝之功也非汝與吾意合不及此是時江隂侯呉髙
以遼東兵攻永平城甚急而曹國公李景隆引兵數十
萬将下北平上與玊謀先援永平既至髙望風棄輜重
而去玊從上追之俘𫉬甚衆玉因言大寧去此不逺請
移軍襲之遂攻大寧自辰至午城破斬其都指揮朱鑑
執都指揮房寛下令撫輯城中頃刻而定乃趨北平而
景隆兵已圍城數日玉請先擊然後入援於是徑𢷬景
隆營大戰三日城中亦鼓譟出内外夾攻景隆軍不支
遁去復攻廣昌蔚州大同諸城皆下無何景隆收潰散
卒號百萬且復至玉曰兵貴神速先事者勝請徃駐白
溝河以待後三日景隆果至玉擊之斬馘無筭景隆敗
退保濟南玉乗勝追躡圍其城既而解圍攻滄州獲其
大将徐凱進攻東昌而東昌兵已列上以數千騎驍出
陣後忽被圍衝擊而出玉不知上所在突入陣大戰連
殺百數十人玉亦被創而没時年五十有八上聞哭之
慟既旋師諸将皆侍語及東昌事上曰勝負兵家常事
不足計所恨艱難之際失張玉良輔耳吾迄今寝不帖
席食不下咽乃澘然淚下諸將感泣上既踐祚顧侍臣
曰張玊才備智勇論靖難功當第一惜其早没贈奉天
靖難推誠宣力武臣特進榮祿大夫右柱國追封榮國
公諡忠顯昭皇嗣位加封河間王改諡忠武配享成祖廟
子三人長輔自有傳次輗天順初以翊戴功封文安侯
卒子斌嗣坐詋詛國除軏與兄輗同日封太平侯卒子
瑾嗣成化初以冒功國除
　野史氏曰忠武自㧞來歸擇主而事可謂智矣又事
　文皇得展其知畧不但大将諸事可否進止衆論未
　定者數語立决得君如此須以死酧知東昌戰没得
　死所矣視其子輔死土木未可一概論也
　　　張忠烈輔
輔字文弼祥符人河間忠武王冢子也器宇雄壮顧盼
有威文皇靖難時屢立戰功封信安伯加新城侯永樂
五年安南國陳王為黎季犛簒弑輔為元帥統兵八十
萬往問其罪既入境賊沿江列栅六七百里水陸拒守
王師拒江口破其堅壁遂拔多城進攻交州入之乗勝
引兵蹙清化城覆其巢穴降夷民十餘萬季犛遁入海
屯兵鹹子闗賊來襲逆擊敗之繼督舟師往攻斬馘數
萬級窮追竒羅海口生擒季犛并其二子蒼澄餘衆降
附交南平得郡縣一百三十四戸三百一十二萬輔建
議復古郡縣置交趾都布按三司統鎮之凱還進爵英
國公七年餘孽簡定僣偽號煽衆復叛惟交州完守又
命輔征之率師二十萬獲簡定於吉利柵之山而歸九
年賊陳季擴倡亂復陳氏再命輔往討賊聞王師至走
海洋據險荷花口輔率兵促之至愛子江登岸賊設象
伏以俟輔偵知之以戒先驅羣象來衝一矢落其象奴
再矢披其象鼻象奔還自相蹂踐大軍乗之擒斬無筭
遂獲陳季擴以獻是役也取勝於至險之中衆以為神
既而以輔鎮守其地盡平餘冦宣廟時漢府宻遣人與
公謀公即縛其人白於宣廟覺之既早故易於撲滅宣
廟愈重之後死於土木之難公寡言笑重章縫之士為
本朝武臣之冠天子曽稱其知禮卒年七十三嵗追封
定興王諡忠烈
　野史氏曰先輩論定闗中必曰馮鄧取江左必曰預
　濬至如公一平交趾三縛渠魁易草莽為桑麻變雕
　題為華夏豐功偉烈又豈定闗中取江左可同日而
　語哉惜也不死於交趾而死於土木人猶以為有遺
　恨云
　　　任僖武禮
禮臨漳人洪武初授燕山右䕶衛總旗建文時文皇征
懐來等處禮以功擢副千戸又從戰於白溝河克東昌
藁城臨徳及金川等九門累擢都指揮同知永樂初上
北伐加驃騎将軍逐北冦布尼雅錫哩至靜擄鎮而還陞
都指揮使十二年二十年俱從上北伐陞中府都督僉
事命率兵討哈喇及歸轉左都督正統改元充總兵官
守甘肅㑹敵至禮擊之大敗復追至石城盡殱其黨是
年封寧逺伯又招沙州都督訥格等全部來降詔許世
襲成化元年正月禮薨贈寧逺侯諡僖武子夀襲夀坐
失機國除
　　　馬招逺伯亮
亮淇縣人洪武中授燕山左䕶衛小旗建文初從文皇
靖難平宻雲雄縣大寧等處授都指揮僉事及上即位
陞陜西都指揮同知八年從征阿嚕台二十年車駕北
征亮復從封半壁山而還洪熈改元陞右都督宣徳初
戡平㑹州以功進左都督正統九年征流沙河逆冦斬
俘甚衆是年五月封招逺伯十一年七月薨以流爵國
除子驎授指揮使
　　　徐武康伯理
理者西平人也國初從諸将定江左諸郡積官至永清
左衛指揮僉事調營州中䕶衛文皇舉兵靖難将下大
寧理從間道詣軍門請見遂從上戰於白溝河破雄縣
滄州藁城定兩淮入京大小十餘戰理皆賈勇爭先所
向克捷累擢都督僉事壬午封武康伯賜白金三十斤
文綺二十襲寳鏹二千五百貫并貂蝉冠復還守北京
理寛厚馭下士樂為用永樂六年薨子禎嗣禎薨子勇
嗣勇無子國除
　　　梁保定伯銘(附子蠡國公瑤/)
銘字自新汝陽人也父來仕元為錢塘縣尉嵗丙午率
所部來歸從克温台等郡授某衛百戸洪武末銘以䕃
改補燕山前衛革除間北平城被圍銘戰拒甚力以功
歴陞後軍都督僉事侍昭皇監國於南京坐事下獄已
而宥之命往廣東備倭及昭皇嗣位陞都督同知鎮守
寧夏封保定伯宣徳元年從安逺侯栁升往交趾卒於
道子瑤瑤字惟善方數載悼父客死不惮險逺奉其喪
歸稍長章皇念其世功詔許襲父爵瑤既襲爵益自奮
勵命領五軍營紀律明肅士卒屬心正統十三年鄧茂
七叛以薦充副總兵征之事寧㑹湖貴苗蠻冦邊瑶復
佩平蠻将軍印率四省師往𠞰至則擒偽苗王韋同烈
等披山通道追奔所及每戰皆捷進攻零香寨誅賊首
苗銀虎等萬餘人又攻靖州東山口及龍家隘斬獲渠
魁伍林仲原等數千級焚戰艦百餘艘於是閩越湖貴
之地悉平景泰間進封保定侯掌都督右軍府事天順
初出鎮陜西三邊純皇即位召還仍掌都督左軍府事
無何疾作薨追封蠡國公諡襄靖子𫝊嗣𫝊薨子宗嗣
宗薨子任嗣任薨子永福嗣薨子繼璠嗣
　　　房思恩侯寛
寛者陳州人也洪武中以功累官指揮僉事革除間守
大寧城靖難師至倉卒閉門拒守文皇引數騎循繞其
城適至西南隅城忽崩文皇麾勇士先登衆蟻附而上
遂執寛寛懼歸附是時李景隆聞文皇克大寧引兵來
襲文皇遣張玉将中軍朱能将左軍李彬将右軍徐忠
将前軍寛即将後軍十月師入松亭闗而景隆軍鄭村
壩遣都督陳暉帥兵追躡文皇命玊等逆擊之衆大敗
至夜景隆遁去踰年師還北平玉等進秩有差而寛陞
北平都司都指揮使及上即位封思恩侯賜白金文綺
寳鏹并貂蝉冠服子孫世襲指揮使
　　　張彭城伯㫤
㫤字仲舒永城人也父麒指揮使永樂九年追封彭城
伯諡恭靖後又贈彭城侯乃誠孝昭皇后之父也子三
長即㫤㫤冠時昭皇為世子㫤備宿衛夙夜侍惟謹文
皇靖難師起㫤東取大寧及戰鄭村壩連大捷以功授
義勇中衛指揮同知遼東兵攻薊州㫤擊敗之追至榆
口而還是時北平城被圍甚急㫤且戰且守及上入繼
大統轉本衛指揮使三年調府軍右衛二十二年陞中
軍都督府左都督昭皇即位封彭城伯明年侍衛章皇
謁孝陵歸命總督操練左哨軍馬正統元年薨葬宛平
壽安山之原子八人輔輅輗軏軾轍䡕轅輔先卒孫瑾
嗣瑾卒子信嗣信卒子欽嗣
　　　張恵安昇
昇字叔暉麒季子初以守城功授義勇衞千戸永樂三
年陞羽林前衞指揮僉事調府庫衞七年授誥封昭勇
将軍十二年隨駕北征二十二年陞後軍都督同知洪
熈元年陞左都督宣徳元年宣宗征武定州三年廵邊
俱命分守北京四年上優禮至親命輟左府事朔望奉
朝請凡朝廷有大政事亦得預議正統五年封恵安伯
嵗祿一千一百石賜誥劵子孫世襲六年正月以疾卒
夀六十有三訃聞遣官諭祭勅有司賻塟太皇太后遣
官致祭昇為人端重孝友之徳夙著於家閨門整肅教
諸子有方平居簡黙臨事卓有定見歴事四朝公勤忠
謹未甞有過宣廟為皇太孫時往來兩京及隨事文皇
帝北征皆命以保衞出入起居深有規益其居顯官恒
自謙抑毎陞拜祗畏如不勝其臨政事必咨詢同官審
擇而行不恃已長遇文學士必加禮敬服食儉素絶無
富貴態而急於利人常施藥石以療人疾為糜粥以濟
飢者少留心載籍至老不倦見古忠臣孝子端人正士
毎遇事輒以訓諸子故子孫世守其家法云子䡌嗣䡌
卒子琮嗣琮卒無子弟瑛嗣瑛卒無子弟瓚嗣瓚卒子
偉嗣偉卒子鑭嗣
　野史氏曰公居官居家敬慎謙抑武功而有文徳者
　也垂裕後昆世守勿替至甲申大難閤門殉義更於
　祖徳有光愈見貽謀之善
　　　吕揮僉毅
毅項城人始為濟陽衛百戸文皇靖内難毅從征以功
積官至指揮同知永樂三年陞都指揮僉事與黄中同
治兵廣西又仝以兵送前安南王孫陳天平歸國中違
上指使毅不能爭敗績於雞陵既皆宥其罪仍以本職
從征以毅過薄命充鷹揚将軍交趾平毅與有勞命掌
交趾都司事毅深沉有勇畧與賊戰深入陷陣死焉
　　　朱武襄謙(附子武毅永/)
謙者夏邑人也初為鳳陽留守左衛指揮僉事累從北
伐以功擢萬全都司都指揮使尋遷都督僉事兼右㕘
将仍守其地時萬全城圮敵毎至人心震恐謙修築是
為新城邊人至今賴之正統四年謙用薦充總兵官鎮
守宣府㑹敵入冦斬獲渠魁以下千餘級久之不敢犯
景泰初論功封撫寧伯未幾額森欲奉上皇南還舉朝
以為詐不從獨謙上書懇請景皇持不敢發召諸大臣
問吏部尚書王直亦以迎復為對上不懌曰當時大位
是卿等强朕為之今将置朕何地少保于謙對曰大位
已定孰敢異心但欲遣使答禮少紓邊患耳上意始釋
曰從汝從汝乃遣李實羅綺奉勅迎復語在北使錄中
明年二月謙薨進封為侯諡武襄永宇景昌謙之長子
少警敏嗣爵初景皇命掌後府左都督事天順八年總
理神機營兼管三千營成化二年逆賊劉通苗龍等竊
拒荆襄僣稱尊號屢征不克上怒以永統總兵官同工
部尚書白圭都御史王恕王儉都督李震鮑政喜信太
監唐慎少監林貴都指揮王信劉清田廣率兵往討是
年三月至南漳詢之土人謂賊之巢穴在萬山中豆沙
河之境於是决䇿深入時永以疾暫留控扼圭慎震儉
自南漳進兵貴政自逺安進兵信政自房縣進兵恕清
自榖城進兵賊見我師侵逼通徙夀陽欲出陜西龍徙
大市欲出逺安永等調兵趨夀陽截其奔路通乃退保
大市與龍兵合閏三月二十二日廣進至雁坪遇賊擊
之追至古路山明日廣與諸軍皆㑹進攻斬賊首劉聰
及偽都司苗虎等百餘人追至格夔山賊将家屬退保
後巖山二十四日賊據險懸架輥木礧石各執鎗牌器
械以抗我師永震等攻其右信信等攻其左政等衝其
中清等襲其後四面夾攻賊下木石如雨永等往來督
戰士卒爭奮扳崖涉澗蟻附而登鏖戰累日呼聲震山
谷賊遂大敗擒通等二千五百七十餘人斬首二千二
百六十餘級俘獲賊屬子女萬一千六百有竒招撫脅
從流移萬八千五百有竒南土既寧上降勅褒論永進
爵為侯圭等陞賞有差十四年加永太子太保或投匿
名書言永圖不軌永乞解兵柄不許其冬手敕加太傅
太子太師永治軍嚴肅所至多奏功前後八佩將印勛
名無與比𢎞治九年二月薨追封宣平王諡武毅子暉
嗣暉薨子麒嗣坐劾降為侯麒薨子岳嗣
　　　李興寧伯震
震者南陽人左府都督僉事謙之子也正統五年初襲
指揮使九年征烏蘭哈達以功擢都指揮僉事已從王驥
征雲南麓川事平陞都指揮同知景泰間以㕘将平沅
州麻陽天柱江東靖州卭水横坡平州諸處逆冦斬俘
記隆陳添仔及偽稱苗王韋同烈等一萬四千餘人累
遷都督僉事天順四年充總兵鎮守武岡州是年擒偽
稱太宗妖賊李天保五年復平西延連山道州諸冦斬
馘八千六百有竒成化七年擢右都督同都御史項忠
撫捕荆襄流民事竟乃上疏曰荆襄地連河南川陜延
蔓數千里山深地廣易為屯聚自洪武初命申國公鄧
愈誅夷之後禁革山塲無人敢入永樂以來流移之衆
嵗集月聚巢穴其中無慮百萬今臣奉勅撫捕其有貫
址姓氏者謹依詔㫖省諭出山復業陸續共得九十三
萬八千餘人其餘混處賊巢無籍檢察四散奔走者又
莫知其數其内小王洪有衆五百屯於均州龍潭溝李
鬍子有衆六百屯於竹山官渡已令官軍分道首擒二
賊餘多散亡及諸軍前後共斬首千餘級并八山俘獲
脅附之黨二萬八千七百餘人充戍湖廣各衛計可得
軍五千并其族属附籍收管給田屯種庻恩威並濟反
側可安矣奏入上嘉恱震進左都督十二年以平清水
江逆冦功封興寧伯食禄一千石明年汪直用事信任
錦衣衛千戸呉綬其兄㕘將經與震有隙乃奏震嘗私
遺項忠造室侵地下錦衣獄拷掠備至震遂誣服革爵
徙居南京二十年召還復其爵仍命閒住震欝欝不樂
竟以病終
　　　梁武荘震
震新野人世榆林衛指揮使忠勇好讀兵書嘉靖七年
陞署都指揮僉事協守寧夏興武營慣戰敢先登八年
進遊擊将軍益憤志撫士卒訓練東西接應有斬首功
十一年進副總兵延綏十三年以斬首功歴陞都督同
知十四年陞總兵鎮守陜西當是時大同宣府不靖十五
年陞右都督改總兵大同大同自五堡之役殺廵撫張
文錦㕘将賈鑑尋又殺總兵李瑾鎮廵每甘言煦之稍
不如意即反唇瞪目或飛章訛語相揺撼震聞命率家
丁五百人馳至雲中申明約束曰我無爾凌爾無我叛
王法軍令具在我不敢破紀綱誤國其家丁時時向鎮
兵語曰爾敢蔑主将者恃衆耳兒郎輩無不一當五百
步内恐爾不得用其衆鎮兵稍斂縮十六年春震率兵
出玊林川斬首一百四十進左都督又出黒門山猫兒
庄各斬首八十叙一子百户十八年震鳩卒給餉修五
堡軍中不敢譁震益身先之與甘苦五堡竟復敵不敢
近震卒以五堡功贈太子太保諡武荘家丁無所歸守
臣以聞令入伍與衣粮邊将頗得其力
　野史氏曰兵之勇怯惟視乎将之能否将無節制則
　身且先犯王法軍令烏能馭衆乎五百家丁練習亦
　非易事能練習此輩便能統馭衆軍古來名将全在
　此處見長武荘亦賢矣哉
　
　
　
　
　
　
　
　
　
　
　
　中州人物考卷六
欽定四庫全書
　中州人物考卷七　　　　　容城孫竒逢撰
　　隠逸
　　　岳純孝仲明
仲明固始人宋鄂王七世孫也洪武初徙家於大梁仲
明少負清節隠居不仕嘗廬居於墓側者九年有司以
孝㢘舉朝廷三召不起賜號純孝先生今三召祠故址
尚存所著有遺安集
　　　丘布衣鐸
鐸字文振祥符人誠意伯劉基弟子也通儒書兼習醫
家言至正末父誠為湖廣儒學提舉鐸侍母留呉越間
欲往從之㑹江右兵起武昌陷二浙繹騷鐸憂懼不知
所為乃避地四明暨江南皆歸職方復奉母至南京已
而其父亦至自武昌鐸賣藥市中以資養未幾弟鈞為
㑹稽上虞廵檢鐸與父母皆往㑹稽母疾鐸晝夜泣禱
乞以身代及殁哀慟幾絶卜葬鳴鳳山哭曰母生鐸咫
尺不離膝下今殁可委體魄於無人之墟乎乃結廬墓
側朝夕上食如生時當寒夜月黑悲風蕭颼恐母岑寂
輒廵墓號曰鐸在斯鐸在斯其地多虎聞鐸哭聲輒避
去㑹稽人異之稱為真孝子云先是鐸在四明從祖父
母居汴者八人貧不能自存鐸咸迎養死皆返葬人以
為難其姑適河南匡氏者年十八夫亡誓不再適鐸義
之養其終身其制行峻絶皆𩔖此
　　　張布衣宗魯
宗魯鈞州人四嵗失明二十遭亂負母路氏避難其妻
扶掖以行嵗飢宗魯賣卜以為養日給不足則令妻採
野蔬以繼之天下既定宗魯奉母還故鄉竭力供養母
卒仍求其前母曹沈呉三氏遺骸合葬焉洪武中禮臣
請表其門文皇聞之曰生事死葬之禮宗魯瞽者乃能
盡之豈不足為人子勸乎親製詩褒之
　　　王布衣中
中者登封人也家業農母殁廬墓三年未嘗櫛髪易衣
墓側無水浚井四丈餘不得泉中環井再拜籲禱泉水
湧出鄉里以為孝感也洪武中旌表文皇嘗謂曰夫學
所以涵養其性非性由學而有也世固有樸魯之民不
能盡孝以事親而諉曰不知書豈非自誣其性哉亦有
讀書學文而質行反不及者此文過之弊也然則中固
可嘉其不如中者亦可勉矣朱睦㮮曰余嘗觀御製孝
順事實所錄者古今僅二百有七人而宗魯中皆預焉
夫二子者亦惟履人之常而已乃䝉二聖褒諭史氏採
錄豈非幸哉巖藪之士事親守身以名行自礪𩔖此而
不顯者奚少要之在遇與不遇耳
　　　周布衣炳
炳舞陽人事母焦氏至孝母嘗病篤炳哀號籲天愿以
身代遂愈後復病滯下思食獐肉炳四出求之不得是
日晚忽有獐入其家即取供母母病復瘥人以為孝感
所致宣徳間詔修五倫書而炳與魏敏皆與焉敏見第
八卷
　　　皇甫布衣仲和
仲和者睢州人也精天文推歩之學文皇北征袁忠徹
以相仲和以占從師至漠北不見敵上意欲還師召仲
和占之曰今日未中敵至上問自何方曰自東南勝負
如何曰王師始却終勝召忠徹問之一如仲和之言上
怒曰汝二人朋比欺我乎即械之曰今日敵不至二人
皆死乃命中人往覘日中不至復召二人占對如初居
頃之中人奔告曰敵大至矣時初得安南神鎗一敵直
前即以神鎗擊之二敵繼進復中鎗而斃敵乃按兵不
動頃之敵衆齊發上登髙望之召總兵譚廣曰東南隅
不少却乎廣率精兵舞牌徃砍馬足敵稍却已而疾風
揚沙兩不相見敵引去上欲乗夜引還二人曰不可明
日敵必來輸欵竢其降整師而去明日敵果詣軍門伏
曰不意乗輿在是也上以幣賜之乃還正統十四年仲
和老矣學士曹鼐與隣時有㫖親征北敵鼐急歸召仲
和與議曰胡王兩尚書方率百官諌尚可止乎仲和曰
不能止也紫微垣星皆動矣曰事将若何仲和曰以老
夫計之當先治内而後行曰已有㫖某監國仲和曰不
如立儲君而後行曰東宫駕幼且未易立也仲和曰恐
終不免於立及上北伐果值土木之難敵騎逼城下城
中人皆哭仲和登髙望謂家人曰雲頭不南向乎曰然
曰大将氣至敵将退矣明日楊洪自宣府石亨自大同
将兵入援敵遂遁
　　　胡給事智
智字尚明光山人成化丙戌進士歴戸科給事中數上
封事彈劾時宰念親老一旦乞歸既登途忽聞父喪一
痛幾絶匍匐抵家而母亦卒智哀毁骨立幾不能生服
闋親友勸之仕智曰二親既殁更出何為乃扁其堂曰
知足自號雲山道人築舍於城南百里外白沙闗竟日
掩扉靜坐玩易如此者二十有八年丁巳元旦拜天地
畢端坐而逝自通籍以來凡俸金租餘悉以贍宗黨之
貧者子孫一無所遺其忠孝大節恬退髙風真有超乎
流俗者矣
　　　閻郎中倫
倫字天叙息縣人弱冠舉於鄉父殁哀毁骨立及塟遂
築室於塋側居之晨夕悲號哀感行路成化戊戌登進
士歴官禮部郎中遂堅意以疾乞歸為人清慎端敏不
樂仕進優游田里累徴不起士論髙之
　野史氏曰隠逸不必盡不仕者也陳太丘陶彭澤不
　以仕而妨其隠胡閻二公入官未久歸里即堅卧不
　出而終身之慕二公一致予謂此方是真隠逸
　　　張舉人景純
景純字文粹南陽人成化丙午舉人天資穎敏志向精
専凡天文地理性命道徳之學無不精究曉悉著書立
言名重天下為當時學者所宗王文荘夙負重望毎歎
服其人未仕而卒
　　　左舉人國璣
國璣字舜齊尉氏人也生而穎異七嵗即能詩解音律
讀書日數千言弱冠入京師就姊夫李夢陽學六年業
畢歸補開封郡學生正徳十一年舉於鄉其聲稱籍甚
而四方好古之士不逺數百里來訪其至都下諸公卿
大夫又爭迎致之與之游者或累日忘歸獲其片紙隻
字輒藏以為寳顧數竒累試不利嘉靖十四年復試禮
闈其答䇿問以為今之不治者文過實也文過實處則
行誼不修出則治功不成惟務抗名華世而已其意若
有所指典文者不恱遂擯斥之維時吏部尚書許讚都
御史王廷相杜楠毛伯温皆欲薦入官辭不就於是歸
汴上考六籍之源委究微言之未絶㕘諸子之異同達
天人之隠奥居六年頗畢其志所著有經義賦頌碑誄
序記五七言詩各累萬言門人逺近來受業者葢不可
勝紀十九年都御史富平李宗樞為按察使時嘗欲擬
文待詔故事薦於朝㑹李以喪免不果年六十一終學
者稱之曰中川先生
　　　官舉人思恕
思恕字子仁光山人嘉靖乙夘舉於鄉喜任俠走馬燕山
有封狼居胥意歸而母彭殁思恕哀毁幾絶結廬墓旁
有白鳥冬笋之祥居廬時百家之言無不涉獵而尤喜
讀易因而有悟遂絶意仕進南之楚與天台耿氏兄弟
焦弱侯楊道南游數年還居天中山房黙坐研思至忘
寝食遺友書曰始吾從羣書入茫乎莫得今從靜中討
出端倪方信此心原與天地萬物無兩道其在兹乎士
人熈然宗之所居白沙闗山連兩省民俗頑梗乃結社
其間講明正學發揮髙皇帝聖諭六言聴者如堵亡何
有四十八人者雞冠佩刀請見曰某等柴山盜魁也習
聞先生之教愿自洗濯以歸聖化奈鼎鑊何言畢環拜
而泣童僕皆走趨思恕從容謂曰律自首者免爾果洗
心來者乎無遺后悔歸試思之詰朝詣社如是者三乃
以聞之邑邑聞之郡太守史桂芳異其事召四十八人
者至如向語太守請於中丞御史待以不死葢隆慶己
巳間事也明年兩臺疏薦思恕孝友詔下徴用㑹病卒
從祀鄉賢
　野史氏曰士而得志則為帝王師不得志不過家庭孝
　弟禮讓而止因思之孝弟為仁之本即堯舜之時雍風
　動亦只完其為孝子為悌弟而已矣士而以隱逸稱者即
　夫子所謂宗族稱孝鄉黨稱弟者也不於此得力而
　以幽僻枯寂之人當之豈聖門所謂隠居求志者哉
　　　張明經襲仁
襲仁字體元光州人也七世祖竒字滄洲有破賊功以
㕘議致仕襲仁少沉潜穎異稍長入州庠其學無所不
窺一以六經為要誠敬為主庸行為先偶寄興詩文則
有天然逸致時喻侍郎時劉給諌繪方為諸生數從之
游後各貴顯襲仁竟以里選不仕講學老焉生平不近
貨色或欲試其守俟醉以妓共閉一室中襲仁鼾睡達
曙惟賦栁色花香爭侑酒澹然一笑却忘情又其下第
詩云床頭金盡無餘物惟有逼人劍氣寒此足以想見
其為人矣以居喪逾禮幾於喪明卒年六十七學者稱
為復菴先生所著有閒居管窺諸儒語抄史綱撮竒藏
於家
　　　朱進士長世
長世字興公光州人生而穎異性仁考崇禎己夘以弱
冠登鄉薦值中原冦變父令避亂江東癸未成進士九
月丁外艱明年闖賊陷京師每夜號不止河南諸地盡
委冦巢長世間道奉母而南觀朝政嘆曰君父大仇未
雪京師未復臣子之恥也遇當事輒正色言之無何歸
隠田里以逸民自負寄狂於酒夜半悲號人不解其故
憂憤成疾卒年三十三
　　　龔舉人業新
業新號海旭光州人天啟辛酉舉人當國變業新在江
南嗚咽悲泣者累日病劇且死戒其子曰國勢不可為
為官不可不如歸耕業新居里嘗奮勇抗叛帥左良玊
之師城頼以全自童年事二人以孝聞友愛同氣一時
名士多從游者所著有易解行世其與人心口爽直排
難解紛人稱為魯仲連至利人濟物擲千金如敝屣早
年喪妻不忍再娶諸生寓江南者舉業新行實請於學
政御史凌公炯准祀社祠
　野史氏曰興公海旭俱以鬱憤死身隠矣而心未得
　逸有主辱臣死之意焉然身非應死之身而時無可
　行之義非以節死仍以隠死
　　　張舉人民表(附阮太學漢聞/)　(秦布衣鎬/)
民表字林宗中牟人宫保孟男之子也舉萬厯辛夘鄉
試負才能文章落筆即抗古人藏書數萬卷皆手自㸃
定喜飲及草書飲少許即頽然揮洒如雲烟醒視之自
謂有神助郡邑大夫有以地方利病詢者人諷以葛巾
野服見民表曰吾既以孝㢘舉也葛巾野服非孝㢘服
也吾不能學衆之矯時方舉賢良方正同里宦於朝者
欲以其名聞民表曰吾既以孝㢘舉也倒行逆施吾不
能學衆之偽郡邑諸使徴請恐后民表皆峻辭拒之自
稱旃然漁隠避居郭外蒲津之旁日與友人阮漢聞秦
鎬等蕩漾其中或乗敗車無頂幔一老㹀牽之朗吟車
中油然自放人無由測其淺深汲引後進孜孜若不逮
以故四方從游者常數十百人壬午闖賊圍汴有勸之
去者民表曰死則死耳奈何以身為衆倡時廵撫髙素
重民表日命人視於城上以覘一城安危民表雖耄日
率門人子弟拮据矢石間不少怠以故五閱月士民食
盡卒無叛志比水灌城民表急取所著詩文自負之結
木筏以登求援者多筏重竟没於水長子允集罵賊死
次子允隼與門人文大士同溺死三子允䧶年十一依
浮木賴廵按王舟濟得免後門人周亮工撫之成立復
其産且徴求民表遺詩梓之
　阮漢聞字太冲原浙人家於京師過尉氏愛阮舊里
　遂家焉所謂詩文欝欝卓爍而氣澹韻孤浩浩然時
　人莫之知也冦劇洛漢聞料賊形勢川谷扼塞圖其
　畧上之當事㑹卧疾據床猶劃地作筴冦懾漢聞名
　㑹掠尉氏城陷罵賊死其著述朱宗正睦㮮梓之皆
　没於水門人張昌祚繕其稿避地於南周元亮重為
　之梓
　秦鎬字子京汝陽人有詩名與張民表阮漢聞友善
　並以曠達稱時號天中三君子云
　野史氏曰予兩同林宗赴公車結社蕭寺中每酒後
　談文賦詩佐以諧語意曠如也余來中州林宗久為
　地下人與此中人士游徃徃道三子之高恨未覩其
　著述詳其行事可慨也
　　　理舉人鬯和
鬯和字寒石西華人好古嗜竒博聞強記身長七尺鬚
髥如㦸初姓李時闖氛猖熾鬯和恥與同姓遂從理學
使者考驗不合坐黜名後聞其賢乃許之自是姓理中
崇禎壬午鄉試值中原亂避地河朔嘗徃來太行百泉
間有所題咏輒嗚咽悲憤人莫知其心之所存也甲申
後嘗勸大臣奮義旅不遂乃攜家南徙張公鳳翔撫蘇
松素知其名薦鬯和為監紀推官與俱鬯和外柔内剛
有所推問或謀議大事多引經證𫝊無不允當鳳翔大
倚重之不踰年長江不守鬯和從唐藩如閩然性恬退
不樂仕進以母在流移轉徙就一官為寄殊非其志也
人𫝊其如閩時授行在職方司主事奉命檄䖍兵既至
而䖍州亂城亦隨陷鬯和從城上自投下死之子習奉
祖母以歸疑者猶謂遁海外莫知所終云
　　　張庠生鳳質
鳳質字文冲臨潁諸生也家貧有田八十畆嘗躬耕以
養父母非其力不食時方匱乏親故或有贈遺謝不受
卿士大夫咸敬重之然性褊急不為流俗所喜父惟修
事親孝鳳質故能以孝世其家無子一女十八嵗而孀
亦能以孝事鳳質庚子疾革謂其女曰忠孝節義人倫
所重我不愧汝祖汝不愧我女且我頭顱如故而死可
以含笑九原矣尋卒
　
　中州人物考卷七
欽定四庫全書
　中州人物考卷八　　　　　容城孫竒逢撰
　　補遺
　　　王待制僎
僎字幼度祥符人元末為國子助教洪武初徴為修撰
四年開科取士僎與典試又命於大本堂授呉王經尋
遷待制同宋濂修輯洪武正韻昭鑒錄諸書八年秋上
憫其老賜致仕歸後以子宏為龍江遞運官忤丞相胡
惟庸寘之理惟庸敗僎來京師授徒自給上忽問僎安
在左右告以故上即召見慰勞甚至賜以綺帛仍給舟
車送還僎為人質直嚴重年七十餘終於家
　　　秦從龍
從龍字元之洛陽人也仕元累官和林行省左丞改江
南行臺侍御史㑹兵亂避居鎮江丙申王師下金陵遣
大将軍達下鎮江上謂達曰鎮江有秦元之者才器老
成當詢訪致吾欲見之意達至鎮江物色得之時從龍
有從孫永為達部軍因遣還報上喜甚命兄子文正及
朱文忠以白金文綺聘之從龍遂與妻陳氏偕來上親
至龍江迎入時上寓王綵帛家因邀同處朝夕訪以時
政從龍盡言無隠既而上即元故御史臺為府居從龍
西華門外事無大小悉與諮謀密書漆板問答左右皆
不知上稱先生而不名每嵗從龍生日上與太子皆有
贈遺或親至其家與之燕飲禮遇甚厚乙未從龍從子
澤死告還鎮江上出郊握手送之是年十二月從龍卒
年七十餘上聞驚悼未幾督兵至鎮江親臨哭之命有
司厚卹其家
　　　郭揮僉雲
雲南陽人有勇畧值元季之亂雲起義兵保鄉郡元聞
之授以平章事太祖既定中原河南諸郡皆下雲獨守
裕州累諭不服志在興復久之勢孤援絶軍敗被執終
無一言自分必盡為所守者慎羈不獲遂械至京師上
嘉雲忠義命解其縛且慰撫之授以親民之任無何政
舉民服上竒其才擢南陽衛指揮僉事雲築城建衛撫
綏軍民咸得其所以疾卒上悼惜親製文祭之子洪特
授宣武将軍僉飛熊衛親軍指揮使司事
　　　世尚書家寳
家寳者臨潁人也其先出䝉古姿貌豐整有文武才本
姓李初仕元賜姓世至正末以集賢院學士守膠東登
萊諸郡洪武元年大将軍下山東遣㕘政傅友徳取萊
陽正月丙子家寳籍車馬之數同僉院王世隆等詣降
上嘉納授大理寺少卿是年八月始設六部以家寳為
禮部侍郎二年陞刑部尚書未幾坐事貶知廬陵召還
授兵馬指揮司副指揮改兩浙運鹽使司同知十五年
進知臨安府秩滿賜致仕還後復召至京師遣賑廣東
興寧長樂二縣飢民所活甚衆二十七年冬卒於家子
寧以軍功授泗州鎮撫
　　　張編修唯
唯者永豐人也寓南陽洪武六年以尚書舉第一是年
上開文華堂於禁中以為儲才地詔擇解額内雋異者
俾肄業其中唯等凡十有七人實與選正月甲寅命題
賦詩詩成稱㫖唯等皆擢翰林國史院編修以贊善大
夫宋濂太子正字桂彦良分教之上謂曰昔許魯齋諸
生多為宰輔卿其勉之聴政之暇輒幸堂中取其文親
評優劣命光祿日給酒饌每食皇太子親王迭為之主
唯等侍食左右冬夏賜衣及弓矢鞍馬恩禮甚厚濂輩
雖司啟迪顧諸生皆上所親教不敢以師道自居一日
侍燕閒詢及肄業進益濂對曰無如張唯者因備述其
雋才請錄為弟子員上笑而許之三月上命唯等各歸
展墓皆攝監察御史以行尋還任其時同進者又有祥
符王輝河内李端洛陽張翀禮雖不及唯然侍從車駕
應制被顧問未始異也
　　　答祿修撰與權
與權者永寧人也其先本遼人博學強記善諧謔仕元
為河南北道亷訪司僉事以故官入朝洪武六年為秦
府紀善改監察御史上疏言堯舜禹湯文武相承為道
統孔子顔曽思孟相𫝊為道學宜崇祀典七年八月復
上疏言王者立始祖之廟又推始祖所自出之帝祀之
於廟故曰禘祭今受命已七年矣而禘祭未舉甚為匪
彛也上皆納之無何出為廣西按察僉事未到官召還
八年三月擢為修撰降典籍轉應奉致仕自稱洛上翁
上親為說辯之文多不載
　　　王布政鈍
鈍字士魯太康人也至正間舉進士授猗氏縣尹元亡
隠居教授河津洪武六年徴至京師奏對稱㫖除禮部
主事遷吏部總部郎中出為福建左㕘議轉右㕘政使
麓川回遷浙江左布政使期月以母喪去詔徴詣闕諭
之曰浙江非卿不可治襄事後勉起就任以副倚注之
懐命禮部厚加賻贈鈍懇請終制不許在浙先後十年
四境晏然當是時太祖宵旰圖治藩憲重臣能勝任而
久於其職者惟鈍與雲南布政使張紞太祖常稱於朝
以勸庻僚革除間召紞為吏部尚書召鈍為戸部尚書
又明年靖難兵至鈍潜出城欲亡為邏卒所執文皇即
位召紞與鈍諭曰卿二人久事先皇習知典故今皆老
矣其解職務月給尚書半俸居京師視時政有戾舊制
並向朕直言之無隠庻稱厚望老成之意已而紞自經
於部之後堂鈍承制廵視北畿山東事竣乞骸骨上命
以布政致仕鈍既歸欝欝不樂遂卒所著有野荘集六
卷刻於家子瀹自有𫝊
　　　郭忠襄資
資字存性武安人也洪武十八年進士改庻吉士授户
部主事以尚書郁新薦選北平左布政使文皇在潜邸
時數見知後靖難南下属資居守撫兵輯民給粮餉不
乏永樂初論功進户部尚書仍掌布政使事賞賚視伯
已而改刑部尚書復改户部昭皇即位加太子太師蹇
義夏原吉數短於上謂資偏執常格恩澤請罷資上意
不然間以語楊士竒曰先皇興義旅及吾昔居守皆得
資力其人亦材且誠今必如二臣請是吾危則任人安
即棄之吾誠不忍士竒對曰故舊無大故不棄此皇上
盛徳顧資彊毅人不得干以私但詔勅所蠲租資必責
有司依嵗額徴此太過誠如二臣言上曰吾在此復有
原吉與同事彼雖偏執莫能行也已竟罷政賜璽書歸
武安資歸踰月上念之不已又謂士竒曰無使大臣怨
乎不以資其謂我何命户部給半俸復其家章皇嗣位
詔起資為户部尚書免朝謁資視事勤雖大風雨不避
僚吏敬憚性木彊意所安者雖刀鑊無能屈所居頽垣
朴舍未嘗治第城府卒之日家無餘貲年七十三追封
湯隂伯諡忠襄子佑以資故仕至户部主事
　　　魏給事敏
敏字好學鞏縣人洪武二十一年進士授吏科給事中
以母病謁告歸省未至而母卒敏即之墓所哀慟水将水
不入口者五日廬墓三年旦夕衰服哭奠如初喪鄉里
稱其孝二十六年以守臣請甄表其門
　　　羅㕘政義
義者河南人也革除間謫戍山西時議舉兵伐燕義詣
闕上書乞罷兵息民以敦親恩不報及靖難師起義又
詣軍門上書其畧曰昔者武王崩成王幼周公乃叔父
也而輔相焉管叔流言間王室周公誅之大王聰明英
武博通經史今之周公也宜以周公之心為心謹守燕
土則天下皆以為周公之聖復生於今日矣又謂古之
夷齊以國相讓去隠於首陽山矧聖賢欲成天下之事
必先明逆順之理成敗之勢禍福之機又得天道之宜
人心之安然後可書上文皇怒下獄及嗣位即召為户
科給事中尋遷湖廣布政司左㕘議復轉陞陜西右㕘
政
　　　劉太僕進(附孫知府繪/)　(曽孫贊畫黄裳/)
進字文升光州人景泰四年舉於鄉釋褐為太平府通
判聞父卒即日解任比至母遘疾亦篤進日夜侍側衣
不解帶湯藥必嘗及母殁水漿不入口者三日既塟遂
廬墓側哀慕食澹毁瘠骨立手植栁柏五百餘本踰年
枝葉繁茂烏鵲馴集不去有司白於朝特賜褒異及免
喪拜太僕少卿卒
繪字子素進之孫少以豪自負舉鄉試第一成進士官
給事中不避權倖後為貴溪黨人論劾出為崇慶知府
尋令致仕歸與楊用修唐應徳康徳涵何太華為詩酒
之㑹所著有通論詩文若干卷
黄裳繪之子也十嵗隨父入官為京都賦奕奕動人諳
諸邊形勢有用世之志成進士贊畫宋司馬經畧河防
斬獲甚多所著有元符圖藏東征雜記等書行世
　　　孫襄敏賢
賢字舜卿杞縣人也景泰五年舉進士第一授翰林修
撰七年預修寰宇通志成轉侍講天順初為㑹試同考
未幾改左中允侍東宫講讀三年考最推恩封父如其
官及母妻俱授安人純皇即位遷太常少卿兼侍讀成
化六年乞歸省上念侍從舊勞特命乗𫝊且有金綺寳
鏹之賜滿三月還朝㑹修睿皇實錄成進太常卿兼侍
讀學士十四年以家艱還盡以遺産畀其二弟服除以
學士命掌翰林院事時皇儲未建乃上疏請且引疾乞
休示無希覬意章並上上皆允之皇子立是為悼恭太
子賢歸六年卒年五十四贈禮部左侍郎兼翰林學士
諡襄敏所著有鳴盛集若干卷
　　　劉尚書璟
璟字徳輝鄢陵人為四川㕘政漢川軍叛殺人璟擒其
首惡亂遂定改山西宗室抽刀截耳以脅御史衆皆走
避璟挺身入諭以禮法引臂出之血浣其衣聞者壮之
在刑曹廷臣㑹鞫逆瑾有㣲斥瑾者輒反唇璟厲聲斥
曰朝廷有大法在尚爾私懟耶次訊諸奸惟允子訒正
徳丁丑進士初授寧國府推官武廟南幸繫詔獄後歴
官工刑二部尚書曽孫賁卿監察御史
　　　胡副使賓
賓字汝觀光州人嘉靖壬辰進士放榜後以母病亟歸
不與殿試為兵科時論列臨難避事不忠之大臣三人
皆罷譴畿内飢荒疏請和糴發粟十數萬全活甚衆因
大計劾山東布政某時宰庇之尋推撫遼東賓歴詆其
罪語侵時宰謫判亳州賓矢志勿欺絶無倚附好徳如
飴聞善即拜海内士樂與之交
　　　蔡知縣光(附子尚書毅中/)
光字汝謙光山人年十三從其父與王文成論良知力
行不合從旁曰能行詎非知也文成異之嘉靖己酉舉
於鄉授江華令以卓異調寧逺乞終養其學以靜而入
以敬而存無愧西山文肅之裔一日㣲疾衣冠拜家廟
朗吟而逝邑人為立黙齋先生祠祀之子毅中
毅中字中山萬厯辛丑進士由庻吉士官禮部侍郎署
國子監祭酒時璫賢柄政楊漣疏二十四罪請誅忠賢
上不報毅中遂四疏請告命留總裁實錄后兼侍讀學
士致政崇禎三年進呈六經註疏上奨其研心實學卒
贈禮部尚書
　　　朱藩王端清載堉
鄭藩世子以父恭王原係四支長支次支無嗣三支盟
津王得罪庶母父東垣王以四支襲至恭王載堉上䟽
仍讓三支不允七䟽懇辭乃允其請以世子終諡端清
奉㫖建坊著有天文樂律諸書考定雅樂審音制器生
時以秘篋貽子孫云俟有急難啟視甲申闖冦遣偽将
軍劉方亮陷郡城開篋有借問将軍誰姓劉之句葢前
知云
　　　朱宗正睦㮮
睦㮮字灌甫周藩鎮平恭靖王四世孫髙祖七世孫也
嘉靖中以學行聞為周藩宗正早嵗講業水竹居之西
學者稱為西亭先生生而端穎李夢陽一見竒之受經
學六經悉通大義讀漢以來諸家經解所發明多得之
於世儒箋註之外尤精於易春秋博古通今而文復雅
馴有至性事父母甚備居喪不御内寝先世遺産盡予
諸弟自奉儉樸若儒生卒年七十所著有陂上集五經
稽疑授經圖河南通志文獻志中州人物志若干卷弟
睦□號西園為之編校鋟行能承兄志云
　　　李修撰叔允
叔允字叔允鈞州人洪武三年任國子博士尋入東宫
兼伴讀六年奉詔纂修昭鑒錄擢修撰八年修洪武正
韻亦與焉年七十以老乞歸許之賜白金百兩綺衣一
襲皇太子親王又各賜錢萬八千兼以酒饌寵賚至渥
縉紳榮之
　　　鄭中丞二陽
二陽號潜菴鄢陵人萬厯己未進士歴官至廵撫由徳
安推官行取入京璫賢私人嗾以劾楊漣居家不法事
可立登要津二陽謂楊公居家清謹實無過遂授南工
部主事備兵淮揚鹽漕軍門大璫楊顯名聲勢赫灼欲
府道以属禮見二陽謂兵道不與鹽筴且勅書無提衡
監司語屹不為動平生篤於宗親欲倣行文正公義田
事晚好竺典
　　　陳御史士舉
士舉衛輝人洪武三年有司以儒士舉時四方被薦者
頗衆詔禮部復試之其中選者士舉暨桐廬魏潜等凡
十九人㑹入謝太史奏文星見上喜士舉等皆擢監察
御史
　　　邢編修恭
恭字克敬鄭州人宣徳二年進士授翰林院編修母歿
自京徒步歸不入城府既塟結廬墓側屢有祥應有司
言状詔特旌焉
　　　栁揮同宗
宗鹿邑人永樂三年以都指揮同知從征交阯與吕毅
同死於難
　　　郭御史欽
欽字子敬獲嘉人永樂甲申進士授行人擢御史嚴毅
清簡吏民憚服其鑿吕梁監獲軍皆以風力見稱
　　　馬恭襄昻
昻字景髙祥符人慷慨有志節永樂癸卯舉人授鴻臚
寺序班擢御史累遷兵部尚書天順辛巳曹欽反變起
倉卒都御史冦深恭順侯呉瑾俱遇害昻率官軍圍欽
等於其宅盡誅之進太子少保年七十致仕卒諡恭襄
　　　李尚書遜學
遜學字希賢上蔡人成化丁未進士歴官直閣禮部尚
書有作人厲俗之功極被恩遇賜賚甚厚
　　　李僉事濓
濂宇川父祥符人鄉試第一成進士李獻吉締為忘年
交見嵩渚集祥符文獻志
　　　杜僉都柟
柟字子木臨潁人正徳辛巳進士與何景明李夢陽王
廷相崔銑等並稱有研崗集行世
　　　朱恭節冠
冠字仲瞻固始人正徳戊辰進士按兩淮以清正著聲
流賊陷固始屠其家聞變慟絶回籍不仕終身服䘮嘉
靖元年起江西僉事不就卒諡恭節孫堦甲辰進士令
臨晉有循聲授御史簡静持大體
　　　吕知州文
文延津人正統甲子舉人初授江潜令後守沔陽及朔
二州氷檗之操終始不渝入覲吏部考為天下清官第
一書名部門以勵士風
　　　張太常漢卿
漢卿字元傑儀封人正徳辛未進士嘉靖初為户科都
給事中時議大禮漢卿抗䟽謂上當嗣孝皇䟽三上皆
㐲哭於午門外上怒杖於庭罷歸卒於家隆慶中追贈
太常少卿
　　　扶侍郎克儉
克儉光山人官刑部侍郎以直著有講學功
　　　張都御史祉
祉固始人嘉靖戊戌進士歴官陜西廵撫有築城功人
稱其守郡籌邊似尹晉陽持身約已似婁師徳
　　　張副使景
景字光啟汝陽人嘉靖癸未進士授御史出按陜西䟽
陳邊務十事薦吕涇野於朝按浙建天真書院祀王文
成買田數百畆給肄業諸士廵視京營絶請托與嚴世
蕃相左遂出為漢中副使尋罷歸所著有泰華集六卷
　　　喻侍郎時
時宇中甫光州人嘉靖癸未進士為御史劾相嵩險而
獪久之且亂天下䟽上即素服候訊北闕上心動於時
之言而嵩難卒去因勿究時有邊功
　　　劉主事訓
訓汝陽人嘉靖壬辰進士為温州推官有權貴子怙勢
恣睢從惡少數十軰横行州里漁色罔利欲奪友人妻
不得乃毒殺友人郡守莫敢問託病推印務於訓訓故
以好延至㕔宻勅訟者至獄成即杖殺之置惡少於法
一郡稱快權貴陽令陞户部主事即挂冠歸
　　　陳給事耀文
耀文字晦伯確山縣人幼稱神童嘉靖庚戌進士為給事
中感時觸忌忤時相謫魏縣丞卒年八十二博極羣書
著述甚富有天中記正揚學林諸書
　　　張廵撫九一
九一字助甫新蔡人嘉靖癸丑進士在吏部與王世貞
交善㑹世貞父得罪分宜下獄九一數過問坐是出外
且謫後廵撫寧夏有功受金幣之賜
　　　趙尚書賢
賢字良弼汝陽人嘉靖丙辰進士官户部兩司錢榖風
清弊絶出守荆州攝服大盗楊勝徳黄中軰地方以寧
撫楚時江陵秉國常繩其親識僕從及其奪情罪言者
又移書規諌稱為知己然卒為所波及後子祖籌為安
慶守上章白状詔復原官准致仕
　　　宋冢宰纁
纁號栗亭商邱人嘉靖己未進士歴官吏部尚書是時
銓部之權久歸内閣纁風節自持矯矯有為惜未竟其
施
　　　陳郎中璋
璋字公獻光州人七嵗舉竒童弱冠登第孝友貞介官
司冦郎所在有功績緣不阿時相未䝉顯陟著述甚富
王世貞李攀龍等甚服之有星湖漫稿葆光堂别集陳
氏世範太平事畧行於世
　　　王侍郎教
教字庸之祥符人嘉靖二年進士及第授編修甞三為
㑹試考官衡鑒精明為時所稱累遷國子監祭酒上薛
文清瑄從祀議㑹慎簡宫僚以祭酒兼右春坊右諭徳
而祭酒兼春坊自教始後遷南兵部侍郎卒有文集若
干卷
　　　梁給事問孟
問孟新鄉人嘉靖乙丑進士歴兵科都給事中事荘皇
特䟽改折本色種馬撫寧夏收孛逆兵柄引河開田嵗
獲儲四萬石捐貲建學宫號房贈副都御史
　　　蘇教授時霔
時霔號仁軒汲縣人醇謹著聲以明經教授開封士服
其教文風為之大振
　　　靳滋昻
滋昻尉氏人字昻昻别號笨伯尚書於中長子工書弱
冠辭廪餼買大騩山薙茅築舍起仙岩别墅居焉後遇
流賊交訌四方投居者存活以萬計昻清心味道著有
黄庭心印諸解獨撰龍沙一線一卷世咸崇為𤣥門直
指夀七十三書訣辭曰泰山頽兮吾安所適隂陽疣贅
死機元活我將棲遲天地為宅端坐黙黙如平常属纊
體柔不僵人咸異為尸解云
　　　張光祿同徳
同徳河南人任工科給事中萬厯二十三年論定國公
徐文璧以代祭加銜太師革職為民冡宰張問達總憲
鄒元標題覆贈光祿少卿
　　　李侍郎若星
若星息縣人兵部侍郎死難貴州
　　　費光祿必具
必具河南人南禮科給事中萬厯二十四年因申救耿
隨龍落職張問達等題贈光祿少卿
　　　張㕘政尚明
尚明字湛若太康人萬厯己丑進士官陜西㕘政官評
輿論稱之鄉人為立剛方正直碑
　　　呉侍郎阿衡
阿衡裕州人萬厯己未進士廵按浙江大振紀綱貪吏
歛跡歴官兵部侍郎總督薊遼以失墻子路殉難死
　　　王㕘議則古
則古字維則禹州人萬厯癸丑進士為兵部主事力薦
馬世龍為遼将當道疾之中以察典起工部主事調兵
部時魏璫專政指東林為邪黨則古從趙南星遊株連
削奪璫敗起南禮部主事歴員外郎中冀北㕘議
　　　余知府若南
若南號郁六汲縣人乙卯舉人刑部員外遷龍安知府
有政績
　　　喬尚書允升
允升字吉甫孟津人萬厯壬辰進士累官刑部尚書崇
禎初魏璫一案允升甄别雖首輔不少假詞臣文震孟
經筵進講引允升為喻曰以道事君在廷大臣惟喬允
升為無愧焉
　　　汪侍郎煇
煇號柱河嵩縣人萬厯辛丑進士以庶吉士累官禮部
侍郎㑹魏璫生祠徧天下有欲得煇文記其事者不可
即日削奪歸里璫敗詔起原官
　　　呉布政三樂
三樂洛陽人進士由庶吉士歴湖廣四川提學山西左
布政序何文定瑭集能發明其記
　　　李□靖宗延
宗延字景喆汝陽人進士授御史同御史李本固給事
費必興建册立東宫削籍歸光宗即位特召大理寺卿
晉吏部尚書諡□靖
　　　王知縣士俊
士俊祥符人崇禎辛未進士官知縣壬午闖冦圍汴决
黄河灌城士俊見水入勢不能支遂墜樓投水死子繼
之妻與母又繼之汴人稱其行誼惜之
　　　周尚書士樸
士樸字纉唐商丘人以進士歴諌議官至工部尚書常
抗論内監李實忤魏忠賢又折幸璫張彛憲不肯與共
坐最后以争駙馬齊賛元事侃侃天子之前挂冠去
　　　彭御史鯤化
鯤化字飛仲汝陽人進士為御史魏璫煽虐吏部郎蘇
繼歐忤璫下獄鯤化餉之削籍歸
　　　劉苑馬濟
濟(缺/)　人官至苑馬司少卿英宗時以廬墓旌表
　　　趙御史時中
時中(缺/)　人官至監察御史英宗時以廬墓旌表
　　　張㕘政文佐
文佐(缺/)　人官至布政司㕘政英宗時以廬墓旌表
　　續補
　　　姬知府敏
敏孟津人通儒書明律筭徳行純備節操過人洪武中
以材幹舉授西安知府
　　　于知府潜
潜字彦昭鄢陵人少倜儻有志操永樂初為建昌知府
性亷介不避權勢待吏卒甚嚴撫黎庶以恩不踰年政
平訟理百廢俱興郡人懐之
　　　元吏部本
本武陟人父子英仕元為河陽尹本至正間進士除邠
州判官攝褒城安塞三縣尹俱有治績洪武初有司以
明經舉授懐慶府學教授遷察言司令史官至吏部郎
中致仕
　　　樊布政鎮
鎮考城人賦性剛直博通經史洪武中登進士第授監
察御史振揚風紀有能聲歴官山西右布政使所至㢘
幹勤敏大得時譽
　　　安參政徳
徳汝州人幼警敏涉獵經史習詞賦舉元進士隠居授
徒洪武初郡守舉為州學訓導兵燹之餘家無藏書徳
手錄以授生徒後以明經徴起入對稱善擢湖廣左㕘
政
　　　髙大理敏
敏安陽人由太學生擢禮科給事中處事公正官至大
理寺左少卿
　　　張侍郎春
春許州人才器淵宏洪武中由國子生推刑部郎中陞
都察院右僉都御史永樂中入為户部右侍郎
　　　郎知府敏
敏濟源人洪武初以國子生授御史擢饒州知府樂平
有詣闕妄愬大姓千餘謀逆者詔統兵捕之敏自往察
視耕牧如常兼得愬者以假貸不得怨諸大姓故重誣
之奏聞詔釋之乃誅妄愬者
　　　凌知縣文質
文質固始人洪武間知趙城縣重建縣治學校功成而
民不擾
　　　劉尚書逵
逵項城人性寡黙善書翰家世以忠孝相承鄉邦稱之
洪武間以人材舉薦累官至刑部尚書
　　　劉長史醇
醇祥符人能詩善屬文洪武末以儒士起家累官周府
長史致仕年九十餘號菊□先生有菊□集若干卷
　　　武㕘議友諒
友諒偃師人少貧有才行敏於問學洪武中以賢士舉
授湖廣左㕘議
　　　解都御史敏
敏陽武人性剛勁務學明敏以古人自期洪武中進士
積官浙江按察使政聲著聞超拜右都御史
　　　趙尚書好徳
好徳字秉彛汝陽人博學多才器宇宏敞有志民事洪
武初以儒士扈從車駕渡江授陜州同知尋遷安慶知
府召為吏部尚書改陜西行中書省㕘知政事
　　　趙尚書瑁
瑁宜陽人喜讀書博學洽聞洪武間由儒士任河南府
學訓導陞廣東瓊州知府再遷吏部尚書
　　　夏尚書恕
恕洛陽人謙和有智畧居鄉閭以徳行稱洪武間由賢
良舉累官刑部尚書
　　　宋布政賓
賓洛陽人性剛直遇事果决洪武間為太學生才能為
衆所推授清紀郎遷真定知府為政有方吏民信服秩
滿陞陜西右布政使
　　　宋副使文
文祥符人性資醇厚學行兼備洪武中河南㕘政鄭居
貞以隠士薦送京師授山西按察司副使在任㢘能著
稱風紀肅然
　　　華布政士瞻
士瞻偃師人性淳篤節操堅確洪武初以賢士舉授湖
廣布政使
　　　尚布政廸
迪獲嘉人儀度殊常才識越人洪武中由太學生歴官
刑部郎中永樂中陞四川左布政使
　　　孟布政禎
禎息縣人聰敏力學處事知大體洪武中以儒士舉累
官四川左布政使
　　　岳布政岫
岫宻縣人嗜學博通經史容貌魁偉氣岸卓越洪武中
以人材舉累官至雲南右布政使
　　　石侍郎璞(與四卷石璞異/)
璞字仲玊陜州人好讀書不事華靡以吟咏自娯樂洪
武間以儒士薦授教職後陞户部侍郎
　　　元知府亮
亮湯隂人永樂進士景泰初知襄陽府誠心涖政深知
民隠亷而不苛寛而有制十縣之民感恩懐徳從容樽
俎㕔事寂然
　　　焦布政宏
宏字克明葉縣人永樂進士累官户部待郎為御史時
甞按貴州平反疑獄全活者數百人及為布政小民咸
被其澤弟寛亦舉進士歴官㕘政
　　　刁知府鵬
鵬祥符人永樂中知荆州府賦性耿介立志清苦涖任
九年門無私謁囊無贏帛凡所設施調度卓有條理且
勞來安集政教大行軍民稱頌
　　　曹知州銘
銘新野人以進士授香河知縣上䟽建言宋儒胡瑗等
八人皆有功道學當從祀孔子廟廷上賜允行之尋陞
儋州知州卒祀鄉賢祠
　　　曹府尹庭訓
庭訓靈寳人性資聰敏處事果决鄉里曲直悉求判正
洪武間以人材薦授應天府尹
　　　名指揮義
義祥符人永樂八年征迤北有功陞都指揮使
　　　侯布政軏
軏安陽人登永樂乙未進士拜監察御史有能聲歴遷
福建按察司副使復陞四川左布政使政績著聞
　　　逺知府志
志遂平人永樂中以刑部員外調同知永昌府事明習
政典决事如流勢豪斂避
　　　夏知府忠
忠字思誠睢州人宣徳初累知大名府忠厚㢘平修學
勵俗吏士承之不威而化焉宣徳五年抗䟽歸
　　　岳知府濬
濬字文玉祥符人宣徳進士歴任湖州府知府博學善
辭令襟懐宏廓民樂其寛
　　　婁都御史良
良字至善河南人正統進士授刑部主事己巳從駕北
狩酋帥脅以刃辭色益厲帥重其節釋之歴官右副都
御史
　　　凍知縣泰
泰睢州人正統間知利津縣亷明仁恕振士風革吏弊
百姓懐服至今稱為能吏
　　　戴布政珙
珙字廷璧河南澠池人景泰甲戌進士任御史天順三
年按治真定存心忠厚斷獄詳明吏民至今懐仰歴布
政使
　　　鄧主事存徳
存徳新鄭人成化進士任刑部主事有右善世道堅盗
賣度牒存徳鞫實治罪尚書董方芘之欲緩其事存徳
奏聞方上言存徳率意妄為遂詔存徳道堅俱下獄存
徳降調道堅釋放給事中雷澤等上言當宥存徳而罪
道堅不報
　　　隂主事盈
盈字克復汝陽人𢎞治己未進士正徳初任知縣臨政
威嚴聽訟明决强横屏跡善良安業凡賞罰期㑹信義
勿爽下車未及半載陞主事去
　　　闕知府清
清河南人𢎞治舉人知平涼府天性純孝為政務本愛
民
　　　髙光祿尚賢
尚賢字大賔鈞州人正徳庚午鄉試第一丁丑進士累
官山東提學僉事以身為教士習翕然向風遷光祿少
卿子㨗都御史拱大學士
　　　商同知賔
賔洛陽人以吏科給事中改知銅陵䟽請聽民開墾荒
田民無不業者任滿民請留進府同知仍知縣事
　　　任都御史洛
洛字仲伊鈞州人進士正徳初知桐鄉明敏公㢘吏民
敬愛之居三年以憂去行装蕭然後遷監察御史歴都
御史
　　　察同知童
童陳州人正徳中貢士任朝城知縣志稱其才具通敏
政多善舉遷府同知
　　　樊僉事鵬
鵬字少南信陽人嘉靖丙戌進士官至按察僉事常師
何仲黙為詩文有聲稱所著有樊氏集十卷
　　　秋知縣逢慶
逢慶河南汝寧人舉人嘉靖三十年任遂寧知縣嚴於
馭吏門禁肅然
　　　孟府尹淮
淮字豫川祥符人嘉靖戊戌進士歴官都御史廵撫山
西改應天府尹性抗直忤時歸素好詩歌有入蜀稿
　　　戴副使冠
冠字仲鶡號䆳谷信陽州人正徳戊辰進士户部主事
言事謫驛丞清修自勵簡靜以居素位而行累無怨尤
歴山東提學副使師事何大復仲黙有時名其詩聲調
宏邁語意勁峭慷慨激烈有古國士風
　　　擬入無傳
韓政睢州人東平侯見吾學編開國異姓諸侯傳
楊本中牟人鎮撫見吾學編遜國臣記
劉原弼字良輔扶溝人官主事
楊應龍杞縣人教授
王資杞縣人指揮
劉伸杞縣人
金有聲河南人侍郎(以上五人俱遜國/)
樊鵬字士南信陽人
陸柬字道函大梁人
李蓘字子由内鄉人弟䕃(見叙天中記/)
李宗木字繼仁蓘之父有杏(缺/)集
王三善永城人號彭伯
丁魁楚字光三永城人
熊緯字子文號南坡光山人
李時春光州人
熊驂固始人
劉堉光山人(國初創法/)
劉可法商城人執法而清
范守已(缺/)　人有郁龍子集
田維庸(缺/)　人郎中
常自裕鄢陵人給事中
李汝華字茂夫睢州人諡恭敏
李孟暘字時雍睢州人尚書
周寧睢州人
王慕祥字承休睢州人
孔貞字道原杞縣人大理
秦夢熊杞縣人萬厯甲午舉人為户部郎中督餉寧武
殉難䘏贈太常寺少卿
練國事字任鴻永城人司馬
葉廷桂字青來商丘人司馬
袁可立字禮卿睢州人司馬
劉淮睢州人㕘政
薛蕙字君采籍亳州偃師人所著有約言五經雜說
劉逴字石孔鄢陵人
　
　
　
　
　
　
　
　
　
　
　
　
　中州人物考卷八
