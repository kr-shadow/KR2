#+TITLE: 江南野史-宋-龍袞
#+DATE: 2016-06-11 12:21:39
#+SOURCE: github.com/kanripo/KR2i0009 master c472b12c                
欽定四庫全書　　　　　　　史部九
　　江南野史　　　　　　　　載記𩔖
　　　提要
　　　　(臣/)等謹案江南野史十卷宋龍衮撰其書皆
　　　　紀南唐事用紀傳之體而不立紀傳之名第
　　　　一卷為先主昇第二卷為嗣主璟第三卷為
　　　　後主煜而附以宜春王從謙及小周后第四
　　　　卷以下載宋齊丘以下僅三十人陳陶孟賓
　　　　于諸人有傳而查文徽韓熙載諸人乃悉不
　　　　載攷鄭樵通志畧載此書原二十卷此本僅
　　　　十卷殆佚其半歟叙次冗雜頗乖史體然其
　　　　中如孫晟林文肇諸傳頗有異同可資考証
　　　　馬令作南唐書亦多采之流傳既久固亦未
　　　　可廢也乾隆四十五年八月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　江南野史卷一　　　　　　宋　龍衮　撰
　　先主
江南先主姓李名昪字正倫其先唐憲宗之子建王恪
之後祖志授署為徐州判官卒於任所父榮有器度不
事産業每結交豪傑以任俠為事屬時亂離羣盜蜂起
朱梁統制天下而楊行宻専據淮南榮乃感憤欲圖興
復之志然無少康一旅之衆數區十里之地久之聞賊
夏韶之衆甚盛欲因之以成大事既往而說韶曰僕大
唐之後少失怙恃遭世多難先祖基業蕩然横流為人
所有自料以髙祖太宗之遺徳宗祧社稷未必杜絶其
間子孫必有興者吾雖不調夙藴壯志聞公英雄士卒
勁勇吾欲因公立事共取富貴茍成霸業古言魚水未
足為喻韶感其言於是從之遂率衆自海入淮轉掠沿
岸郡邑至濠梁間衆至數千人軍勢頗盛郡邑與戰多
為所敗行宻聞之因自帥師攻之數敗乃為所擒因捕
其家盡誅之時先主方數嵗且異常兒濠上一桑門與
行宻有故乞收養以為徒弟後行宻部下大將徐温出
師濠上見先主方顙豐頥隆上短下乃擕歸為巳子先
主雖少而天性穎悟夙敦子道朝夕起居温清左右承
顔侍膳過若成人及遇温戚屬皆能俯躬迎奉温婦見
之而頗鍾愛撫養無異逮十餘嵗温知其必能幹事遂
試之以家務令主領之自是温家生計食邑采地夏秋
所入及月俸料或頒賜物段出納府廩雖有専吏主職
然能於晦朔總其支費存畱自緡疋之數無不知其多
少及四時伏臘薦祀特腯□饌珍餚賓客從吏之費槩
量皆中其度逮嬪婢嬖姥寒□衣御紈綺幣帛髙下之
等皆取其給家人之屬且亡間言温之嫡子皆好騁田
獵先主唯習書計暇則肄射所志必精遂用徐姓名知
誥既長温為娶其婦亦能奉蘋藻致柔順之美温嘗卧
疾唯先主躬侍左右至於糞溺皆親執器動至連月踰
時扶掖出入或通宵達曙曾不解帶或夜聞謦欬聲乃
率婦同往者數四温於帷間聞人至則問曰汝為誰耶
對曰知誥在斯又問曰彼更何人對曰知誥之婦温見
其篤於孝養而復能幹家知非常品而諸子難及乃曰
吁汝雖異族然吾無親疎先主聞之侍奉愈謹未幾温
起先主婦卒温知其篤孝為之感嘆久之温指侍右一
姬謂先主曰此必有福自歸吾家而門户長溢不啻數
倍汝可婦之奉汝箕帚遂生嗣主及諸王後温凡出征
討而疑其帳下故先主常得奉侍遂習熟武事因能騎
射起家為偏將㑹宣州叛亂時温已秉軍政遂命大將
柴再用討之以先主監軍事既至乃帥部下先擊之賊
平先主功居最遷昇州刺史時諸郡皆以兵甲為務而
先主専尚文儒延納多士未幾會親信饒洞天薦南昌
人宋齊丘一見與語終日館於門下朝夕諮訪政治齊
丘遂説宜頒布六條以率羣吏定民科制勸課農桑薄
征輕賦禁止非徭在任十餘年民庶豐實郡邑安堵禮
律修舉庶位公廉城郭濬固軍器充積兵士輯睦人樂
為用義父温聞其完葺乃以嫡子知訓居廣陵輔政來
自領之遂移先主刺守京口未逾期而知訓為大將朱
瑾所殺初知訓秉政朝廷譽之為昌華相公因是輕肆
驕傲辟命卿將鎮戍藩翰多所不道瑾頗銜之瑾為人
悍毅勇敢決烈獨任唐末屬朱梁簒逆瑾為郡守拒命
不從梁師累征不克會其兄珙以别郡先降梁祖親討
瑾乃遣珙於城下諭令歸順瑾大怒乃偽開壁請與兄
面語遂飛刃刺殺兄梁祖惋嘆攻圍愈急遂亡歸淮南
時人壯之呼其小字為朱憨哥瑾既殺知訓乃持其首
詣吳主主曰他有父在非孤敢聞卿善自為謀瑾乃大
呼於市朝因欲作亂時無附之者遂自剄先主乃帥部
下渡江以定亂瑾已死吳主遂委政先主遷左僕射㕘
政握兵權軍中之事莫不已出越人冦毘陵先主以府
兵拒之大戰於無錫越人奔潰隣境之内唯錢氏為仇
因是與之和好兵甲遂弭乃傾意折節奉上接下禮待
將校推其慈惠致之腹心以寛簡優柔存恤驍勇夙将
元寮素所跋扈者無不樂從互與歡飲士民富實桴鼓
不聞朝廷頹綱以禮振舉上下既乂逺邇樂推呼之為
政事僕射大江南北封境之間二十餘年治平如砥乃
治府署之内立亭號之曰延賓命宋齊丘為記以待多
士於是四方豪傑翕然歸之或因退休沐之暇親與之
宴飲諮訪闕失問民疾苦夜央而罷時中原多故名賢
夙徳皆亡身歸順乃使人於淮上以厚幣資之既至縻
以爵禄故北土士人嚮風而至者殆數千人羽翼大成
禆佐彌衆或人譛先主於義父温曰軍國大政請以嫡
嗣持之不得假於他人先主聞之乃表乞罷政務而宋
齊丘諫之請緩其事迨數日會温發疾卒遂止其議時
義弟知詢代嗣父温鎮金陵遙總朝綱每與先主争衡
因使説之入朝遂以吳主之命畱而不遣罷其政權由
是先主始獲専任朝野歸附位望日隆遷侍中中書令
守太尉諸郡軍事遂襲温故事出鎮建康以長子璟參
政進封先主為齊王加禮建齊國置百官以宋齊丘徐
玠為左右丞相遂受吳禪奉呉主為譲皇徙居丹陽宫
改吳年號為昇元元年尊義父温為武皇後為義弟知
詢等請歸姓先主猶懐徐氏鞠養之惠不忍改之百官
堅請於是復姓李氏立大唐宗廟祀髙祖太宗而降追
尊四世祖恪為孝静王奉考榮為義祖封徐氏二子復
為王諸孫男女各為郡縣主百官進位有差乃郊祀圜
丘禮畢羣臣皆賀復上尊號遏而不行郡邑報符瑞數
十亦止而不書以丞相宋齊丘為洪州節度使將行請
使通好契丹遂以宫女繒綵珠璣遣泛海而行明年蕃
使亦至於是交聘往來者不絶是時江淮無事累嵗豐
稔兵食盈積而梁宋屢亂而羣臣咸言土運中興宜復
先代疆宇之舊其嵗吳越災焚其宫室府庫兵甲殆盡
羣議請乗其敝諸將奮勇者頗衆先主不納遣使唁之
厚饋幣粟以賙其乏殆將假而率之以入中土未幾㑹
先主疾篤使召宋齊丘受顧命託以後事長子吳王璟
嗣位即日殂於正寢時昇元七年年五十有六諡曰孝
髙廟號烈祖先主身長七尺姿貌瑰特目瞬如電語音
厚重望之懾人與語可愛少遭迍難長罹兵革民間疾
苦無細大皆知之刺建康有處士汪召符上書陳九患
利害之説皆親閱覽窮究臧否不恥下問稟而行之自
登位之後遣官大定檢校民田髙下肥磽皆獲允當人
絶怨咨輸賦不稽然而仁孝之誠頗動天地圜丘之祭
太史奏月延三刻是時上旬月當三更而沒升壇之際
皎然如日禮畢而落時饒州餘千民母因抱擕其孫失
手墜地其子怒拔刃斫之刃且未及自腰而下忽陷於
地先主遂命作闊刃鏟之又吉州豪民龍氏鬻穀而不
售上神岡禱廟求旱為暴雷震死迨末年慤敦慈恕山
林藪澤禁止以時恩澤渙汗及被吾民曰民各生父母
安用争城廣地使之膏血塗於草野乎自握王權至禪
位凡數十年止一拒越師盖不得已而為之將終乃謂
嗣主曰徳昌宫凡積兵器緡帛七百餘萬吾死之後善
和好鄰境以安宗社不可襲煬皇之跡恃食阻兵自取
覆亡茍能守吾言汝為孝子百姓謂汝為賢君矣殂落
之日四方黔首嘆息涕泣而輟其食初有禪代之志忽
夜半寺僧撞鐘滿城皆驚逮旦召問將斬之云夜來偶
得月詩先主令白乃曰徐徐東海出漸漸入天衢此夕
一輪滿清光何處無先主聞之私喜而釋之又天祐中
諸郡童謠云東海鯉魚飛上天東海徐氏之望鯉與李
姓音同也天時人事冥符有如此者也
　
　
　
　
　
　
　
　
　江南野史卷一
欽定四庫全書
　江南野史卷二　　　　　　宋　龍衮　撰
　　嗣主
嗣主名璟字伯玉先主長子年始十嵗出為郎遷諸衛
將軍典領軍事先主出鎮金陵以國政付之轉兵部尚
書㕘政事明年亦赴建康拜司徒平章事知中外諸軍
副都統先主受禪封吳王諸道元帥改封齊王尋嗣位
乃改元為保大尊母宋氏為皇太后妃鍾氏為皇后以
太保宋齊丘為相封三弟景達為王未幾告將禪位於
東都畱守景達固讓不許給事蕭儼極諫不聽封長子
冀為南昌王是嵗䖍州妖賊張遇賢作亂皆絳其衣時
謂之赤軍子襲取南康衆至十萬餘䖍守輕之帥兵屢
擊皆失利衆奄至空山去城十餘里為營嗣主遣將討
之連破賊衆遇賢懼棄衆而走獲其副黄伯雄斬之是
嵗下令中外庶政並委齊王景達參決唯樞宻使魏岑
查文徽得入白事餘非召對不見宰相宋齊丘上疏極
諫不聽其畧云臣事先朝迨三十年每議論之際常恐
朝廷百官之中有忠赤苦口之人壅蔽不得達其意懇
今始即位而不與羣臣相見是陛下偏専獨任是聖特
賢而已是以古之帝王一人不能獨聞故假天下耳以
聽一人不能獨明故假天下目以視故無逺邇羣情世
態不必親見躬聞而可得而知之盖能延接疎越異方
之人未嘗隔絶也今深居邃處而欲聞民間疾瘼艱苦
猶惡隂而入乎隧道也然臣老矣墓木亦既拱矣桑榆
之景而可得以旦乎於是黜齊丘為潤州節度使既行
朝廷有位者咸竊排毁言與親信陳覺等樹朋黨嫌隙
自此始矣齊丘因乞歸九華舊隱遂封為九華先生議
征建州王延政與福州兄延羲有隙遂各稱帝改正朔
更相為亂嗣主使諭以祻福各不從阻兵相殘復會查
文徽素知閩建山路險易遂以邊鎬與文徽帥師討之
復遣祖全恩將兵至建陽建州兵亦隔水而陣因以建
州降將孟堅引師自後攻之建人大敗退保其城時福
州民李義殺延政之子自稱畱後遣使納欵降嗣主使
以義為福州刺史延政由是師益失援遂平建州執延
政以歸封鄱陽王鎮饒州自是汀泉漳等州皆降是嵗
改建州延平津為劍州以建州禆將陳誨為劍州刺史
遣齊王景達徴九華先生宋齊丘與之俱還崇奉朝請
而已是時福州李義専據其地叛乃詔建州防戍討之
及命信州節度使王建封同圍福州義初求援於越越
以舟師浮海而至馮延魯縱之登岸而不能禦敵越人
乃出李義家族將棄其城㑹王建封先揚言曰吾軍敗
矣燒營而遁諸軍相顧而潰嗣主歸罪延魯使鎖至建
康遂流於舒州是時遼主耶律徳光陷汴梁遣二使來
告其价言語通於中國嗣主問其故曰臣本范陽人厯
世冠冕仕郡為從事昔後唐清泰主失御晉髙祖以太
原叛與契丹通好結為父子事之為君臣晉祖既因遼
兵入洛陽登極割幽州五城之地入蕃以奉朝貢故令
臣事於遼主守職為郎焉嗣主曰契丹為治何如對曰
蕃不治漢漢不治蕃蕃漢不同治自古而然嗣主曰朝
見何如對曰詔則呼漢兒蕃家既無翰墨何以徴賦對
曰蕃地不産穀故無徴賦然臣仕單于迨方數嵗亦未
嘗覩遼廷之事或𫝊徴兵適以箭為號每一部落𫝊箭
一雙何以限多曰以皮為約何謂皮約曰築隘巷以一
皮藉之兵騎踐而過焉以縻壊為度徴多則以駱駝次
以羊以兔為凖卿主所以命孤者將奚為對曰晉少主
逆命背約既遣入蕃遼主欲與君繼先君之好將册君
為中原之主矣嗣主曰孤守江南社稷系嗣與梁宋阻
修若契丹不忘先好惠錫行人孤受賜多矣其他不敢
拜命之辱蕃使聞之遂行是時中原無主冦盜縱横嗣
主乃歎曰孤不能因其厄運命將出師抗行中國恢復
髙祖太宗之土宇而乃勞師於海隅孤實先代之罪人
也至於悔恨百端不能自弭時泰州刺史皇甫暉王建
及沿淮羣盜皆來降至明年命兵部尚書賈談入契丹
報聘以太𫝊宋齊丘為洪州節度使漢中州節度使守司
徒李守貞為漢師所圍遣從事朱元李平來乞師初晉
少主世遼耶律徳光再冦河北命守貞副杜重威帥衆
禦之至中渡橋為遼主所圍遂降之徳光既入梁園明
年歸蕃漢髙祖自河東入踐阼重威因叛髙祖征之出
城降至隱帝即位恐重威復叛遂誅之守貞乃重威之
黨疑不自安遂據城不順隱帝命周太祖征之攻其城
且急守貞懼乃竊遣元等至其表略曰臣之先世乃唐之
逺裔祖侯禰將代不絶人茂績殊勲著於簡册昔日巢
冦犯闕僖昭失御宗社板蕩為人所有臣雖生於梁末
幼失怙恃零丁孤苦遭世多難迨能執戈捐身亊晉征
討攻伐粗立戰功為髙祖見擢俾典禁衛頗著勞績尋
屬顧命出守蒲津洎少主厄運遂沒北蕃晉鼎覆餗天
下横流疆宇無主臣不勝忿惋痛心疾首欲效愚忠誅
鋤虵豕恢復先業庶安宇内功未及立兇黨俄臨衆寡
不敵遂罹圍廹臣雖躬當矢石以帥羣下悉力固守冀
殄犬羊殞首不顧臣之分也然預備不虞有備不敗古
之善教也臣逺聞君王霸有江左雄跨淮甸禁暴弭亂
推亡固存有王者之風將繼巨唐有土者非君而誰況
臣沗宗盟敢罄誠欵茍君王察臣忠勇憐顧本枝救患
䘏鄰遏强拊順爰遣偏將出為東援則君有五霸之功
不譲於桓文之主茍獲全濟實君之惠云云嗣主覽表
遂遣潤州節度使李金全為北面行營招討使帥諸軍
並進至淮甸聞河中城已陷守貞勢屈遂與妻子酣醼
於樓上使下舉火自焚於是班師而元等畱江南誅節
度使王建封初招討使王崇文圍福州命建封分兵攻
其東城垂陷嗣主因其失機先詔崇文為福州節度使
建封聞之心不平遂受李義厚賂先燒營而遁國家以
前功未即加誅例轉同平章亊建封不識大體求綰中
書政事嗣主曰卿乃一使相耳安可亂常僭於台輔汝
無惹閙自是人號之為王惹閙日恣跋扈累表邀求發
言不巽嗣主震怒發其前後罪犯殺之鼎州節度使馬
希蕚遣使來乞師希蕚乃楚武穆王之子其家法兄弟
𫝊國兄希範違命越次立同母弟希廣初希蕚授桂林
節度使自鎮來奔喪未至希廣懼將害已使以舟師自
上流迎衛送至鼎州既而搆隙欲誅希蕚故來乞師為
援其表略曰昔先主早有勲業基有楚國不幸即世顧
命之夕顯令兄弟以天倫紹立庶奉宗廟以享國祚無
何嗣主不延永命奄棄社稷訃告至日臣不勝痛切膚
骨泣血頥睫即時奔走哀庭冀處苫塊用竭臣子之孝
不圖天未殄禍孽豎搆隙離間我戚屬汨亂我先序潛
阻兵戈將謀勦絶茍不更圖殞在朝夕故臣敢逺遣行
介殫布腹心惟君存先主之昔好振大國之威武許出
兵援以附不腆庶俾盜黨免弄㓙器云云嗣主乃遣將
何洙應之會希廣攻之不克希蕚遂帥州兵及五溪蠻
攻殺希廣遂遣右僕射孫忌持節立希蕚為楚王既立
荒滛驕恣不恤國政其將徐威等作亂乃囚希蕚立其
弟希崇嗣主聞之遣邊鎬討之希崇出降遂入長沙迎
希蕚希崇歸以為王初南漢王劉氏之子嗣立聞馬氏
兄弟敗亂徙江南遂遣將進取桂林侵至桂陽界嗣主
遣大將張巒至郴連間復歸禆将楊勝侯忠帥袁吉二
郡鄉師合數千人分道而進至臨賀與廣人戰於城下
廣人敗績城守使壅上流以誘我忠等見水淺乗勝破
木柵而入因各争功縱兵亂掠廣人伏兵拒之忠等失
利退遇水泛溢士卒溺死者大半餘衆宵遁巒未至桂
林聞忠等敗於是巒班師秋分洪州髙安縣為筠州以
右僕射孫忌為相鼎州劉言叛襲長沙邊鎬棄城走鎬
為人柔懦酷懼釋氏凡出征伐無威嚴號令茍幸克捷
多以生濟為利初平建州時人呼為邊羅漢至是政出
羣小弱而無斷惟事桑門廣設雜施楚人罹苦謂之邊
和尚乃無守禦脫身夜遁遂流之於饒州是嵗周太祖
登極明年建康災焚廬舍營署踰月乃止保大十一年
境内大旱自六月不雨至明年三月民大饑疫死大半
下令郡縣煮粥賑之饑民食者皆死城内外傍水際積
屍臭穢不堪行是嵗兖州節度使慕容彦超奉表乞師
求援彦超乃漢髙祖同母異父弟性驕狠而無謀漢祖
既登極遂授以兖州周太祖自鄴入京師彦超召帥部
下輔隱帝拒戰尋敗因收集餘騎歸兖據城不順周太
祖將親征之懼而求援嗣主遣兵數千至淮大為周師
所敗俘其將校遂誅彦超彦超嘗以金帛募海上客得
五百餘輩皆魁岸膂力勇敢及周師圍城客說彦超曰
今圍急城且將陷請開門以熱血相潑一場決勝敗安
能於危窘之地坐守誅戮彦超不能從周祖聞而義之
城陷命開圍東角縱之客結圜陣而出周祖使戒之曰
朕既赦汝所適城邑無害民人對曰臣皆海曲之民少
負節義偶為彦超所悞不能成功臣之恥也今陛下既
釋臣等願歸漁農以奉聖朝敢有他志再取亡歿言訖
皆山呼而去太祖既平彦超乃釋所俘江南將校而諭
之曰卿歸語汝主朕征有罪乃為君之道何煩逺援以
附不庭朕方和結隣好休息邊境是所願也卿可言之
嗣主聞而悔恨忘食先是漢末遣使往湘潭市茶會邊
鎬平馬氏例俘於江南嗣主因而引對慰勞遂以上茗
萬斤備人船遣之自夏口轉令入江陵而還是嵗周世
宗嗣位明年夏擢天威軍都虞候劉仁贍為夀州節度
使冬周師入淮甸命禆衛統軍劉彦貞帥師向夀春以
禦之遣江州節度使皇甫暉將兵為援時周師棄營退
據浮橋以俟我師彦貞議追之仁贍以為周師姦謀恐
其設伏不如養銳以俟其隙彦貞將家子少長富貴惟
貪惏聚歛為務莫知兵法不經戰鬭多喜虚譽能射帖
子俗謂之劉一箭乃曰敵知吾至乃先遁之不追何待
禆將臧師朗等恃勇寡謀貪功輕敵不顧兵騎夜發晨
食至正陽争據其橋數戰不利為周師所敗諸將皆沒
凡喪師計已七萬時江淮寧久民不知兵大軍既敗莫
不惶怖諸郡無備皆棄城而北於是遣宰臣孫忌及鍾
謨李徳明相次奉表請稱藩以和周世宗使徳明復命
議盡割淮南之地為和好徳明既還盛稱世宗英敏徳
明固請割地為便陳覺尤忌徳明因是固執割地無益
且言徳明背國圖利然徳明素無行義言多過謬舉朝
不信徳明知其說之不見用乃大呼於衆曰周師渡江
國必亡矣嗣主怒乃斬徳明使齊王景達與陳覺帥師
向夀春為援先是譲皇一族徙居泰州至是命園苑使
尹延範迎置京口時道路已亂延範慮有變取其二弟
六十餘人殺之以其婦女渡江嗣主大怒腰斬延範楊
氏遂絶既而嗣主泣謂左右曰延範之死乃成濟之徒
與孤非不知之不得已矣初江北諸郡興屯田執事者
虐用民力人多怨之及周師至皆以牛酒迎之而周師
不能安撫皆奴𨽻俘虜視之猶如草芥民乃不愜相與
起義治農器為兵襞紙為鎧處處保聚謂之白甲子
周師討之每為所禦劉仁贍厲志堅守遂襲城南大寨
俘斬數千級禆將張全約周饒皆決以死誓時諸路進
攻朱元復舒州李平克蘄州唐進克泰州周師在諸郡
者皆退舍夀春元帥景達與陳覺屯濠州聚兵五萬無
決戰之計築甬道欲通夀春張全約與周饒不和仁贍
乃斬全約而周饒病死仁贍亦發疾時朱元陳覺有隙
將戰遂與部下叛禆將時厚卿止之元殺之而行於是
諸軍大潰邊鎬等為之擒景達陳覺奔還劉仁贍疾篤
不能視事副使孫羽以城降唯楚州守將張彦卿不下
周師圍之矢石如雨民雖死困守益堅迨一年食盡方
陷彦卿夙將之後善撫師旅共啗甘苦城破之日與軍
一萬戰而沒無一生降者遂屠其城世宗召江南之俘
劉承遇諭以通和嗣主遂遣宰臣馮延己陳覺奉表至
舒州獻廬滁和蘄黄之地以和遂下令去帝號正朔從
顯徳以營屯應援使林仁肇為潤州節度使贈劉仁贍
太師追封衛王贈孫忌太傅追封魯國公贈張彦卿侍
中放太傅宋齊丘於池州九華舊隱初朱元之叛舉國
震懾時陳覺李徴古每白嗣主言國祚將亡宋公本造
國手非此公不可請舉國授之國事委行之後以聞陛
下深居後苑與覺時從容奉談釋老而已嗣主乃命中
書舍人陳喬具詔將行會喬極諌其議遂止陳覺自奉
先面以世宗之命告嗣主曰江南連年拒命知是宰相
嚴續所為可殺以謝過鍾謨聞之不信白嗣主固請北
使覆實其事乃遣謨告謝自責言非續之罪此乃本國
之過也世宗曰必使續如是乃忠臣矣朕為天下之主
肯殺忠臣乎謨既反命嗣主乃下令盡發其前後罪惡
遣使監守宋齊丘因自縊而死貶陳覺李徴古皆殺之
初既使孫忌奉表稱藩而世宗遣李徳明反命議割淮
南以和而不聽徳明見殺復使景達出師世宗聞之怒
江南背約遂問忌江南可取虚實忌對曰臣本國雖小
然甲兵尚三十萬餘未易可圖世宗譲忌曰江南不過
十數郡而師旅太多何見欺歟忌曰精甲利兵即雖十
餘萬然長江一條飛湍千里風濤激湧險過湯池所謂
天塹也斯可敵十萬之師國老宋齊丘智運宏逺機變
如神指授師徒坐制之勇乃王猛謝安之徒斯亦可敵
十萬世宗聞而惡之乃載忌使諭劉仁贍趣降忌乃反
其辭會左右譖忌於世宗云昔說朱守殷以汴州叛尋
殺忌後使鍾謨還命曰朕與江南大義雖定然宋齊丘
不死殆難保和好尋齊丘之死亦由是焉時彗孛頻見
斗牛之分乃議遷都以避之嗣主以建康與敵隔境而江又
在下流敵冦若至則嬰城自固茍令外郡守節能救其
難乃為劉禪陳叔寳耳今吾移都豫章據其上流而制
其根本此為上䇿羣議未決唯樞宻唐鎬贊成其議乃
使修葺洪州為定都之計封次子從嘉為吳王居東宫
貶禮部侍郎鍾謨尋殺之貶天威軍張巒於宣州殺之
與鍾謨謀逆故也改豫章郡為南都是嵗宋太祖登極
建隆二年春嗣主如南都立吳王從嘉為太子監國所
過郡邑慰勞守宰存問髙年疾苦次于廬山與從臣遊
於山中寺觀徧覽勝景賦詩談宴旬日而行三月至南
都洪州乃藩鎮之地及為王都則湫隘尤劇宫府營署
十不容其一二自公卿以下軍士皂𨽻日夕思歸嗣主
恐生變憂忿煩悸此因唐鎬阿㫖欲置極法鎬懼縊死
嗣主方議東還未幾而疾作殂於洪州年四十六歸葬
建康嗣主音容閑雅眉目若畫趣向清潔好學而能詩
然天性儒懦素昧威武自嗣立以來嘗欲脫去機務以
游泳澹寂而社稷所係不獲其已而聰悟迷惑濶於聴
斷政事多為左右所沮東征西討出不由衷刑辜戮姦
於怒是致號令無法長惡稔愆喪師虚國自已而作及
周師俄至頹然無備神情委懾若無所措先主顧命之
辭徒虚語爾孝子賢君不亦逺乎於是衂於割地愧作
藩臣情慮荒悸不能自懋遂議遷都遁强趨弱亦叔世
季年實可嗟悼既至南都常不自安將宴百寮於殿上
見故太傅宋齊丘自陛而趨進心惡之入而得疾數日
而殂識者謂信讒而害于賢良之故矣初先主既封齊
王將受吳禪有善相者至先主遂列諸子見之相者因
指齊王景達曰此雖不及於公然善持守者也先主復
問嗣主相者曰只恐不了公家事先主不從及嗣主繼
立嘗欲禪位景達與宋齊丘既不獲後果喪淮甸而國
幾亡矣後景達出鎮臨川開寶中以夀終
　
　
　
　
　
　
　
　
　
　
　
　
　
　
　
　江南野史卷二
欽定四庫全書
　江南野史卷三　　　　　　宋　龍衮　撰
　　後主　　宜春王　　後主后周氏
後主名煜字重光本名從嘉及嗣立改焉嗣主第六子
太子冀同母弟初封安定郡公周師入淮甸遷神武都
虞候沿淮巡撫使因獵於野時周世宗怒不割淮南地師
衆將渡江征建康見白氣貫空使覘之乃後主與衆獵
焉嘆曰彼有人焉未可圖也遂止嗣主聞之因立為後
吳王參政嗣主南遷洪州遂立為太子監國嗣主殂遂
即位尊母鍾氏為太后立妃周氏為皇后封諸弟為王
百官皆加職罷諸郡屯田歸州縣委所屬宰簿與常賦
俱徴隨所租入十分錫一謂之率分以為祿廩諸朱膠
牙稅亦然由是公無遺利而屯田佃民絶公吏之撓刻
獲安業焉乾徳二年始用鐵錢以十當銅之一初嗣主
即位征伐頻起先主徳昌泉布既竭遂議鑄唐國錢其
眉曰唐國通寶約一千重三斤十二兩至數年而弊作
百姓盜鑄幾至一觔餘以一文置之水上浮而不沉雖
嚴禁不止至是有鐵錢之議既行至數年物價漸增諸
郡之民復盜鑄者頗多而輕小環外芒刺不及官場圓
浄國家雖以法繩之犯者配逺郡民罹之者益衆而不
止又先主世不槩括定民産自正斛上别輸三斗於官
廩受鹽二觔謂之鹽米百姓便之及世宗克淮南鹽貨
遂艱官無可支至今輸之猶為定制以林仁肇為南都
留守守南昌尹冬建州節度使陳誨卒時後主不恤政
務清曉於禁中卧内聴道場童行撞鐘有節數喜而召
之與剃度為僧而童子奸猾對曰不敢獨受恩澤願陛
下如佛慈悲廣覃諸郡於是普度焉十月二日後主納
國開寶三年冬後主因校獵於青龍山還大理寺親錄
囚繫多獲原宥給事中蕭儼中書侍郎韓熈載等彈奏
獄訟必申有司囹圄之中非車駕所宜至請省司罰内
帑錢三十萬充軍資庫用三年夏太白日見至秋方沒
又兩日相觸時人以規見之是年韓熈載卒天王使至
諷後主入朝煜不應詔初流言共謂北使竊同後主出
餞至船必載之北渡自是後主懼不復登使者舟秋撫
州齊王景達卒遣弟宜春王從謙入朝京師冬有商人
上宻事請竊往江陵焚燒北朝所造樓船戰艦數千艘
乞割符騐後主懼事泄不敢聴於是商人遁去下令貶
損制度下書稱教改中書省為左右内史府尚書為會
府御史臺為司憲府翰林為𢎞文館樞宻院為光政院
降諸王為郡公初臺閣殿各有螭吻自乾徳後天王使
至則去之使還復用至是遂除四年冬南都畱守南昌
尹林仁肇卒遇鴆也誅内史舍人潘佑户部侍郎李平
以侍衛親軍都虞候申屠令堅為吉州刺史六年遣次弟
鄧王從益朝京師尋遣回諭令後主入朝六年冬王師
濟江克池州以天徳軍都虞候杜真率師禦之敗績於
當塗遂戒嚴城守下令去開寶之號公私牒籍稱甲戌
嵗募民獻納緡粟以禆國用而署之以爵秩時獻者頗
多袁州萍鄉制置使劉茂忠破潭師於境内八年春有
彗星孛於東方初亘中天其末曲向北時謂之帚星迨
曉幾亭午短如帚焉城將陷越人攻丹徒命同徳軍都
虞候盧絳督舟師出援之是嵗閱民為司徒初先主之
世既為量民田以奠科賦自二緡而上家出一卒謂之
義師中有别籍分居亦出一卒謂之新生擬軍至民間
有新置物産者亦出一卒謂之新擬軍又於客户内有
三丁者抽一卒謂之團軍後改為拔山軍使物力户為
之將校董之又嗣主之世許諸郡民划競渡船每至端
午官給綵帛俾兩兩較其殿最勝者加以銀椀謂之打
標皆籍其名至是盡蒐為卒謂之凌波軍民間傭奴
贅婿謂之義勇軍又募豪民皆自備緡帛車服兵器招
集無賴亡命輩謂之自在軍民應之者益多矣王師圍
急乃竊降蠟書招百姓自老弱外能披執者謂之排門
軍凡十三等名遣赴邊境及登城守把建康城陷方罷
歸農其將校起發入京師數年放還鄉里夏誅神衛統
軍都虞候皇甫繼勲秋洪州節度使朱令贇自潯陽湖
口率水陸諸軍將校援建康進次虎蹲州與王師合戰
衆皆潰令贇死之初後主以天兵圍近厯年百姓疫死
士卒乏食俾陳喬作降欵與太子出降使行人與約詰
旦至午未決尋城陷都招討使曹彬既入後主出拜於
宫門彬曰何故負約後主無辭唯言人心不一故也遂
令左右奉璽綬上彬彬復令後主作書委諭諸郡令以
城歸順唯江州不從其禆將胡則殺刺史監軍使遂據
城叛先鋒曹翰率衆攻之師老而疲至明年冬食盡方
陷遂屠其城王師既入建康惟後主宫門不入時昇元
寺閣數層髙可十餘丈梁時為瓦官閣豪民富商之家
避難於上迨千餘人為越人所焚一炬而燼彬乃使監
守後主與二弟太子而下登舟赴闕百司官屬僅千艘
將發號泣之聲滿於水陸既行後主於舟中時泣數行
下因命筆自賦詩云江南江北舊家鄉三十年來夢一
場吳苑宫閨今冷落廣陵臺閣已荒涼雲籠逺岫愁千
片雨打孤舟淚萬行兄弟四人三百口不堪閒坐細思
量既至汴口欲登禮普光寺左右猶諫止後主怒而大
罵曰吾自少被汝輩禁制都不自由今日家國俱亡尚
如此耶遂登禮拳拳嘆息久之散施衣物緡帛至京師
乃面縛銜璧羣臣輿櫬以見太祖太祖以後主拒命勞
師怒之然念稱藩入貢二十餘年乃赦之後主與臣僚
素服徒步太祖御乾元樓乃告曰汝為江南國主已
乎煜見左右班列儀衛嚴肅股栗久之不能對尋命
赦罪賜冠帶遣就館封違命侯授左千牛衛上將軍
太宗登極改封隴西公太平興國三年秋後主因疾作
上宣翰林醫視服藥遣中使慰諭者數四翼日而殂在
江南臨莅十五年年四十二贈太師追封吳王給賜含
禭彌厚遣中使䕶喪事初後主既違朝㫖拒命不行嘗
謂人曰他日王師見討孤當躬擐戎服親督士卒背城
一戰以存社稷如其不獲乃聚室自焚終不作他國之
鬼太祖聞之謂左右曰此措大兒語耳徒有其口必無
其志渠能如是孫皓叔寳不為降虜矣至是果然後主
自少俊邁喜肄儒學工詩能屬文曉悟音律姿儀風雅
舉止行措宛若士人酷信浮圖之法垂死不悟常於禁
中聚僧尼署寺宇于中所聚迨數百人朝退與后頂僧
伽帽衣袈裟専誦佛書手不暫釋拜跪頓顙至為疣贅
親為桑門削作厠簡子試之腮頰有少澁滯者再為治
之其手常抄乃學佛握印而行百官士庶則而效之由
是建康城中寺院僧徒迨至萬餘親給廩米帑藏緡帛
以供之常召募有道士為僧者與之二釡往往有貪茍
而為之者僧犯姦有司具牘還俗後主不聼曰僧人姦滛
本圖還俗今若從之是縱其欲勒令禮佛三百拜免其
刑北朝聞之隂選少年有經業口辨者往化之後主崇
奉謂之一佛出世號為小長老朝夕與論六根四諦天
堂地獄循環果報又勸說令廣施刹梵營造塔像身被
紅羅銷金三事後主譲其太奢乃曰陛下不讀華嚴經
争知佛富貴自是襟懐敞恍兵機守禦之謀茫然而弛
囷廩漸虚財用益竭又使寺僧於牛頭山大起蘭若僅
千間聚徒千衆旦暮設糜食無非異方珍饌一日食之
不盡明旦再具謂之折倒時議謂折倒為煜自䜟及天
兵至獲為營署北朝又俾僧於采石磯下草庵自云少
而草衣木食後主使為獻供佯為不受乃隂鑿穴及壘
石為塔濶數圍髙迨數丈而夜量水面及王師尅池州
而浮梁遂至繫於塔穴且度南北不差毫釐師徒合圍
有小長老議其拒守對曰臣僧當遙退之於是登城大
呼而周麾兵乃小却後主喜令僧俗兵民念誦救苦觀
音菩薩滿城沸湧未幾四面矢石雨下士民傷死者衆
後主復使言之託疾不起及誅皇甫繼勲之後方疑無
騐乃鴆而殺之時城中有僧數千表乞披堅執銳出城
鬭戰後主不從曰不可毁他教法宰相湯說吏部尚書
徐鉉之徒但順非文過尸祿希㫖曾不一言諫諍坐待
王師隂伺敗亡隨作繫虜韓熈載諛佞茍容嘗上疏云
諸佛慈悲尚容悔過言多此𩔖釀成禍胎見危是幸迨
盧絳出水戰生獲禆校及甲士百人其校身狀容貌魁
岸甚武將見後主或告之曰若對官家善為詞說必免
其禍校乃抗聲彼則一國主何官家之有既見喏而不
拜後主喜而且懼因問北師中似汝輩者幾何對曰國
主若悟誠宜趣降為一城生民延命茍不如是旦夕之
中適為魚肉如吾輩者幾萬何足問之後主默然無斷
久之令出為閽人所刺乃大呼曰我恨死不得其地矣
餘甲士皆重傷後主哀之給飲食藥餌治之迨愈引見
各紿曰官家如佛慈悲好生惡殺臣等無以為報答願
踰城竊斬北師以謝生成乃夜縱之迨旦皆割馘而至
後主喜之賞賜有加於是再遣之而不復至矣後主不
知賊刵城外百姓耳獻焉故城中虚實之狀皆被測之
諸郡有斷死獄者當先奏牘既詳覆無疑乃於佛前炷
香爇燈以達旦為騐若火滅則從之如燃則貸死富商
大賈有犯法者乃賂左右竊續之而致獲宥者多矣其
為人茫昧如此不亡何俟初北朝兵將興吉州子城上
有神現頭如車輪額上有珠光爍于月軍民皆見數日
而沒今俗呼為天王樓又建康城外沿江排大樓航皆
有將軍之封忽一艘且吼如人聲聞於十數里後主乃
降杖決之又見鳬鴈自北而飛迨千羣至城側呌嘯悲
鳴遺糞於城屋及女牆上皆白而臭月餘乃止城中士
庶衣碧服染時須經宿露則愈鮮妍時謂之天水碧廬
陵曾氏將娶婦忽化為女後嫁之生子焉又有海鰌形
如大堤長數十丈至於潯陽值冬水涸不能轉掉每每
噞喁水自腦而出或云海神取其珠矣迨死人食其肉
者至多或以脅骨為橋脊骨為臼鰌者鯉之𩔖也既死
則國亡其怪䜟之多若是煜之君若臣皆顓䝉不悟其
妖
宜春王從謙嗣主第九子後主之同母弟幼而聰悟好
學有文辭年未弱冠有能詩之名嗣主嘗於苑中與宰
相奕而從謙侍側嗣主命之賦觀碁詩乃援筆立賦曰
竹林二君子盡日意沉吟相對終無語争先各有心恃
强終有失守分固無侵若算機謀處滄溟猶未深嗣主
覽之驚嘆令頒示百寮以為規誡士流争寫紙價湧於
建康及後主嗣立封為王開寶中天王詔後主入朝煜
未行乃遣從謙奉朝貢既至敷奏無失禮節太祖優恩
封之為兖王賜第宅錫賚頗厚恩極藩戚未幾侍上上
從容謂之曰卿可貽書與國主令入朝奉朕當大駕抵
宋亳而迎封之以大府所謂彼此遭逢自無失時對曰
臣兄以庸菲之才嗣守宗廟陛下垂覆載之恩許之入
朝實千載之遇必須奉詔太祖因賜酒食緡帛而罷及
從謙為書使至建康喻以上意而後主為陳喬等所制
乃不從及平建康後主繫闕太祖詰以不從從謙之㫖
拒命勞師後主懼乃偽對以不聞其命太祖怒遂降從
謙於南班既以家國喪亡爵秩貶損妃御不存默默不
自安遂臥疾不數日而卒初從謙奉使入闕質而不返
其妃每哭詣後主無以為計每聞使至必避之而已兵
未起以思慕不已而成疾卒
後主后周氏司徒宗之少女前后之妹少以姻戚往來
宫中後主見其美姿容乃納之前后疾將亟忽見后入
乃問妹妹幾時至宫來后時年幼不知嫌疑即以實對
曰既數日矣后怒遂面壁而臥至死不顧后既殂嘗入
禁中至納為后乃成禮而已將納采後主令交鵝被以
繒綵使銜書極於侈靡及親迎民庶觀者或登於屋有
墜瓦而死者其夕燕羣臣韓熈載降階為詩以諷焉而
後主不之譴自是士庶婚姻寖成風俗及後主封違命
侯后封妃太平興國三年後主殂未幾后亦卒
　
　
　
　
　
　
　
　江南野史卷三
欽定四庫全書
　江南野史卷四　　　　　　宋　龍衮　撰
　　宋齊丘
宋齊丘字子嵩世為廬陵淦陽閤皁山人父誠因巢冦之
亂與南昌人鍾傳同起於草野唐王不能制時髙騈鎮
淮南遂表傅為洪州節度使尋封南平王以誠為副使
卒於任所齊丘因是以為故里焉齊丘少孤好學為文
其體頗質樸而無師授授業貧寠遂遊學於諸郡自以
世亂乃篤志於商君長短機變權霸之術與之談者皆
屈莫能究其涯涘時先主刺昇州其親友饒洞天出守
廬陵齊丘因刺謁之與語終日延於門下旦夕相為醼
飲因訪時務未幾洞天解郡遂命載歸廣陵未至而洞
天疾病且死因遺書薦之於先主既至棲遲逆旅裹餱
罄乏因吁嘆數四其鄰娼優女魏氏聞之乃竊賂遺數
鍰由是獲備簡幅遂克投贄一見先主賓之以為國士
大獲賂遺尋而娶魏氏館而給之因說先主廣延儒素
務農訓兵黜陟臧否進用公廉修舉廢墜制御姦雄凡
數年間府廩盈積城濠完峻士卒驍勇義父徐温聞之
而往而自鎮之乃遷先主刺守潤州未幾温嫡子知訓
為朱瑾所殺齊丘乃勉先主帥兵渡江以平其亂冀衛
社稷潛立大勲代秉其政若握重兵制禦羣下可成洪
業既至遂果代之時吳主既弱政出多門君臣綱紀弛
而不振乃修復政理動據禮法務輯民庶罷其不經總
以要務寛省征賦農有定制官無虚祿輯睦公族撫存
將校優給卒伍爵賞有功刑辟中度斥捕攘冦上下咸
乂皆齊丘帷幄之謀焉又說以虚懐待士博訪藝能遂
立延賓亭招納賢豪以敦著時望復創一池中立亭宇
每與先主登臨乃屛絶人跡以議家國或至夜艾今池
亭猶存焉先主欲致之重位然為温所忌遂署為府中
從事温卒始拜右司員外郎復授諫議大夫兵部侍郎
居府中日議庶政乃使人於淮上延接北土歸義之士
大夫孫忌韓熈載等數十人皆以仁愛惠義致之推以
心腹故得人莫不樂為之用齊丘自揆以草野之人遭
逢英傑言聴謀從身居顯位儒家之榮於斯為盛遂告
歸豫章改葬既退身卜居九華山下表乞致仕吳主累
召乃數上表固辭其略曰昔髙宗之夢得說西伯之獲
非羆是皆天錫之英傑况臣非築巖之相釣渭之賢祿位
彌重才力莫稱宜居山野云云時嗣主已為大將軍先
主使齎呉主詔親往慰諭優辭敦勉彌畱旬月然後乃
起方舟並濟好狎如友既至先主喜分約父子授中書
侍郎遷僕射平章事先主位望崇重基構彌隆因謀為
禪代乃請先主移鎮金陵以基王業交結鄰好綏恱守
宰廣覃恩施撫輯逺邇吾輔元子觀其間隙以待乎時
然吳主恭默勞謙人心未殆而宫禁之内嬪御貴戚謦
欬嚏鼽之㣲齊丘莫不知之隂以聞建康議以劉穆之
輔宋主無以過之呉主忽謂左右曰孤克巳雖勤為下
所奉然為徐氏制馭名存實喪今欲求為一田舍翁將
安所歸乎遂泣數行下齊丘聞之乃還建康議遷都金
陵吳主既半渡遂引至潤州安置號丹陽宫未幾使諷
吳主禪位先主既膺禪位齊丘復請歸姓以紹唐統冀
以徳威四方遂遷左丞相司馬元勲乃就國步既安因
表罷相庶崇止足以避賢能遂除洪州節度使既至州
乃召故老親屬相與叙情舊飲宴彌厚溥霑饋遺乃改
舊里愛親坊為衣錦坊更易弊政補緝郡條庶民便
利莫不榮之迨先主疾篤詔還受顧命託以後事嗣主
立加太傅以前官相之嗣主襟量仁懦言幾玩狎恭已
無法大失統御或深居宫禁全忘宵旰齊丘毎犯顔諫
正陳以昧旦之道馭朽之危又欲捐社稷傳位於太弟
於是上疏論及先主創立之艱憂勤之重極諌不從未
幾以齊丘為潤州節度使自是左右侍從皆東宫白面
少年儒流雅士韓熈載之徒多肆排毁以先朝老臣終
不為少主所用嗣主顧盼頗見慢色齊丘知之求罷其
政但奉朝請而已年既衰暮自負勲舊不能折節降身隨
時容衆為鍾謨常夢錫江文蔚蕭儼等承非順㫖尤生
謗讟乃嘆曰鳥盡兔死則弓藏犬烹矣因表乞歸九華
舊居嗣主與左右皆以為詐激要君上乃賜號九華先
主封青陽縣公食一縣之賦至四年嗣主命齊王景達
就詔與俱還建康亦奉朝請而已至六年又出鎮洪州
九年復詔還拜太師固譲十一年復往南昌十三年周
師入淮甸詔還謀難始齊丘賜號歸九華朝廷多用文
儒以干戈為戲屢征閩建復討湘沅外乏師旅内竭帑
藏國用軍器蕩然虚匱淮甸疆境棄如土芥養老乞言
以為迂典諮議詢謀恥而不行國師暴至遂失備禦方
詔還議軍事未至以劉彦貞為都統出援夀春齊丘聞
之曰斯乃蹴踘射帖之徒焉能總衆以禦勍敵辱國喪
師必是行矣既至因表乞急詔還彦貞聞之狠愎而行
未幾果沒復以朱元又叛諸郡皆陷選將閱師稱藩割
地皆非専謀復告老謝疾乞骸骨歸南昌既而嗣主自
亡淮南神情躁撓慌悸不安常曰孤欲屣脫國務放心
雲鶴每思寄託恨未得人時陳覺李徴古等常見親宻
因順㫖而言齊丘先朝夙老諭家造國四方所知若委
之國事俾繼伊旦陛下暫輟萬機髙宴深宫俟睿體隆
寧歸政何晩又會鍾謨北使返遙稱世宗曰朕與江南
分義既定然宋齊丘不死殆難永保和好合朝順非遂
成釁隙因是貶殺覺等時齊丘不知其㫖乃具艫艦被
詔促遣歸九華既至遂絶糧七日而卒齊丘昔嘗著啟
有曰至於千懇萬端只為饑寒二字人見其死謂之自
䜟齊丘所薦進者惟能先萌未兆智䇿宏逺才堪致化
理能易俗與已合志同方者乃授拔擢凡數十人名皆
顯達貴厯朝廷豈以尋章摘句戕賊經史殘剝古人之
詞為文士者哉故齊丘之學天才縱逸穎出超羣混然
而得非耗蠧前修而為之辭至如鳳臺山亭詩延賓亭
記九華三表有古儒之風格化書五十餘篇頗幾於道
家凡建碑碣皆齊丘之文命韓熈載八分書之熈載嘗
以紙實其鼻或問其故答曰其辭穢而且臭時見謗誹
多此之𩔖齊丘嘗與先主議選宫嬪雜以珠貝羅綺使
之泛海北通契丹欲復中原而遼主耶律徳光使至厚
幣遣還迨至淮北乃使人殺之復遣沿海齎琛以為報
聘遼主不知謂北朝殺己之使因漸構隙前後如是者
數四於是徳光大怒數冦邊境及晉少主御極與之抗
禮遂入梁園遣使召江南主與之會醼嗣主謙抑辭而
不行故周世宗初征淮南詔書云結連幷冦與我為仇
勾誘契丹至今未巳皆齊丘之始謀也或云契丹母青媛
乃江南之嬪且當嗣主懦躁輕肆失言陳覺之徒謟諛
率爾詭對不能慎其樞機禍及正人亦非夙心素志同
誠恊謀復會鍾謨籧篨讒慝交亂庸君九華之墳土未
草而謨亦繼誅蕭儼以䝉瞽無文戅而愎訐江文蔚詞
賦常品學非博通常夢錫以帷箔之内糅雜不修韓熈
載淫而無行縱誕不持豈能知變識機立功定業當齊
丘秉政蒞任皆斥腐儒鯫生聲洿行穢故不大用及位
已崇峻由是哆于頰□背憎面譛羣誣黨議十舌百喙
加之齊丘性度不能洪綽襟器斗筲茍不附己莫之容
忍汪台符譏其名字潛沉深淵初鎮南昌日有故識慢
言遂致之大辟乃牓其尸曰毁辱先主謗訕今上亂臣
賊子宜棄諸市斯亦可謂管仲之器小哉初囚九華乃
命筆作老牛歌以獻為忌之者所匿今猶𫝊於人口將
死謂人曰吾昔幽囚楊氏於泰州無一聊生吾之罪也
然今一死故無所恨遂自縊而卒年已七十餘矣有一
子先世而亡
　
　
　
　
　
　
　
　
　江南野史卷四
欽定四庫全書
　江南野史卷五　　　　　　宋　龍衮　撰
　　孫忌　劉仁贍　陳誨　鍾謨　朱元
孫忌者本名晟山東齊郡人少家貧力學能屬文朱梁
主舉進士會莊宗立號河北招募河南仕人忌因亡之
署為著作郎直史館莊宗滅梁遂都於洛迨明宗嗣位
以莊宗蕃漢馬步使朱守殷出鎮汴州辟忌為判官遷
員外郎守殷猜之懼不能自安忌因說之叛明宗使安
重誨攻之城陷守殷伏誅忌乃窘迫落髪為桑門將亡
淮南時圖像索之頗急至正陽未濟追騎適至疑之乃
踞岸偽捫蝨囓蟣追者睥睨久之乃去忌方獲渡至旅
邸翹坐先主常使親信於淮頭竊覘過客見忌姿儀偉
重有異常僧乃走庭下喏之忌端然不答逆者知之乃
聞先主使人迎置門下優容禮問忌以實對遂令畜髮
冠帶後從先主渡江署節度巡官彌見親寵每至宴談
迨旦迄夕與徐玠同預禪代擢拜翰林學士知制誥文
辭亹順優婉而古尋遷中書侍郎才宏口辯詞說泛濫
嘗為宋齊丘所忌憚迨嗣主即位素所畏重累遷右僕
射平章事與馮延己俱相頗有志於重熈富庶燮育疲
民時已下湖南忌白嗣主楚國兄弟自取敗亂其民何
罪使之困瘁且解桂林益陽之師以節鉞授劉言使自
安輯冀惠有衡潭之地則二藩在吾彀中爾延己狠愎
不識大體不然其議未幾劉言果襲取長沙邊鎬棄城
而走忌鄙延己謂人曰玉巵象甌内盛狗穢雞樹鳳池
棲集梟翟遂求罷相嗣主許之未幾會周師攻淮甸劉
彦貞等全軍陷沒劉仁贍固守夀春嗣主懼遣忌與王
崇質鍾謨李徳明相次奉表稱藩請和周世宗畱忌等
使徳明反命請割淮南十四郡以江為界朝議不從殺
徳明遣齊王景達陳覺朱元等救援夀春與周人屢戰
會朱元叛軍遂遁惟仁贍堅守不下世宗怒江南失約
遂引忌責之及話江南事實忌對以兵甲尚强宋齊丘
良相也乃致忌於樓車令呼仁贍趣降忌知終無生還
之理不忍負國家恩顧至城下乃反其辭大呼曰劉仁
贍汝固守城池江南救援即至我遇强暴死在旦夕汝
可効死立忠無為降虜使我羞於泉下左右交擊其口
忌顔色自若世宗怒將殺之臨刑整衣冠望南而拜曰
臣不忘主恩謹以死謝遂斬之忌家先為明宗所誅過
淮娶嫠婦髙氏乃燕公騈之少女無子有隨婦子李紹
慶嗣主優秩以慰之追封中書令魯國公
劉仁贍者濠州刺史金之次子也少習兵法起家如小
將性淳謹器度偉重喜怒不形於色總領兵士嚴而不
殘有良將之才出典郡符剸治無滯有政績能名軍民
樂其仁信詔入為天威軍都虞候常直宿衛復出江夏
作鎮長沙之役師舟刺安撫郡邑士民服從入典禁兵
甚見親任保大十三年出鎮夀春未數月會前監軍使
奏罷冬月沿淮把淺屯戍饋糧仁贍奏以邊境備禦弛
廢乞分重兵以防不虞未報周師奄至城中將校軍吏
皆撓懼不知所措仁贍按行城壘分兵指授守據要衝
視如閒隙衆心遂定劉彦貞援軍既至將追周師仁贍
固止之曰北人姦詐恐其設伏故宜按甲養銳以俟其
隙彦貞性本佻侮不習兵術乃曰賊聞吾至必先遁走
所謂縱敵武士之恥也不追則貽患於是奮行果為所
敗自是羣下咸服其料敵各勵死力以聴任使周世宗
師衆四面攻擊仁贍支吾拒守經年不能下遂與禆將
破城南大寨斬獲數千級北人大懾又表邊鎬代已守
城自帥兵決戰冀定得表嗣主畏懦惟加撫諭不從其
表因憤恚而疾其子謀叛遂命立斬監軍使周廷構哭而
救之亦令幷誅之及周世宗以樓車載孫忌於城下趣
令仁贍納降而孫忌反其辭大呼仁贍曰汝可固守城
隍効死立忠無為降虜等語士卒聞之益勵志奮勇心
堅鐵石仁贍猿臂善射發無不中一旦世宗親臨城下
坐帷中觀戰士攻城仁贍自上城射之矢去御座數尺
輒墜左右驚愕咸諫請少避之世宗乃曰一箭射殺一
天子天下寧復有天子乎遂命左右進牀坐于墜箭之
上甫坐矢復至又逺數步而墜仁贍知之因捐弓投矢
謂左右曰斯乃天也非吾不能中之吾世受國恩兄弟
門列􁦌㦸數人然不能治危扞敵寧静邊境貽憂君父
吾且恥之今雖病猶能奮力執戈與諸君背城血戰死
於旗鼓之下乃吾之分終不以大丈夫之節屈身以事
二姓矣久之世宗駕亦起仁贍疾彌加不能視事副使
孫羽等懼不能謀遂以城降世宗嘉其忠果使舁至親
自慰諭授以節鎮之任仁贍不起以手指口而卒時日
隂曀天雨黄沙士卒聞之人人莫不銜泣而哭之曰上
天不仁而使吾父死也何用生為自剄者數十人初仁
贍厯嵗久周師攻之不克世宗城淮北為壽州迨仁
贍死乃以故城為夀春縣君子曰以周世宗之神武雄
斷當矢石而不懼厯觀古帝王之達者一人而已況太
祖太宗躬總元戎而蕞爾彦貞可禦諸乎仁贍死未逾
月而淮上兵起其能得士卒之心故樂為之用命若非
良將又焉致之
陳誨者建陽人生而期月足勁能履父母異之小字阿
鐵為人勇敢足膂力長而任俠仕至郡禆將軍中壯之
呼為陳鐵諸軍圍建州誨每出戰前鋒懼之難與為敵
及城陷為王建封之衆所獲將釋縛斬之自踴出於羣
衆執者不能制追之不及乃奔查文徽軍中文徽素已
知其驍壯遂以為小將俾領其舊部招集亡叛復與潘
承佑薦於嗣主以為劒州刺史及征福州李義誨為前
鋒大破之獲其将馬先進遂遷建州節度使委鎮邊境
復有吏幹兼治農戰軍民化服及周師入淮甸誨遣長
子徳誠引卒數千赴難於夀春諸將戰多不利喪失師
徒惟徳誠出入堅敵未嘗少挫鋒銳班師之日獨賞其
軍旌之為百勝授以和州刺史徳誠自少好學才兼文
武有能詩名後累刺池䖍為郡有政績故誨之爵位累
至同平章事在鎮數年多薦儒耆甄升將校時議多之
因疾求罷後主召至建康疾篤親臨其第視問慰勞即
日而卒其諸弟輩一皆官至顯位焉
鍾謨會稽人徙居建安博學善為文章嗣主愛之遷自
末品寵任異常轉至吏部侍郎謨為人謟諛佞媚反覆
難信復多妬忌及奉使使周為周世宗所善使歸諭㫖
乃擅自益加諸潤色常以籧篨為陳覺所排少與李徳
明親友頗怒覺等樹黨攻之固求北使覆騐覺言嚴續
之事往來數四嗣主不能揣悟事理獨任偏辭貶殺覺
等釁加元老自謨始之也時議以嗣主使鍾謨覆實而
殺覺若使覺覆騐必殺鍾謨也及遷禮部侍郎知當事
主者之在多換其彀權勢巍峻尅剝侵官百司之務多
出於已李徳明之死唐鎬輔其謀至是鎬懼不自安會
信州刺史張巒入衛謨素與善毎詣謨第輒屛左右而
語或至夜分鎬知其隂構之謀及太子冀卒子幼從嘉
乃冀同母弟當立謨與第七子紀公從善同使北朝尤
胥優狎頗相稱譽因白嗣主言從嘉志徳俱涼非社稷
之寄盛稱從善器度崇偉真神人之主嗣主由是積怒
不已逐於饒州尋殺之謨始殺陳覺迨唐鎬除謨罪亦
見誅不亦宜乎
朱元者蒲津人在本府節度使李守貞為從事周太祖
輔少主將禆代守貞不從太祖帥師圍之急乃使元洎
李平奉表來乞師嗣主以潤州節度使李金全為北面
行營招討使與劉彦貞查文徽魏岑等將兵救之聞其
城陷而守貞自焚乃班師因是署以文資與平累遷至
尚書郎及周伐淮南諸郡守將皆遁時元帥衆萬餘克
平舒州會元帥齊王景達與監軍陳覺有隙疑其將叛
遂宻表請遣元詣濠州議事元聞命恐為覺所害將叛
其禆將時厚卿不從元殺之至紫金山將戰遂以所部
降於世宗於是諸軍大潰景達陳覺亦奔還嗣主怒議
斬元妻子元妻乃查文徽之女文徽屢表雪之誠欵懇切嗣
主署其表曰只斬朱元妻不殺查家女文徽乃無詞世
宗以所叛之衆别作一營以元為蔡州刺史
　
　江南野史卷五
欽定四庫全書
　江南野史卷六　　　　　　宋　龍衮　撰
　　彭昌　尹琳　彭玗　陳貺　沈彬
彭昌者其先隴西人世習儒學為鄉里所推初唐相牛
僧孺其祖逺仕交廣罷秩還至郴衡間為山賊所摽掠
惟僧孺母子獲存遂亡入江南止於廬陵禾川焉迨長
為母所訓遂習先業縣之北有山名絮芋源下有古臺
古老傳為聰明臺其下有湧水曰聰明泉古今學者多
此成業僧孺乃舎其上而肄業焉逮十數年博有文學
㑹母死遂𦵏於縣之西南才徳鄉大學里既隨計入長
安遂以文投吏部韓退之與皇甫湜大為知遇使候其
出乃徃署門以譽之凡自拾遺補闕而下迨百人皆刺
謁焉由是聲華蔚然擢上第不數年累秩相輔時昌四
世居於僧孺母墓之側應諸科舉至京僧孺聞而引與
見問其墳陵彭氏㓜而不能知黙不能對及歸為修其
塋㑹僧孺罷相出鎮襄陽未幾暴薨故其墳未曾得封
至今本縣圖經具載聰明泉側有牛相讀書堂餘址尚
存其墓所左右前後峯巒絶秀宛如侍衞曲澗流波迂
廻而旋繞頗為人所欽慕而昌之子若孫者或農或儒
世不絶人焉
尹琳者其先世名濯者為晉平南將軍廣州刺史封鄱
陽侯濯死𦵏於廬陵永新縣積慶鄉今墳猶在也而諸
尹僅數百家皆其子孫也唐開元中尹氏一女姿容頗
麗性識敏慧不由保母而盡歌唱之妙因重陽與羣女
戯登南山之文峯而同輩命之歌乃顰眉緩頰怡然一
曲聲逗數十里故俗耆舊云尹氏之歌聞於長安時刺
史因行部至邑聞而問之左右或對以尹氏之女乃使
召之見其容質娉婷年方及笄因表進入宫封為唱歌
供奉日受恩寵喉音妙絶為天下第一於時海内樂人
及王公貴戚至共以邑名呼為尹永新僉曰自秦青娥
而後一人而已後改元大會燕於含光殿盡許長安百
姓及戎狄之長入大内觀之時燕樂方酣百戲煩劇而
羣音喧囂無由遏禦聖情煩撓左右計無所出高力士
因推永新出纔歌一聲羣噪皆黙於是皇襟洞豁至夕
而終今存始歌之處後人號為玉女峯為立廟祠四時
祭祀或雨暘愆期禱之能應及唐末有任翰林大學士
者改其才徳鄉為大學里今尹氏子孫琳亦其後焉
彭玗者籍為廬陵人少好學通經傳唐梁之際天下阻
兵遂以門籍率郡胥有大志常怏怏不樂於吏事毎日
肆坦不從職務時曹皆鄙之一旦吏酋李氏因私命儕
屬燕飲而玗不之召自徃赴之見十數輩已㑹乆之李
不具饌玗知其忌遂去偽遺其㡌於席行數里乃復徃
見其宴笑飲㗖玗乃含笑取㡌而去嘆曰大丈夫當取
富貴食列鼎爼何必狎此鼠輩而聚飲啜乎其婦聞之
謂曰以箱奩之資易酒饌以致報何歎恨之為玗遂從
之乃召李氏主客皆至酒酣謂客曰玗不調不能從事
於諸君請自此决退耕於農矣既歸鄉里有山名王嶺
遂破家鬻産冶鐵為兵宰牛練楮為甲胄與兄弟倡召
義師以自衛鄉黨為名得勇力無賴五百餘人玗乃建
立偏禆與約號令聞於郡縣守宰不能禁未幾㑹羣盗
數千攻剽撫州雖鍾傳都督江西八郡不能制禦時南
城人危全諷兄弟亦起義師結連玗併力攻之斬其賊
帥賊衆奔潰傳聞其勇敢不獲制之遂表全諷為撫州
刺史玗為吉州刺史玗歸本郡乃廣城池務農訓兵禁
約賭博時有數卒竊為之者玗乃斬之於市以令衆庶
玗欲報李使人誘之博於其家李未之知遂圍之盡誅
其妻孥數十口其偏禆將校袁大蟲等數十輩因私言
曰使君今已位重吾等皆力成其功而諸將並無分禄
之地玗潛聞之因雪寒伏甲士於幕下夜㑹諸將宴樂
酒酣因盡殺之及楊行宻據有江淮而鍾傳死南昌已
歸順玗强項不從慮勢孤弱使通好潭州楚穆王馬氏
為援因與危全諷及信州危仔昌䖍州盧覽子等數州
聚兵下攻方進取江州行宻已遣大將周本征之玗等
逆戰於象牙潭為本所敗退走乃使兄弟立寨於新淦
二十里風岡拒之時寨中得玉笥山道士劉守真能驅
遣神鬼每吳兵掠寨劉則噀水調角風雨雷電倐忽而
起吳不能進攻相持數年一旦劉道死遂戰不利棄寨
而還玗夙將既先誅戮無以禦敵乃抛郡退保禾川遂
連馬氏因盡掠百姓户口幾千餘家入郴衡馬氏以玗
為郴州刺史兄弟皆蒞縣邑迨十年而玗死因鄉酋龍
寶光裂裳為旗夜呼内外曰欲有返江南者請從此行
凡得數百户迨千餘人以歸其副使發兵數百遮之寶
光乃帥丁壯列大斧長刀臨水拒之相與戰退追兵而
還至今王嶺風岡寨址存焉及馬氏歸順江南餘民皆
至惟玗之子孫恥而不返初玗既入湖南行宻使掘其
墳墓而墓上但見大蛇長二丈許目未開遂殺之玗亦
死
處士陳貺者閩中人少孤貧好學遊廬山刻苦進修詩
書蓄數千卷有詩名聞於四方慵於取仕隱於山麓嵗
時伏臘慶弔人事都不暫徃時輩多師事之有季父為
桑門每賴其給有詩數百首務强骨鯁超出常態頗有
閬仙之致膾炙人口其咏景陽臺懷古有云景陽六朝
地運極自依依一㑹皆同是到頭誰論非酒濃沈逺慮
花好失前機見此尤宜戒正當家國肥嗣主聞之以幣
帛徵之乃幞巾絛帶布裘鹿鞟引見宴語因授以官貺
苦辭不受嗣主見其言語樸野翔集疏逺不却其志因
錫以粟帛放還舊居又十餘年而卒時及七十矣貺年
五十方娶有慶之者曰處士新郎燕爾安乎貺答曰呵
呵僕少處山谷莫預世事不知衣裾之下有此珍美乃
更咍及就徵或問處士細君置之何所對曰暫寄師叔
寺中或曰婦人年少為徳不一何不防閑答曰鎻之矣
或曰其如水火何貺曰鑰匙亦付之矣其淳質如此名
士過其故居多著詠焉
沈彬者筠陽高安人少好學讀書有能詩之譽屬唐末
亂離隨計不捷南遊湖湘隱居雲陽山十年許與浮屠
輩虛中齊已以詩名亙相吹嘘為流輩所慕尋歸鄉里
訪名山洞府與學神仙慕喬松虛無之道徃來多之玊
笥閤皁二山入遊息焉先主移鎮金陵旁羅隱逸名儒
老宿命郡縣起之彬赴辟命彬知其欲取楊氏因獻觀
畫山水圖詩有云須知手筆安排定不怕山河整頓難
先主夙聞其名覽之而喜遂授秘書郎入賛世子未幾
以老乞骸骨歸乃授吏曹郎致仕年將八十修養不怠
嗣主至南昌彬乃撐舟徃見嗣主以疇昔師授令免拜
跪嗣主顧問對曰老臣自處山野不知老之將至世事
不與因山妻謂老臣曰汝主人郎君今為天子何不徃
拜兾免飢寒以畢殘齡老臣不覺歡忭忘老嗣主聞之
甚加哀憫問其子息對曰臣垂老有子今尚幼遂署秘
書省正字厚賜粟帛鹽貨放還尋卒彬生平虛懷好道
積有年嵗觀其出處未見功效然彬近居阜上有一大
樹可數拱未殂前嘗指之謂家人曰吾死可𦵏於是處
既葬穴其處乃古塜耳觀其間儼然且絶朽腐之物復
見一石燈臺上設一漆盌壙頭獲一銅牌上鐫篆文云
佳城今已開雖開不葬埋漆燈猶未爇畱待沈彬來由
是墳之其次子廷瑞亦為道士性嗜酒酷於風雅嘗遊守
宰之門皆貴之呼為沈道者然坦率不由刺候每直造
堦署而坐如是者數數矣㑹宰治獄煩劇廷瑞輒醉至
因忌而戲之曰沈道者何日道成時廷瑞乃應聲奪筆
就案而書曰何須問我道成時紫府清都自有期手握
藥苗人不識體含仙骨俗爭知云云宰乃慚謝常衣褐
單氅稍覆其體雖至窮冬凝沍風雪凜冽不加纊帛而
姿容如故或者憐而遺之衣服亦多轉施貧寒或佯為
遺忘而已後卒於玉笥山死之日有人見乗舟江上而
去後視其墳䧟裂尺餘矣
　
　
　
　
　江南野史卷六
欽定四庫全書
　江南野史卷七　　　　　　宋　龍衮　撰
　　陳省躬　周彬　孫魴　鄧洵美　李家明
潁川陳省躬者南昌人(或作/南安)少負詞學與徐鉉兄弟友
善先主輔政射策入仕累官至廬陵永新令在任明察
治理吏不敢欺敏於判剖部民交訟不下吏議面訊其
由窮省情愫立分當否不勞案騐兩造甘愜其訟自弭
復恃其才幹徃徃判還郡符時郴衡之盗入境暴掠民
有防戍健卒扞禦者多為其所殺省躬遂給府緡市棺
殯𦵏郡守下符讓其專輒令認其愆尤省躬怒遂判符
後云開官庫使官緡買棺木葬官軍何過之有緘而
遣之郡守覽而不能屈部有教人者引及知見郡吏贄
符命之其人竄逐遂恐廹其婦婦懼乃自縊省躬械繫
郡吏仍致辭於上曰一夫抱恨六月降霜一婦深寃三
年大旱本為教人却致殺人請加明罰由是抵罪然有
過誤陷於刑者理之可憫嘗哀而出之其佐有蕭某者
執法不囘捐牒不署蹈禮不迨而與令爭令欲毆之大
罵曰臭下輩簿對曰啞义手者即是下輩行拳却是上
輩令慚謝時太守武士也聞之怒其佻慢乃使召之既
至下吏按騐省躬乃寫籀文答之吏稱不辨省躬背曰
何不使倅拭瞎讀之吏示倅亦不辨於是遣還省躬謂
人曰今朝廷識字者惟僕與徐家兄弟耳餘奚足筭哉
初南越王劉隱之子跨據交廣絶朝貢之禮李太保使
諷後主俾以檄書諭以禍福朝議以省躬才辯遂任
為价既逾嶺至韶廣後主使水道而進既登舟遂以重
幕羃之舟中之人畧可相視逾數日又重幕圍之使登
岸屣歩纔十許里至館中供帳頗異常物其主使勞慰
燕飲累日忽舁饋贐之物并報函復圍而遣之至水濱
登前所幕舟日夕惟聞牽駕之聲然不知其㳂泝七八
日復至韶而還死於舟中者幾數人省躬在治産一子
逾月將名之問㕔吏蕭徳之曰汝育幾子對曰有男五
人省躬遂命子小名為蕭六省躬為人雖醜忌疾邪惡
然利於貨賂邑豪龍氏誘殺郴衡歸明人户迨百口取
其貨并婦女事露後主遣尚書郎張佖就案之私使詢
於省躬騐其謬實龍氏竊知之饋白金殆百千省躬受
而偽諾之乃報佖曰彼固殺之矣故時以是不多其為
人入中朝而位終不顯逹者良由此𩔖也故參政彭年
者乃其子蕭六也彭年於大中祥符初與内翰晁公今
相王君四人同知貢舉省榜將出入奏試卷天下舉人
壅衢而觀其出省諸公皆蹙額其容獨彭年揚鞭肆目
有驕矜賈衒之色及榜出其甥不在選中遂怒入其第
㑹彭年未來於几上得黄勅乃題其背云彭年頭腦太
冬烘眼似朱砂鬢似蓬紕謬幸叨三字内荒唐仍預四
人中放他權勢欺明主落却親情賣至公千百孤寒齊
灑淚斯言無路入堯聰彭年一見怒不獲已遂抱勅入
奏真宗見而悅之因釋其罪彭年好勢附寵嘗與丁相
樹黨不頋已因人釋褐復更例塲體式妄立法制考覆
程試結怨士人後雖數月而卒時人謂之耕田手而非鼎
鼐之器也
周彬世為廬陵禾川人少不治産業服膺儒學刻苦進
修俾晝作夜其婦嘗讓之曰汝徒自如是卒有益乎汝
家兄弟皆能力稼穡營作豐益囊箱汝之不調而無思
悔畢向如何答曰卿嘗與吾市油數金是亦力稼營已
而已但嵗晚必得力後聞先主鎮金陵乃囊文而徃未
幾㑹禪代歸姓制度草創無取士之科將有事於圜丘
募四方英秀各為祝史之文彬之所著特加選用遂署
諸衛廵官嗣主與太弟景逹貽書交辟置之門下賜賚
頗厚得遷省拜以所賜繒帛金幣陳列於庭謂婦曰吾
昔與卿同營已者今一旦成矣比諸伯叔何者為勝耶
尚能讓於吾乎妻答曰斯男子之事非婦人女子所能
知時邑人有侮慢之言彬數歎曰昔魯人俚孔子謂之
東家丘者果然入金陵待選授大理司考滿以母憂歸
葬謁本郡令直造其㕔署令詰之曰公雖朝省直寮其
如桑梓之禮何彬怒因誓之曰吾不歸令於此有如白
日及復建康數月如前官歸宰本邑令慙謝而去鄉里
相慶榮其晝錦然為政㢘平恩仇不録將解任邑中耆
艾緇黄輩數百人詣郡上疏乞留遂連任七考有相訟
者以理和解之而無適莫既而復選嗣主錫以銀章茜
綬以本官居職持法平直不阿權要朝廷憚之累遷尚
書郎出授武昌節度掌書記守江夏令未幾而卒
孫魴世為南昌人家貧好學及長㑹唐末䘮亂都官郎
鄭谷亦避亂歸宜春魴徃師之頗得其誘掖後有能詩
之名向與沈彬及桑門齊已虛中之徒為唱和儔侣屬
吳王行宻據有江淮遂歸射策授州郡從事與沈彬嘗
遊於李建勲為詩社彬為人口辯毎好較人詩句時魴
有夜坐句美於時輩建勲因試之先匿魴於齋中候彬
至乃問魴之為詩何如彬答曰人言魴非有國風雅頌
之體實得田舎翁火爐頭之作何足稱哉魴聞之大怒
突然而出乃讓彬曰君何誹謗之甚而比之田舎翁言
無乃太過乎彬答曰子夜坐句云劃多灰漸冷坐乆席
成痕此非田舎翁爐上作而何闔座大笑善彬能近取
譬也及題金山寺詩云萬古波心寺金山名目新天多
剰得月地少不生塵過櫓妨僧定驚濤浴佛身誰言張
處士題後更無人有集僅百篇皆此𩔖先主受禪累遷
正郎後卒
鄧洵美世為湖郴郡人少有敏才長而工詩長於賦頌
天祐中與連人孟賓于共為亷使李侍郎所薦入洛陽
與故李司昉同年擢進士第以天下喪亂諸道割據遂
還鄉里為潭州節度使馬氏所辟署職郡縣心常怏怏
不愜僅十年間昉奉使湖南求訪洵美既見情好歡洽
不替曩昔且惜其才富位卑滯於侯國昉既行因請齎
致京師馬氏餞之為鴆而卒洵美晚娶無子有三女貧
瘁流落風塵澧陵人盧氏聞洵美名憐而購之歸以其
女妻於儒家先是太常寺丞陳度有薛孤延鬭雷賦頗
為時彦所推尚而洵美集中亦有此作前後語句皆同
惟首末小異未識誰氏之述也
李家明世為廬州西昌人嗣主時為樂部頭有學解滑
稽善諷諫為時所推從嗣主遊後苑登於臺觀盛望鍾
山雨曰其勢即至矣家明對曰雨雖來必不敢入城嗣
主怪而問之家明曰懼陛下重稅嗣主曰不因卿言朕
幾不之知遂令𣙜務降半而征之及見牛晚卧樹隂嗣
主曰牛且熱矣家明曰臣不調敢上絶句曰曾遭寗戚
鞭敲角又被田單火燎身閒背夕陽嚼枯草近來問喘
更無人時左右宰臣皆慚免冠謝宋齊丘晚得一子輒
死齊丘哭之慟逾月自親王宰寮勉之不止家明謂主
曰臣能止之矣大王當復厚賜主許諾家明遂作一大
紙鳶上書云欲興唐祚革强吳盡是先生設計謨一个
孩兒拚不得讓皇百口合如何乗風鼔之至齊丘之第
遂絶其縷使之墜下齊丘見之慚感而止家明大獲所
賞緡帛後嗣主於苑中命百寮臨池而釣諸臣皆屢引
其鱗惟嗣主無所獲家明見其猶豫乃曰臣昧死敢上
芻蕘曰玉甃金鈎興正濃碧池春暖水溶溶凡鱗不敢
吞香餌知道君王合釣龍嗣主嘉之喜極歡燕而散及
嗣主加王弟景逹等官而恩未即加於臣下因賜燕享
家明乃入末作二翁婦而出列坐令其新婦每進一飲
一食皆輒拜獻而禮頗煩劇翁婦怒而責之曰新婦自
家官自家何用煩拜耶嗣主聞之曰孤為一方之主而
恩不覃於外孤之過也家明之言不亦宜乎因厚賜之
而加百官焉先是建州王延政與閩州兄延羲有隙遂
各稱帝嗣主遣將平之俘延政及百官入建康尋封王
遂命王公宰寮之屬燕其第時遣家明率樂部徃延政
嗇於賄賂家明怒其寡而譏之曰賤工無伎大王優賜
不敢奉命然告大王敢乞一物延政曰吾家所有惟汝
所命家明曰大王平天冠今且無用家明敢取之延政
黙然慚恨而罷自是怏怏發疾而卒時家明母死欲歸
𦵏會嗣主聽政之暇坐於便殿秉筆於琬琰上閒書草
字家明因詐曰臣每竊學人署字與之不疑嗣主曰卿
能學孤為乎家明曰臣雖愚魯願效神蹤嗣主乃於麻
紙上大押字命試學焉家明得之輒於草字上書云宣
州上供庫支錢二百緡付家明安厝母親嗣主見之大
笑因而賜焉從嗣主幸南都時既已劃江舟檝多從南
岸至趙屯因輟樂停歌北望皖公山謂家明曰好青山
數峯不知何名耶家明應聲對曰龍舟輕颭錦㠶風正
値宸遊望逺空囬首皖公山色翠影斜不到夀杯中嗣
主因慙俛首而過及後主嗣位家明老而無寵焉
　
　
　
　
　
　
　
　
　江南野史卷七
欽定四庫全書
　江南野史卷八　　　　　　宋　龍衮　撰
　　江夢孫　陳陶　史虛白　孟賓于　孟貫
　　江為
江夢孫字聿修九江湓城人祖禰不仕以儒道自高夢
孫少𫝊先業頗藴經義旁貫諸書籍籍聲譽逺近崇仰
諸生弟子不逺數郡而至者百人春誦夏絃以時開講
鼔篋函丈庠序常盈先主輔政欲廣賢良之業聞其學
術遂以幣帛聘之數四不得已乃起既至為芸閣郎甚
被親禮委之薦進時為得人迨數年忽自陳曰僕少長
白屋頗知民間利病邑宰之政可以存革深弊願効一
縣庶竭愚鄙先主不許曰令長之職徒勞之甚與臺閣
之資清要不同夢孫曰茍獲所請無憚勤匱先主見其
懇廹求且不已遂授近畿天長令既至縣吏告不寢大
㕔妖怪所憑前令居之不夕而死請止便室以避其㐫
夢孫不從謂曰茍如是我自當之遂居焉既夜半果聞
呼嘯而至漸逼近則掀投床几復扣門户且召令出夢
孫卧聞答之曰諾乃整朝服秉燭出户爇爐奠爵而祝
曰不知何人輒敢召令令為民長必有正㕔以御羣吏
汝或為神必當受民祭祀理合聰明正直與百姓為福
何乃非禮與王者之宰争居其地驚撓正人况吾以忠
事主以信示人所為不二寜畏於汝汝若不悛其過乃
更為厲則日月星辰昭晰於天吾當具奏請行誅戮雖
汝後悔不亦晚乎由是閴然其怪遂絶於是召鄉里高
年存問疾苦蠲其非征任其便利有害於政者必表罷
之見官槽有馬因問之左右對曰昔部民競之窮按道
理各有所據前令未能區别遂繫於官且二年矣夢孫
曰今固亦爾吾聞管仲之馬識道王恢之馬知其故第
遂命縱二馬於郊外任其所如隨之以覘焉其馬乆縻
棧皁得解羈束遂奔逸數十里果入一主之家其訟遂
息先主聞之彌加優奬未幾稱疾而罷先主曰夢孫果
賤宰邑之卑不能乆居乃命代還邑之老幼遮道乞留
殆十數里至都一見即辭歸鄉里先主固留不止既還
家門生弟子復至乃率身耕稼躬事繼母旦則冠帶入
問温凊親饋飲饌退更常服力操耒耜耘耨暮歸則易
衣侍膳畢然後就庠序集門生弟子説釋經義一如徃
時有生徒請之曰吾聞三百篇經聖人所刪定致逺而
泥然其間何謂兄弟䦧于牆如是則聖人使人䦧於内
而後禦止於外也夢孫徐應之曰大哉子之問乎此疑
為閴字似乎非䦧當時竹簡訛闕傳之者悞亦猶春秋
書閏月者之義也又拱而立曰夢孫昧學不敢輕議其
㫖諸生宜自取其長焉其為人敦上謙下有如是者時
號為搢紳先生一門百口敦睦如一子孫學業各授一
經孝禮兼持江左稱之為最卒年八十有五葬之日自
逺方至者幾千人而服縗絰徒跣者百許嗣主聞之美
其才茂徳逸故贈國子司業優賜𦵏物其後門人弟子
仕途强半通顯者初夢孫解職而歸有羣盗謂有資鏹
遂掠其家夢孫聞其至巾帶迎候使烹犬豕為設飲食
於盆盎中疑其懼鴆不食乃對之先飲匕甌更㗖數臠
然後與之食畢遂罄所有寒燠衣襦襴袍器皿之𩔖盡
致之既行見一鼎葢尚在夢孫曰彼若遺此乃為不具
之器遂遣與之羣盗皆驚歎曰吾輩小人實輕凟君子
是夜還置其所剽之物於門外而去夢孫啟户見之一
無所失焉
陳陶者世為嶺表劍浦人㓜業儒素長好遊學善解天
文頗長於雅頌自負台鉉之器不為干託既至南昌謀
徃建康聞宋齊丘秉政凡所進擢才彦名非顯逹自計
與齊丘鑿枘終不克納必為所屈乃幡然築室居西山
以吟咏自資㑹齊丘出鎮南昌有蒲鞍之覬乃自詠曰
中原莫道無麟鳯自是皇家結網踈陶少與水曹任畹
相善又寓之詩云好向明時薦遺逸莫教千古弔靈均
嗣主知而未及辟之會彗孛且見陶乃歎曰國家其幾
亡乎遂失淮甸嗣主南幸以兾茍免迨至落星灣諸將欲
徃問而陶所居不與俗接惟嗜鮓一㗖或至千臠遂使
衣商賈之服齎鮓徃見既至陶即時而出乃問官家龍
舟將抵何處對曰已逹落星矣因問陶曰星可避耶對
曰星落不遷何俟嗣主躁急不俟反命已至南都既數
日詰旦忽殿庭見殘獐一脚視之乃獸食之餘詢宿衛
莫知攸底遂徃詢於陶陶曰昨夜乃狼星所直故爾嗣
主歎曰真鴻儒矣將召見㑹嗣主殂後主即位知其運
祚衰替遂絶搢紳之望以修飬燒煉還丹為事有詩云
乾坤見了文章懶龍虎成來印綬踈又云磻溪老叟無
人用閒列查棃校六韜又曰近來世上無徐庶誰向桑
麻識卧龍陶所遁西山先産藥物僅數十種開寶中嘗
見一叟角髪被褐與一老嫗舁藥入城鬻之獲資則市
鮓就爐二人對飲且㗖旁若無人既醉且舞乃歌曰藍
采禾塵世紛紛事更多爭如賣藥沽酒飲歸去深崖拍
手歌時人見其縱逸姿貎非常每飲酒食鮓疑為陶之
夫婦焉竟不知其所終或云得仙矣
史虛白者山東人世習儒業長而富於文與昌黎韓熙
載友善唐晉之間中原多事遂相與渡淮㑹先主輔政
偕詣建康聞宋齊丘總相府事虛白乃放言謂人曰彼
可代而相矣齊丘聞而俚之然欲窮其伎乃命寮屬宴
之以倡樂賦之以牋翰使女奴玩肆多方擾之虛白
談笑獻酬筆不停綴口手應接曾未暫滯衆不能屈乃
延入與語政治多引伊吕湯武之説齊丘之志在霸術
以為虛白迂畧機務乃引見先主説之曰今君據有江
淮摘山煮海人庶豐阜京洛之地君家先業今且亂離
人思舊徳君茍復之易若屈指先主雖喜其説然以初
基方輯睦隣境未暇他顧與韓熙載並署州郡從事聊
以羈縻俟更大用而虛白意頗不平耻其前言之失因
襃博衣冠縱檝南遊至廬山與佛老之徒躭玩泉石以
詩酒自娱不干世務乆之嗣主即位韓熙載薦之詔至
金陵命登便殿宴飲與之計事虚白曰臣草野之人漁
釣而已邦國大計不敢預知因醉溺於階側嗣主曰眞
處士也遂賜田五百畆遣還迨十年嗣主幸南昌既至
星子渚復使召至問曰處士隱居必有所得乎對曰近
得漁父一聨乃命誦之虛白曰風雨掲却屋全家醉不
知嗣主聞之為之變色賜粟帛遣還未幾而卒有二子
次舉進士長早喪孫温咸平中擢登進士第
孟賔于湖湘連上人少修儒業早失其父事母以孝聞
長好篇詠有能詩名天祐末工部侍郎李若虛亷察於
湘沅賔于以詩數百篇自命為金鼇集獻之大為稱譽
因採擇集中有可舉者十數聨記之於書使賔于馳詣
洛陽獻諸朝廷皆為數之其譽藹然至明年春與故李
司昉同年擢進士第尋屬喪亂遂歸寜親數嵗天策府
馬氏辟為零陵從事及江南攻下湘湖賔于隨馬氏歸
朝嗣主授以豐城簿尋遷淦陽令因黷貨以贓罪當死
㑹昉遷翰林學士聞其縲絏以詩寄賔于云㓜攜書劍
别湘潭金榜標名第十三昔日聲名喧洛下近年詩價
滿江南長為邑吏情終屈縱處曹郎志未甘莫學馮唐
便休去明君晚事未為慙後主見詩貸之復其官未幾
求致仕隱於玉笥山自號羣玉峯叟與道家者流遊處
迨朞年後主以水部員外郎起之金陵䧟賔于遂歸老
連上時吉守祕閣郎馬致恭送以詩其斷章云今日還
家莫惆悵不同初上渡頭船既而歸未幾卒年八十餘
矣賔于嗜賂出宰縣邑未嘗一處無贓汚徒有詩名人
以是少之初賔于入江南生子名曰歸唐少亦能詩就廬
山國學遂得瀑布詩云練色有窮處寒聲無盡時鄰房
儒生亦得此聯遂互誦其句助教不能理因送江州各
以全篇意勢定之而歸唐較勝大為時賢所仰遂廕授
秘書省正字出為吉州民掾歸于京師累遷大理丞後
以罪貶袁州司戸卒
孟貫世居嶺表為建陽人少好學出遊廬山與江洎大
諫楊徽之同學友善故徽之詩集中多與貫為者顯徳
中周世宗征淮南幸廣陵貫潜渡江以所業詩一集於
駕前獻之世宗覽其卷首貽樓隱洞譚先生詩至不伐
有巢樹多移無主花乃宣貫曰朕以元戎問罪伐叛弔
民非懼强凌弱何有巢無主之有然獻朕則可若他人
卿應不免矣遂釋褐授官後不知其所終焉
江為者宋世淹之後先祖仕於建陽因家焉世習儒業
少遊廬山白鹿洞師事處士陳貺酷於詩句二十餘年
有風雅清麗之度時已誦之時金陵初擬唐風場屋懸
進士科以羅英造為遂入求應然獨能於篇什詞賦策
論一辭不措屢為有司黜為因是怏怏不能自已乃還
鄉里與同黨數十家結連欲叛入錢塘㑹其同謀上告
郡縣按捕得其逆狀盡誅之將死猶能吟詩以貽行刄
者初嗣主南幸落星灣遂遊白鹿國庠見壁上題一聨
云吟登蕭寺旃檀閣醉倚王家玳瑁筵乃顧左右曰吟
此詩者大是貴族矣於是為之集時輩慕重因此驕縱
謂可俯拾青紫矣
　
　
　江南野史卷八
欽定四庫全書
　江南野史卷九　　　　　　宋　龍衮　撰
　　汪召符　胡元龜　張翊　劉洞　林仁肇
汪召符者歙郡人少好學博貫經籍善為文章不逐浮
末有王佐雜霸之才見唐末天下苦於兵戰遂居鄉里
執耒耜力於田穡先主輔政移鎮金陵遂詣上書陳民
間利害之説有九患書上為宋齊丘所沮每議論私詆
訾召符謂雖有其言必無其行先主猶豫未之果信齊
丘始字超囘召符貽書詰之曰聞足下齊先聖以立名
超亞聖而稱字齊丘慚而改之為子嵩後使人誘召符
乘舟痛飲推沈於石城下先主聞而吁歎良乆頗憾焉
洎昇元年中更定民田諸般物産高下各為三等私額
民獲均輸令為田定制及使民入米請鹽罷其科徵别
籍簿征商旅貨鬻則収否則聽徃舟無力勝郡縣奚胥
降而有限以致民生數十年小康者賴由召符之言也
胡元龜世為廬陵人居永新有俊才嘗候本邑宰宰見
其風貎瓌傑而禮趨生獷欲窮其學藝因以屏上新畫
戲珠龍乃謂元龜曰子試詠之元龜執筆造次而成因
諷宰受賂曰翻身騰白浪探爪攫眀珠宰為設飲饌盡
歡而罷後有人為宰發之宰怒使人追捕欲苦之元龜
亡入金陵會吏曹徐郎之賔舘焉未幾郎為子娶親迎
之夕畢命寮属設牋管徐有同舎郎在座問曰今夕詩
相為誰答曰有螺江胡造士焉郎大咍以題試之元龜
受毫裂牋不刻而成郎覽之頷之而已元龜以㢠廻文詩
嘲之郎辭以賦題又連飛數章譏切皆以廻文體郎一
辭不措佯醉而去由是衆慕之徐薦於宋齊丘遂射策
入官授文房院副使迨數年歸家省親天威軍都虞候
張巒征桂林班師囘與元龜有故過訪其第親拜其母
留數日飲餞而别入授撫州臨川令頗著政績時齊王
景逹出鎮是邦而元龜朔望起居頗有慢色又嘗凌辱
王府公僕嗣主知之將代之有訟其婦者元龜目之乃
曲道而離之自娶而與其金訟主去詣金陵發之按窮
其事免官徙廣陵數年㑹赦求叙理不報遂著叛呈怨
詞三十首皆傳誦時俗國家聞而鴆之死之日方迨强
仕矣
張翊其先京兆人世綿官緒唐末受任畨禺屬劉隱將
據交廣棄官北還至潭衡間馬氏據有潭澧遂挈家亡
入江南至廬陵禾川見廬陵沃壤乃探貨囊以易産畋
而居焉及翊兄弟長力先業能屬文入廣陵先主輔政
以射策中第授武騎尉先主移鎮金陵隨渡江見知於
宋齊丘署府中從事嗣主代立例受慶恩求以寜親授
䖍州觀察判官西昌令假道還里人榮之在任多著政
績然性褊躁恃才靡有寛恕每狎侮同寮凌暴左右致
被鴆而卒昔徃禾山有大舜二妃廟碑及邑中紫陽觀
新興佛閣碑誌皆翊所撰其文婉麗今猶存焉弟惟彬
幼以通誦二經中童子科迨成人授蘄州黄梅尉周世
宗下淮南起為武昌崇陽簿復入選授廬陵令既代未
行而金陵䧟疾作而卒
劉洞世居建陽少遊學入廬山師事陳貺學詩精究其
術貺卒而洞猶居二十年長於五言後主立以詩百篇
因左右獻之後主素聞其名喜而覽之其首篇為石城
懷古云石城古岸頭一望思悠悠幾許六朝事不禁江
水流後主掩卷為之改容遂不復讀其餘者洞羈旅二
年俟召對不報遂南還廬陵與同門夏寶松相善為唱
和儔侣然洞之詩格清而意古語新而理粹嘗自謂得
閬仙之遺態但恨不與同時言詩也或曰先生道既如
是仍為善於寶松乎答曰吾為汩汩揚波而已為䖍州
節度使陳徳誠知重時金陵將危乃為七言詩大榜路
傍云千里長江皆渡馬十年養士得何人又云翻憶潘
卿章奏内隂隂日暮好霑巾葢潘佑表有云家國隂隂
如日將暮也開寶中卒吉陽山其遺集行於世
林仁肇世為建陽人仕為郡禆將兄仁翰為福州王延
羲内兒謂之南廊承㫖先是福州連重遇殺延羲立朱
文進為主以拒建州王延政時仁翰殺重遇與文進以
城降仁肇少勇毅膂力絶人與陳鐵齊名身長六尺餘
姿貎壯偉在建州立戰功建州䧟歸金陵嗣主見而竒
之署為將周師攻淮甸仁肇出援夀春與劉仁贍相應
攻襲大寨斬俘甚衆及復濠州水柵累有戰功授淮南
營屯應援使周師於正陽具浮橋而渡仁肇帥勇敢之
士載芻藁乗風濳至將燒絶橋道為返風所拒火不及
發合戰敗退惟仁肇單騎而殿後周人駙馬都尉張永
徳猿臂善射發無不斃人皆神之自岸見仁肇而射之
親乃喝曰這漢中口矣仁肇格却之永徳曰不知何良
將也未易可圖及割地以前官鎮潤州頗有功能善撫
養士卒復鎮武昌迨世宗朝李重進據揚州不順宋太
祖征平之既而淮南無屯戍諸郡所守不過千人仁肇
宻疏曰今宋朝前年征蜀今取交廣徃還數千里師必
困罷請假以兵數萬北渡直抵夀春分據正陽因其思
舊之民累年之粟取復淮甸勢如轉丸縱彼求救亦一
二矣臣當據淮對壘而禦之復請臣起兵之日聞於北
朝言臣據兵竊叛茍亊成功濟國家受利如其不利則
請族滅臣家以明陛下之不二後主懼其無功徒勞師
旅乃不從開寶中以仁肇為南都留守尹南昌宋太祖
欲平江南患仁肇勇略私於仁肇左右竊取其存神俟
江南朝貢至以示其使曰汝以斯圖何似對曰此神似
本國林仁肇因曰仁肇且將至矣又使㣲指其空舘曰
斯仁肇之第也後主聞之不察其權詐遽使鴆殺之不
二年王師乃渡仁肇少有風疾其息氣頗穢時謂之肺
掩不正及遇鴆而家人怪其不臭俄卒
　
　
　
　
　
　
　江南野史卷九
欽定四庫全書
　江南野史卷十　　　　　　宋　龍衮　撰
　　盧絳　朱令贇　申屠令堅　劉茂忠
盧絳字晉卿世為南昌人其父唐末仕南平王鍾傳署
舘驛廵官有子七人絳乃其仲子也少好學書理無不
研精頗通大義不治産業每縱俠與博徒游初西京作
坊副使尹承諤少於後主世獻利便歸吉州興軍廻務
以資國用路過南昌絳能書計辟為本務吏暇則從博
徒奕角觝輩飲食無何貧困乃欺竊官緡罪當棄市承
諤且發絳懼易儒服逃於淦陽土豪陳氏家尋會赦獲
免旦夕與陳氏諸子乃雜録六韜之屬陳知其識度狀
貎非儒家者流乃謂絳曰吾竊知子頗有謀畧今國家
方急賢豪非子窮委之時也遂厚資贐以遣之絳不獲
已而行至豐城為曩昔交遊無賴相率飲博數日之間
囊裹皆罄遂無聊入南昌兄及母弟皆嗤鄙不録因自
慙憤聞盧山有白鹿洞書院遂詣國學與諸葛濤
蒯鼇等善不聽講讀惟以屠沽販鬻為事同舎諸生中
有篋笥少豐而吝者則强取之弱者侮之及下山尋師
有嗇於賔道者乃隂持禁物誣之俾出緡帛洞中流輩
號為三害及朱弼新除國子助教欲疏理其罪絳遂亡
入金陵既至塊然旅邸素無知舊裂裳既匱遂薄遊京
口徃來壁澗寒雪薪炭若桂少有膂力乃踊折簷桷而
燒時有守囷吏見而壯之延歸既乆遭嵗饑吏無以給
因俾絳夜躍囷簷自氣樓間入竊官粟數十又一夕徃
入見長人先立囷中絳於是奮摶而束之乃為一柱冷
若氷鐵頃之失所據乃懼而出遂中痁疾逾月既乏資
給疲瘵且極忽夢一白衣婦人頗姿態謂之曰子之疾
當食蔗即愈詰朝見鬻蔗者絳揣囊中半晌乏一鏹惟
有唐韻一册遂指易之其人曰吾輩乃小販鬻將出安
用哀君欲之志切遂貽數挺絳喜而食之至旦疾捐但
資用窘廹嘗黙黙不自持迨數夕又夢前白衣婦人謂
絳曰妾乃玉眞也太尉富貴時可徃詣都城妾有一詩
一緡以助行旅十年之後於孟家陂上自當會見言畢
乃歌其詩曰清風良月夜深時箕帚盧郎恨尚遲他日
孟家陂上約再來相見是佳期言訖而去絳驚覺因思
其語呼已為太尉乃惘然又不測孟家陂在何所展轉
反側忽於卧旁果獲其緡由是自負襟懐豁然入金陵
畫策詣後主上疏陳京口至壁澗數處要衝之地宜立
栅屯戍廣設備禦并條利害數十事絳素有口辨敏㨗
候數日不報復為書詣光政陳喬見之與語數日遂大
竒之因表署為本院承㫖使督百卒於任所陳利便經
營制度頗見幹績尋就轉㳂江諸屯兵馬監押兼廵檢
於是召募亡頼少年便於舟檝狎習水道者得馬雄王
川軍張三十四等數十人立為偏禆將校俾督卒伍號
令日嚴操練水戰金鼓使知前却示以旌旗指麾行列
部分次序進退遅速有法轉運如飛時有一艘應命稍
稽遂斬其長復試之可使蹈巨浪累於海門遮獲越人
船舫百餘艘鹽數萬石獻之後主賞其功遂封爵柱國
及王師渡江尅池州急召還授凌波軍都虞候城外沿
江都部署王師累攻秦淮口水栅絳率舟師徃援之前
後興都統軍皇甫繼勲與鄭彦華忌絳功出已上説後
主遣之出援丹陽絳因率大部舟百艘列之為八字陣
而行曹彬等識所部開圍出之既至京口舎舟登岸與
之三戰越人三北其圍乃解乃以為潤州節度使守大
部自絳出建康水陸之攻愈急後主數詔遣還為左右
所沮未幾宣州叛乃授絳節度使討之遂平其城金陵
䧟諸城皆下惟絳等不順謀割據嶺表使建州刺史陳
徳誠等徃諭之過歙州龔慎儀閉門不納絳怒曰慎儀
乃吾故人何故見拒使馬雄攻之城䧟慎儀朝服而出
為雄所殺既而絳弟奔宋太宗詔㫖委諭罷兵入朝絳
遂聚將校議之王川軍之徒皆厲聲拒命不從絳欲殺
弟而行弟乃私謂之曰兄今不順詔命乃獨善一身其
如老母并一族三百口何絳猶豫會先鋒曹翰使賫鐵
劵至絳乃與馬雄張三十四等數十人脱身夜亡餘衆
亦潰曹翰使衛送京師既見上問絳曰卿何不早歸朝
廷勞朕詔命對曰臣受李煜厚恩只知事李煜未知事
陛下上曰李煜已臣妾於朕卿於草野何俟曰臣聞李
煜歸命未受王爵臣故不敢歸上聞其言頗近忠赤乃
宥之授冀州團練使既數日入授(闕/)　　　命曹翰亦
入馬雄方俟恩於外時龔慎儀猶(闕/)　　　　等以手
版擊之遂闌入殿門穎猶稱臣(闕/)　　　　　　殺上
上怒方詰絳等曹翰先鋒被宣歙二郡(闕/)　　　　賂
之因入奏曰盧絳乃一姦賊陛下存之為國家日後之
患矣况冀州乃邉境之郡而使有重權不可上命皆斬
之絳呼曰陛下以鐵劵詔臣恕之以死今以㣲罪一旦
見殺千古而下且彰陛下之無信上曰朕為龔慎儀殺
賊而已何負於卿既出乃呼延賛當視行斬將至梁門
絳遂四顧見擁一白衣婦人來宛同昔日夢中所見因
歎曰玉真爾何至於此乎賛問其故絳乃白向時所夢
將斬之絳曰萬乗帝王斬一偽署節度使可無氊褥乎
賛使馳奏上遂賜之絳復問孟家陂持刃者曰斯場是
矣因屈指迨今果十年歎曰昔日之夢今果騐矣死復
何恨玉眞姓耿氏其夫死與前婦之子通當極法與絳
同場斬焉絳孫器有文學今登進士第矣
朱令贇不知其先何許人乃大將朱業之從子幼隨業
征討初署為小校趫捷善射鷹目軍中號為朱深眼後
以軍功累遷為神衛軍都虞候開寶中林仁肇鎮南昌
數年卒遂以令贇領其部王師攻金陵令贇於潯陽湖
口縛大筏萬艘載粮併軍器數十萬戰艘上具爐炭將
斷采石磯浮橋以援金陵既成或説之可乗盛夏江流
泛溢時風便其勢迅急可以成之令贇不從至冬遂率
水陸數萬進行數日至虎蹲州與王師遇令贇不曉兵
機將戰獨乗大航高數十重危簷與親信數千人共載
上建大將旗旛指麾而進王師見之聚舟併兵而攻之
令贇勢蹙遂將火油機以禦之屬北風急迴熖迸星倐
忽自焚燎及大筏於是水陸諸軍不戰自潰令贇力窮
投火而死
申屠令堅山東人自少無頼好博膂力絶人晋漢間甞
為盜犯法州郡械繫入京將至遂賂守曰吾今見獲不
死則為一健卒君等皆吾州鄉之人吾與君等别可飲
數甌以為永訣時守者皆醉因夜亡歸會賊帥咸師朗
等掠淮北衆至千餘人令堅因徃與官軍轉戰殺傷頗
衆羣賊勇之後從咸師朗出援夀春與林仁肇應援劉
仁贍同破城南大寨及復濠州大栅時勇冠軍中左右
奮擊前無勁敵因是録功授神衛軍都虞候後主立益
見親任常居侍從開寳五年除吉州刺史委以邉務既
至緝理軍事完治城地鎮遏邉鄙頗有節制及建康陷
後主委諭至命以順命令堅私約袁州刺史劉茂忠反
殺監軍侍其稹割據不降未發而卒令堅未死於二年
之間夜不安寢或瞑目夢與人鬭戰徃徃踴而叫呼所
畜歌妓十數人常分為二至昏而代自夕迨旦令聲樂
歌舞宴飲以獲假寐而已及死之夕若中風狂於室内
如與人搏撃踰時而絶矣
劉茂忠其先彭城人後世徙居廬陵安城因家焉氏族
實繁江南自嗣主委政之後法令彌弛兩地之民互相
侵掠不能禁止茂忠自少畧通書史不事産業以豪縱
自居結納亡頼剽掠鄉里頗為民害為郡邑所捕屢抵
大罪會赦貸死與其徒黨各被械繫於金陵籍為官卒
時上江羣盜趙晟蕭榮彭先登數郡聚其徒至百數深
濳巖穴出恣暴惡郡邑患之官健不習險阻収捕屢年
不獲茂忠乃上言乞就擒以自贖因許之遂亡入晟黨
為先倡掠得財帛多推分與之又得術士孤虛壬遯星
禽占候風角之書遂伏而習之皆騐衆愈信之因熟徃
還與捕吏為内應討平之時廬陵鷓鴣洞有盜呉先者
招集亡命剽掠四出郡不能制茂忠用計掩擊殆盡遂
斬先持其首詣郡奏授吉州兵馬監押錫賚優厚遣還
與郡守繕理城隍戎事整肅復詔入授袁州萍鄉制置
使委以扞湘潭之境既至撫輯士庶條明法令精練步
騎若指諸掌王師初圍金陵茂忠撫巡界上因與兵縱
獵無何逐獸出界而潭人拒之茂忠怒乘勢掠至澧陵
而還時潭衡巡撫使祖洎怒其犯境欲襲取之會冬至
日意茂忠必醼會乃率步騎及白面潭民數千而至縁
邉營栅皆遁望樓烽烟驟起報騎亦至茂忠乃會郡吏
議衆洶洶不能謀惟茂忠顔色自若因命酒既數行報
騎又至衆請行茂忠笑謂之曰今日將旰如出師於主
將不利遂使間道徃設伏兵焚絶橋梁然後躬擐甲胄
去寨十里許與潭師遇遂合戰迨晡勝負未决茂忠乃
舎騎持大矟深入敵陣所向無前因乘勝急擊衆大奔
潰而退遇伏兵橋道既絶赴氷溺死殆盡遂執其副使
以軍禮相見後主嘉茂忠功績遷袁州刺史其餘軍佐
僚屬進職有差尋以金陵不守後主為虜時吉州刺史
申屠令堅結之以抗令堅死茂忠遂降舟次淮口修謁
自稱逺州刺史時主嵗者為朱供奉見乃擲刺于地大
罵曰亡國之俘何刺史為令具牓帖賛見將上階㕔署
吏復叱之令闋衣執仗庭叅既至京師上曰江南被䧟
國已亡矣爾何相持之深茂忠對曰臣受李氏國恩惟
忠勇是奮雖陛下親征臣亦當殞身不顧太祖見其誠
慤待之頗厚乃授登州刺史之任既至未幾㑹前主嵗
朱供奉抵罪貶為郡將公見其來亦不之憾令就職日
兩衙俾立墀下供奉逾月慚死在郡亷幹頗有政理迨
太宗即位枉賭博事露左遷分司西京未幾會赦復資
任闕昔茂忠微時其常所持􁘇將有事戰鬭必於宿而
鳴即至殺戮乃與潭戰親操奮擊前無堅敵左右中者
皆洞胸脇迨百餘輩其膊亦因是負創傷時遇隂霾即
加痛楚至是疾作臂不能舉病數日卒追封某官茂忠
本名武後改徹以犯漢武諱因改焉在江南日雖軍戎
繁劇處置無滯然延接下士不憚儒術皆揖讓周眄詢
訪時務無不盡禮門館常盈或時飲宴武僚相侔處袁
日郡君生一女居金陵城陷為兵人所掠在師中茂忠
使女人入諸營部托鬻衣而竊求之遂表聞取還既至
皆喜因暑夕與庭下墩坐茂忠據拐忽見一人自外躍
劍刺之茂忠以拐自扞連舉數四拐迨絶刃不能中會
左右執之送軍巡司按訊斬之乃昔掠女兵人也初潭
師興其間有貪佞好勇者皆先授祖梁署以萍鄉令簿
之秩及敗溺不還至今孤幼猶哭且怨茂忠焉
　
　
　
　
　
　
　
　
　
　
　江南野史卷十
