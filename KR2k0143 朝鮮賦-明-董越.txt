#+TITLE: 朝鮮賦-明-董越
#+DATE: 2016-06-11 12:22:15
#+SOURCE: github.com/kanripo/KR2k0143 master 69f9676b                
欽定四庫全書　　　　　史部十一
　朝鮮賦　　　　　　　　地理類十(外紀之屬/)
　　提要
　　　　(臣/)等謹案朝鮮賦一卷明董越撰越字尚矩
　　　　寧都人成化己丑進士官至南京工部尚書
　　　　諡文僖孝宗即位越以右春坊右庻子兼翰
　　　　林院侍講同刑科給事中王敞使朝鮮因述
　　　　所見聞以作此賦又用謝靈運山居賦例自
　　　　為之註所言與明史朝鮮傳皆合知其信而
　　　　有徴非鑿空也考越自正月出使五月還朝
　　　　留其地者僅一月有餘而凡其土地之沿革
　　　　風俗之變易以及山川亭館人物畜産無不
　　　　詳録自序所謂得於傳聞周覽與彼國所具
　　　　風俗帖者恐不能如是之周匝其亦奉使之
　　　　始預訪圖經還朝以後更徴典籍叅以耳目
　　　　所及成是製乎越有文僖集四十二卷今未
　　　　見其本又别有使東日録一卷亦其往返所
　　　　作詩文然不及此賦之典核别本孤行此一
　　　　卷固已足矣乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
朝鮮賦原序
𢎞治元年春先生圭峰董公以右庶子兼翰林侍講奉
詔使朝鮮國秋八月歸復使命首尾留國中者不旬日
於是宣布王命延見其君臣之暇詢事察言將無遺善
餘若往來在道有得於周爰諮訪者尤多於是遂罄其
所得參諸平日所聞據實敷陳為使朝鮮賦一通萬有
千言其所以獻納於上前者率皆此意而士大夫傳誦
其成編莫不嘉歎以為鑿鑿乎可信而郁郁乎有文也
傳曰賦者敷陳其事而直言之先生文體有焉而叔孫
穆子所稱使職如諏謀度詢必咨于周者備見言表是
雖古昔聖王雅歌所陳不過是矣初先生之出祖也鵬嘗
竊附贈言有模冩山河誦太平之句葢深冀先生必有
以大鳴國家之盛比先生還朝而鵬守制未獲與聞述
作兹幸得覩是賦於邑司訓王君本仁所捧讀數四揄
揚莫既本仁故與予同年吳大尹徳純為夀梓以傳屬
引其端此正門牆效勤時也遂不敢以僣陋辭𢎞治三
年十二月八日泰和歐陽鵬序
欽定四庫全書
　朝鮮賦
　　　　　　　　　　　　　眀　董越　撰
　賦者敷陳其事而直言之也予使朝鮮經行其地者
　浹月有竒凡山川風俗人情物態日有得於周覽諮
　詢者遇夜輒以片楮記之納諸巾笥然得此遺彼者
　尚多竣事道途息肩公署者凡七日(以東八站兼程/之苦且欲為従)
　(者澣衣/故爾)乃獲參訂於同事黄門王君漢英所紀凡無
　闗使事者悉去之猶未能底於簡約意葢主於直言
　敷事誠不自覺其辭之繁且蕪也賦曰
睠彼東國朝家外藩西限鴨江東接桑暾天池殆其南
户靺鞨為其北門(其國東南皆際海西北為/建州正北為毛鄰海西)八道星分
京畿獨尊翼以忠清慶尚黄海江原義取永安意在固
垣平安地稍瘠薄全羅物最富繁(京畿忠清慶尚黄海/江原永安平安全羅)
(皆道名平安即古弁韓地慶尚/即古辰韓地全羅即古馬韓地)其袤也道里二千延則
加倍(其國東西二千里南/北四千里誌書云)視古也國封三四今則獨存
(新羅百濟躭羅/今皆為所有)葢惟不蹈前人之覆轍所以獨䝉昭代
之深恩也詔許建邦自為聲教(本朝洪武二年髙麗國/王王顓表賀即位詔許)
(自為聲教賜/以龜紐金印)曰詩曰書視庠視校士窮則辟蠧雕蟲宦達
則摶鵬變豹(其國奉朝廷正朔鄉試以子午夘/酉年㑹試殿試亦辰戌丑未年)農勤稼
穡技習工巧官多倣古俸則給田刑不以宫盜乃荷校
(間宦皆非宫刑惟取幼時傷疾者為之所以甚少惟/盜賊則不輕貸此事以詢諸三四通事所言皆合)貿
遷一以粟布隨居積以為贏用使盡禁金銀雖錙銖而
亦較(民間不許儲分文金銀以積粟布之多者為富/室其貿遷交易一以此其國貪官少者亦以此)田
賦以結代畆牛耕四日者乃輸四斗之租(盡一牛之力/耕四日之地)
(為一/結)士養以類定員身寄二齋者皆食二時之稍(成均/館常)
(養五百人每三嵗以明經取者謂之生員以詩賦取者/謂之進士又自南中東西四學升者謂之升學四學避)
(北不敢名尊朝廷也生員進士居上齋升學居下齋生/員進士須殿試中者乃謂之式年乃入官否則仍養於)
(成均館式年每三/嵗止取三十二人)官非三品綺繡不得文身(小官皆服/紬布不服)
(紵絲其布之深青色者亦/不常服燕㑹時乃用之)民受一㕓禾麻則皆穿窖(其/藏)
(亦如/遼人)其最可道者國有八十之老則男女皆錫燕以覃
其恩(每嵗季秋王燕八十之老人/於殿妃燕八十婦人於宫)子有三年之喪雖奴
僕亦許行以成其孝(國俗喪必三年且尚廬墓奴僕例/許行百日之喪有願行三年者亦)
(聴/)王都設歸厚之署儲棺槨以濟乎貧窮(其國棺槨多/用松然自一)
(路觀之中材者似少/故王都設署便之)鄉飲嚴揚觶之文秩豆籩以戒其
喧閙(文與華同惟改朝/廷二字為國家)㛰媾謹乎媒妁子出再醮者雖
多學亦不得齒於士流(俗恥再嫁所生及失行婦女/之子皆不得入士流登仕版)門
第最重簮纓世列兩班者或匪彛則皆不為之禮貌(以/先)
(世嘗兼文武官者謂之兩班兩班子弟止許/讀書不習技藝或所行不善則國人皆非之)至若家不
許蔵博具(棊局雙陸之類民/間子弟皆不許習)祭則皆立家廟大夫乃祭
三代士庶則止祖考此皆自箕子而流其風韻而亦視
中國為之則傚也(已上皆見館伴使吏曺/判書許琮具到風俗帖)凡為城郭皆
枕髙山間出岡麓亦視彎環大者則聳飛飛之雉堞小
者亦雄屹屹之豹闗葢自義順而歴宣川(義順館名在/義州鴨綠江)
(東岸江即中外界限/宣川郡名在義州東)其間雖有龍虎(山名龍川/郡鎮山)熊骨(山/名)
(鐡山郡/鎮山)之㠝岏惟郭山更凌乎霄漢(郭山郡名其城在/山巔志書名凌漢)
(城/)又自新安(館名在定/州前有樓)而渡大定(江名在博川郡即古/朱蒙南奔至此魚鼈)
(成橋處又/節博川江)其山雖有天馬(山名定/州鎮山)鳯頭之㠍嶪(鳯頭即/嘉山郡)
(鎮山自鴨綠東行惟嘉山嶺最髙其巓/有曰曉星曰望海皆為使節所經之處)而安州又倚乎
潺湲(安州城下瞰薩水上有百祥樓即隋師伐髙/麗時敗績處又名清川江城内有安興館)郡肅
川而邑順安勢皆不於原野樓肅寜(肅寜館/前有樓)而館安定
(館名屬/順安縣)地乃稍就寛閒惟彼西京地最夷曠隨勢命名是
曰平壤爰自有國已髙築臨水之維城曽㡬何時又近
移北山之疊嶂也(平壤城最古箕子初封時已有之至/髙句馱又病其不據險復就北增築)
(一城東瞰大同江北接錦繡山箕子後傳至漢有名/凖者為燕人衛滿所逐徙都馬韓之地今無後焉)自
餘諸州壤多燥赤間有黄壤亦雜沙石惟此近郭土則黏
埴形存畎澮溝塗(舊城内箕子所畫井田形制/尚有存者如直路之類是也)樹宜禾
麻菽麥厥草乃廡厥木乃喬(至此乃有髙/栁如中國者)葉有鳴蜩草
有秀葽錦繡峯逺接龍山之兀兀(龍山土名九龍山一/名魯陽山在錦繡山)
(北二十里山頂/有九十九池)浮碧樓下瞰浿水之滔滔(大同江即/古之浿水)麒
麐尚餘乎石窟(麒麐石在浮碧樓下世傳東明王乗麒麐/馬入此窟従地中出朝天石上昇今馬)
(跡尚/存)駝羊半棄於山腰(舊時石馬銅/駝皆在荆棘)殿餘故址松偃危
橋慨往事之莫留如見晛之聿消自王氏王此至瑶昏
迷始權知國事於李氏而名髙麗統此者易三四姓及
旦得國乃請復舊號於朝鮮也(本朝洪武二十五年髙/麗國王王瑤昏迷多殺)
(失衆心國人乃共推門下侍郎李世桂權知國事遣其國/知宻直司事趙胖来請命後成桂更名旦且以易國號)
(上請上曰東土之號惟朝鮮最美且最久詔改曰/朝鮮既得命遂遷都今漢城府以此為留都云)臨津
濟渡(臨津江名/屬長端府)坡州爰止遙瞻漢城髙騰佳氣乃經碧
蹄(館/名)乃躡𢎞濟(樓/名)是為玉京屹立東鄙奠以三角之嵯
峩(三角山即玉京之鎮山勢最髙王宫在/其山腰山巔睥睨望之㠍嶪如鋸齒)䕃以萬松之
蒼翠北聯千仞勢豈止壓千軍西望一闗路止可容一
騎(自𢎞濟東行不半里天造一闗北接/三角南接南山中通一騎險莫加焉)山開郭外矯然
翔鳯之覽輝(東望諸山/勢皆環拱)沙積松根皜乎積雪之初霽(自/三)
(角至南山色皆白/而㣲頳望之如雪)慕華館設於坤麓崇禮門正乎離位
(慕華館去城八里中為殿前為門凡詔/至王則出迎道左崇禮其國南門也)一以憩周爰之
皇華一以迓㑹同之文軌詔至也王則衮冕郊迎臣則
簮裙鵠侍巷陌盡為耄倪所擁塞樓臺盡為文繡所衣
被(街巷人家皆如頒/降禮制設彩掛畫)樂聲也若緩以嘽虡設也亦華以
麗沈檀噴曉日之烟霧桃李艷東風之羅綺駢闐動車
馬之音㬅衍出魚龍之戲(以下皆言陳/百戲迎詔)鼇戴山擁蓬瀛
海日(光化門外東西列鼇山二/座髙與門等極其工巧)猿抱子飲巫山峡水(人/兩)
(肩立一/童子舞)飜筋斗不數相國之熊嘶長風何有鹽車之驥
沿百索輕若凌波仙子躡獨趫驚見跳梁山鬼飾獅象
盡蒙解剥之馬皮舞鵷鸞更簇參差之雉尾葢自黄海
西京兩見其陳率舞而皆不若此之善且美也(平壤黄/州皆設)
(鼇山棚陳百戲迎/詔而惟玉京為勝)太平有館(在崇禮門内中為殿前為/重門後有樓東西有廊廡)
(所以待/天使者)鐘鼔有樓(在城内四達/之衝甚髙大)仡化國中言言道周以
燕以息以遨以逰卧榻則環以八面幃屏(國俗少掛畫/凡公館四壁)
(皆列以幃屛上畫山水竹石/或草書髙二三尺卧榻亦然)疎簾則加以半捲香鈎雞
鳴則候問安之使(每日早王遣其國一/宰相一承㫖問安)騎出則鳴夾道
之騶有緝御以給使令有楮墨以供倡酬葢敬主必及
乎使而為禮不得不優也宫室之制與華亦同其塗皆
丹(國無銀硃以丹/代之桐油亦無)其覆皆􁏞(門廡便殿皆用􁏞瓦/如華公署所覆者)門三
重則殺杯螺之焜燿(前門曰光化二門曰𢎞禮三/門曰勤政止用金釘及環)殿居
中乃有琉璃之青葱(惟正殿曰勤政者用/綠琉璃餘皆不用)堂戺嚴七級
之等差(級皆麄麻石甃勢/甚陡上以席覆之)綺疏凖八窻之玲瓏(殿東西/壁皆設)
(腰隔子拜詔時皆/以鈎懸掛之也)或限隔以髙山則别構乎離宫(勤政/仁政)
(一殿皆各為門以入/以為山所限隔故也)大抵皆不擇乎平壙以為基而惟
視氣勢以為雄也詔至殿庭王則傴僂世子陪臣左右
夾輔展軒縣於階墀列障幕於庭宇(殿前及墀内皆設/白布幕以色尚白)
(故/也)仗齊一於干鹵樂作止於柷圉齊三聲於虎拜嵩呼
率兩班於鳯儀獸舞雖音聲之不可通而禮儀亦在所
取(禮一凖於華加三上香三叩/頭山呼時則侍衛皆拱手應)闕庭既撤賜物亦予乃
叙東西乃分賓主(宣詔畢引禮引天使降自中階東至/幕次俟王易服乃引天使由中階東)
(陞殿引王由中階西陞殿天使居東西向王居/西東向再拜序坐王之位對副使稍下半席)方交拜
以成禮遂假譯以傳語謂藩垣實小國之所宜而渙汗
辱洪恩之覃溥罄涓埃而莫報雖隕越其何補惟日歌天
保之周詩兾遙祝日升之皇祜載詠隰桑之喜見載誦
春秋之禮序謂列國皆先乎王人矧清光日近乎當宁
也邪(勤政殿序坐既歠人參湯一盞畢王起身向前顧/譯者張有誠李承㫖傳言云小國之臣尊事朝廷)
(禮當而蒙勅書奨予如此洪恩難報予二人乃答云朝/廷以東國素秉忠敬故恩典視他國不同又舉手加額)
(連稱難報語畢送予二人出𢎞禮門乗轎乃退予二人/歸至太平館諸陪臣以次見畢王随来設燕候於館門)
(外立東向不入執事者報予二人出迎乃揖讓入至庭/交揖序坐舉酒獻酬將卒爵乃頷二譯者使言曰詩經)
(有云隰桑有阿其葉有那既見君子其樂如何我得見/二位大人心中懽喜不盡予二人亦稱其賢且叙謝其)
(途次燕接之厚將即席復與之禮讓乃云春秋之禮王/人雖㣲列于諸侯之上矧二位大人是何等地位皆天)
(子近臣今日逺臨小邦豈敢不讓又㣲笑謂二譯者曰/汝不曉近臣謂何乃是皇帝跟前行走的予二人亦笑)
(答譯者云素聞王讀書好禮今得/見果然又拱手連稱惶恐惶恐)門廡殿庭皆蹈以席賓
主座分則加以襲彼章數則虬並偃而戢鱗此織文則
鳯雙飛而展翼(三席執事恒卷以/随交拜時各設之)食器也間用金銀銅
瓷品物也率多海陸珍竒主獻賓一以華禮賓酢主亦
用燕儀羅蜜餌數至五重絜盤堆大可尺圍每器皆範
銀銅為闌干而綴以綠珠之絡索其上皆翦羅綺為花
葉而舞以綵鳯之䙰褷(其列五重皆不用果實以蜜和/麵為方員餅餌油煎之頓挫周)
(遭玲瓏疊累髙大至尺許衛以白銀或白銅八角闌干/綴以緑珠之網其上翦緑羅為四花葉又翦紅羅為四)
(花瓣每瓣周遭以白銅小釘綴之如華之珍珠花様其/頂上乃以銅線纒五綵絲為飛鳯孔雀或飛仙鶱其尾)
(展其翅首皆俯而向/賓至送折爼則除之)豆籩取美觀瞻則以前大後小為
序陳列取宜向背則以外髙内低為差(其桉一字横/列每桉皆然)間
肴羞以糝食(亦能為華之米/糕蓼花之類)雜醯醢以醬臡酒則醖釀
以秔(不用/􁉷米)雖従事之出青州者殆未能與之優劣色香
溢斚而督郵之出平原者逺則不敢望其藩籬(酒味絶/類山東)
(之秋露白/色香亦同)桉排一字中覆以綃(一字横列之桉惟中一紙/桉以紅綃覆之上加油)
(于上/布器)左右翼三皆陳餼牢近坐一筵俟即席王乃自舉
(初即席見所設坐椅離桉三尺餘莫曉所以及/見王自舉一桉而來乃知其自欲申敬故然)充盤諸
餼遇當割臣必親操(餼有牛羊豕鵞四品皆熟之最後/一桉乃寘大饅頭一盤上以銀為)
(葢葢之一大臣操刀入割牲畢剖其大饅/頭之皮皆貯小饅頭如胡桃大殊可口)示特殺則牲
皆獻心取肥甘則腸三實膋(羊背肉之上貫羊腸/三中實以炙及諸果)續獻
則先同姓封君(其同姓之賢者皆封君總謂之王臣其/羣臣有武功者亦封君文職有功者封)
(亦/然)次乃以及政府六曺(獻時王必出席獻/者升降王皆随之)湯一進必以
五椀為數(王不自進惟此/禮與華不同)器累疊不以盈尺為髙(其食/桉甚)
(小燔炙之進既/多則累而疊之)几桉不容則徹於蹈藉之席(肴羞與湯/再進則無)
(容處以几桉上者徹置席/間之地此則其國俗然也)腥膻既飫乃進以澗沚之毛
従官皆鵠侍於中外(執事者進/出皆叩頭)閽譯則俯伏於周遭(閽/者)
(皆為烏紗帽黑角帶俯㐲捧王坐椅之周通事承㫖則/左右俯伏魚伺傳言予予二人坐後通事亦俯伏但無)
(閽/者)葢三燕太平也禮皆同而文不殺一燕仁政也誠益
至而力益勞(太平館初燕為下馬燕再燕為正燕三燕/為上馬燕仁政殿之燕則名私燕也初疑)
(此禮似未當欲與議更張及至乃知太平慕華二館其/制皆殿専為奉迎天詔而設無事時王則不造及觀其)
(每来設燕必先於館門外小/殿俟候乃入乃知不必更張)比予竣事東歸遄車言邁
王則先出慕華列燕以待語益丁寜而不厭禮益勤渠
而匪懈荷脩爵之無算辱善言之至再至誦軻書之重内
謬許子黨為皆能及引老氏之贈言自慊其才之不逮
意葢將贈予以詩句惜不為予黨所解也(是日王以予/二人屢卻其)
(饋乃假譯者道意云自我祖宗来凡天使逺臨皆有㣲/物将意今看二位大人如此我惶恐再不敢言矣但我)
(聞得古人云仁者贈人以言不仁者乃贈人以金我既/不能為言徒以㣲物褻凟心中甚惶恐我又曽記得孟)
(子有云古之人脩其天爵而人爵従之二位大人真脩/天爵者此回必蒙殊恩此便是我贈言予二人亦以荷)
(王愛我以徳答之予飲未釂乃頷譯者請盡此一杯明/日盖有天淵之隔矣譯者乃誤以天淵為天逺予二人)
(解其語音而為之申説王乃笑乃送出門又出酒勸復/有逺别千里之言譯者又誤傳逺别為永訣盖張有善)
(華語而少讀書李承㫖讀書而不熟華語每觀其傳言/至汗發而猶未達殊可笑是夜宿碧蹄館聞許吏曹談)
(王喜作詩/始悟其意)乃若山川道里浹月所經風物人情五日所
得雖不具知六頗記憶成均國學負山枕涯前後殿堂
左右庭階(聖殿在前明倫堂/在後四學分東西)官有大小司成徒有上下
寄齋(生員進士居者曰上齋升學居者曰下齋生員即/三嵗以明經取者進士即以詩賦取者升學即民)
(間俊秀也又/謂之寄齋)西京所不能儗開城所不能偕則在乎祭
不像設以凟亂徒有進造為朋儕也畿内之景漢江為
勝樓髙礙雲水碧浮鏡渡有楊花物亦繁盛萃八道之
運餉為一國之襟領最髙亭俯瞰長千百濟國接聨舊
境予嘗為之放舟倚馬為一日之逰彼亦自慶其樂事
賞心出百年之幸也達巷通衢正直無曲截然簷阿巋
然華屋百家則出髙牆以隔風火每室皆穿北牖以避
炎燠葢其外皆分授於官而貧富不得異制其内乃獲
曰已而結搆惟其所欲也(其通衢兩邊皆官廊覆以􁏞/瓦分授居民其外莫辨其孰)
(為貧富至内其室/屋乃有不同者)官府之署制亦不殊皆有堂寢皆飭
廉隅樓翼欄楯梁冒侏儒館傳壁間盡塗以水墨不工
之畫户牖合處皆冩以混沌初分之圖此則未必盡然
予但據所見而直書也貧壁編篠索綯以完其上則覆
以茅茨其空則塞以泥丸(其壁取荆榛之類直竪而不/編以草繩約之繩約處如網)
(罟之目每一目以一泥丸塞之王都小/巷如此若塗間所見者則全用泥塗)有荆棘反出簷
端者有棟宇僅如囷盤者此比鳯皇雖不足千仞之舉
而視鷦鷯亦可托一枝之安也富則陶瓦皆􁏞而廡序
之翼東西者棟反聳出於南北塗塈皆土而堂寢之位
前後者脊反低下於中間(堂寢皆一間廡/序乃反三間)門則皆循東
序之棟設梯以升必矩步乃可達於堂寢(其門雖皆南/向然不自中)
(開皆就東廡之棟南向以開以基/多髙故須梯升其面東西者亦然)地則皆畏下濕之沾
鋪板以隔若趺坐則皆藉以茅菅(俗皆席地而坐人設/一四方蒲團以布帛)
(為一大枕中塞以草為坐者所依凭官府則以滿花坐/為蒲團其制亦方以綵色紵絲蒙草枕行則人負以随)
所不可曉者家不豢豕蔬不設樊引重則惟見牛馬(用/馬)
(䭾者為多用/牛者亦少)芻牧絶不見羊羱鮮食則蹄筌山海蔬茹
則采掇江灣(自平安至黄海/二道所見皆如)有至老村氓而不一沾豕
味者有偶沾燕賜而即夢踏菜園者(官府乃有羊豕/鄉飲時或用之)與
夫貧則皆葬山椒貴乃卜宅郊原(自平安黄海一路望/山巔如睥睨列者皆)
(墳也貴者乃擇形勢有華表/石羊之類然亦不見樹碑)此皆出殊方異俗而不必
深考細論也人露總環以分貴賤(其國總髮之網巾皆/結以馬尾以環定品)
(級一品玉二品金三品以下銀/庶人則骨角銅蚌之類而已)童留胎髮不間後先有
甫孩提而髪已垂肩者有嵗六七而角總丱然者揆其
留固以遺體當重欲其露所以戴弁皆前也民戴草帽
頷皆垂珠頂或圓方色皆黑玈輿皂則穿四葉青衫項
加挿羽庸人則衣數重麻布步曳長裾惡諠嘩則銜枚
道路止衝突則曳杖庭除(皂𨽻四葉之衫惟平安黄海/二道者如此京畿則不然曳)
(杖之人皆選其長身者亦戴大帽/穿黄色土布員領繋縧但不挿羽)屨制以皮雖泥行亦
所不恤襪縛於袴縦水涉亦所不拘衣皆素白而布縷
多麄裳則離披而襞積亦疏背有負則且俯且行有如
龜曝(其俗男子/皆任在背)尊有命則且蹲且進有若鳬趨(其俗見/人以蹲)
(踞為敬有召命亦/蹲跪趨進而答之)人必三八乃舉一輿行不一舍又易
百夫葢於重皆不能以肩任宜於此皆以手舉扶也(一/輿)
(前後通用二十四人扶翼者又在外其輿如華之交椅/而足短左右夾二長杠亦與華制同就座下設一横木)
(長與座下横木同欲舉時以紅緜布就横木兩端繞之/人但以布著肩以手舉扶而行又於輿之中間従後至)
(前直施長緜布二幅分著人之兩肩如馬之/駕轅狀取其不偏出其餘令十數人前拽之)女鬢掩耳
不見佩璫首戴白圏直壓眉眶(自開城府至王京/夾道所見皆如此)富貴
者面乃蔽以黑繒(富貴家女婦首戴一匡如大帽簷垂/黑繒以蔽其面雖蔽面亦避人王京)
(乃有/之)貧賤者脛不掩於素裳有位而尊乃許乗輿出入
無位雖富止許約馬超驤(二句出許吏曺/所具風俗帖中)襪履布韋足
皆縦而不束(履賤者牛皮貴者鹿皮襪/多用布三四通事説皆同)衣襦布帛袖則
濶而不長上衣則皆過膝下裳則皆垂堂卑見尊亦以
蹲踞為禮賤有事則以首戴為常有頂盂水而手不扶
匡者有戴斛米而步亦趨蹌者此則自所見而畧陳其
未見則莫得而詳也若夫所謂川浴同男郵役皆孀始
則甚駭於傳聞今則乃知已更張豈亦以聖化之所沾
濡有如漢廣之不可方也歟(予未使其國時皆傳其俗/以孀婦供事館驛予甚惡)
(其凟比至則見凡来供事者皆州縣官吏婦人則執爨/於驛外之别室相傳此俗自景泰中其國王瑈襲封以)
(後變之遼東韓副總兵斌所/談也川浴事出舊志今亦變)禽多雉鳩雀鷃獸多䴢鹿
麞麅(麅如麞一角肉/甚美山不産麂)錯則昆布海衣蠣房車熬(昆布如/梭葉緑)
(色海衣如/紫菜而大)魚則錦紋飴項重唇八稍(錦文似鯒而身圓/飴項如□但見乾)
(者王遣人送牢禮及途間設燕皆有之重唇如華之赤/眼鱓唇如馬鼻肉甚美其子如石首魚子細而且多八)
(稍即江浙之望潮味頗/不佳大者長四五尺)鯉鯽隨川澤皆可以樔(清川大/定臨津)
(漢江諸水皆有之/鯽有長尺餘者)鸛雀在庭院多見有巢似蛤决明味
獨甘於海錯(石决明即入藥者其肉外附殻内附/石一名鰒魚殻沿邊有孔生海中)如拳
紫蕨美獨勝於山肴(蕨有青紫二色與華之所出者同/土人不善採凡採時必以錐掘地)
(去土就根割之予授/許吏曺以採法甚喜)至若異産川陸分馥蘭臯則有筆
管酸漿(筆管食苖味滑而甘未識其葉或云即/黄精苖酸漿葉尖莖或青或紅味甘酸)紫芹白
蒿(王都及開城人/家小也皆植芹)水蓼之茅當歸之苗松膚之餌山參
之糕(松樹去粗皮取其中之白而嫩者和秔术搗之為/糕山參非入藥者其長如指狀如蘿蔔亦取和秔)
(米搗之煎為餅餌又三月三日取嫩艾葉雜秔/米粉蒸為糕謂之艾糕其秔米色白而味香)皆可為
葅皆以薦醪果則梨栗棗柿榛松杏桃柑橘梅李石榴
葡萄(梨棗榛最多在在有之/柑橘則全羅道所出)皮則虎豹麕鹿狐貉□貂
(土人名貂為□/□皮則不識)取以為文茵重裘矢服弓櫜花則薔薇
躑躅芍藥牡丹酴醿丁香雀眉山礬二月方中櫻桃盡
放季春未晦郁李皆殘(予三月十八日自其國啓行時/棠梨花落殆盡又行數日過鴨)
(綠江始見有初開者葢其/國漸近東南地暖故也)草多薈蔚䝉茸樹多輪囷屈
蟠(以山多沙/石故也)亦有老松其堅如栢人取為明脂亦不滴
(其松材理最堅黄色/如栢少脂在在有之)花香者一經春皆採子結者必隔
年乃食(松有二種其結子者皮不甚駁皺枝葉上聳其/子之結必隔年乃可取至京畿□始有之)小
者盡以駕溪澗之橋大者乃以柱廟堂之石(凡一路有/水處皆旋)
(取松架橋削其枝為闌干取其葉左右障土近寳山館/一溪名曰猪灘濶二十餘丈亦以是架之其為梁棟亦)
(罕得直者若樓柱亦/上下二段各為之)此則其種類不同而為用亦各有
適也五金莫究所産最多者銅(地産銅最堅而赤食器/匙箸皆以此為之即華)
(所謂髙/麗銅也)五色各随所用所禁者紅(以王服御皆/紅故禁之)五味則
醯醤為多五聲則音韻莫通(其國音有二様讀書則平/聲似去如以星為聖以烟)
(為燕之類常語則多類女直甚至以一字作三四字呼尤/者如以八為也得理不之類是也以一字作二字呼者)
(多如以父為阿必/母為額□之類)為志所稱者狼尾之筆(一統志載有/狼尾之筆其)
(管小如箭簳鬚長寸餘鋒穎而圓/詢之乃黄䑕毫所製非狼尾也)為武所尚者樺皮之
弓(弓比華制稍/短然甚發箭)布織以麻而以苧名者葢出傳聞之誤
紙造以楮而以繭認者以其搗練之工(舊皆傳其國所/出之紙為繭造)
(至乃知以楮為之但製造工/耳予嘗以火試之而知其然)布之精以細宻如縠紙所
貴在棬束如筒傅油則可禦雨(其厚紙有以四幅為一/張者有以八幅為一張)
(者通謂之油紙/其自視亦不輕)連幅則可障風(随處皆以白布為障幕/陸行則以馬䭾之以随)
乃若所謂男子巾幘如唐今則非昔果下之馬亦無三
尺(文獻通考謂其國人戴折風之巾幘如唐今男子皆/戴大帽惟王都為王舉輿者戴六角皂帽軟巾六角)
(皆綴白綿□穿紫絹員領足躡尖頭皮履儼如所畫騎/唐馬之奚官意當時所服必皆如此故云如唐又一統)
(志謂百濟國出果下馬其髙三尺累下可乗今百濟國/之境正在楊花渡之南㟁去王京不過二三十里詢之)
(云久已無産矣但其國中道路所見䭾物之馬雖不止/三尺然比中國之馬差小意者其種類也姑記以俟)
惟有五葉之葠滿花之席(五葉葠即本草所謂新羅人/葠也滿花席之草色黄而柔)
(雖摺不斷此/蘓州者更佳)嵗貢闕庭時供上國百二十年来其蒙晉
接之駢蕃雖曰本乎聖明之所錫而亦由其琛贄之絡
繹也
　
　
　
　
　
　
　
　
　朝鮮賦
