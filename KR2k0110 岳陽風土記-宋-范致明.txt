#+TITLE: 岳陽風土記-宋-范致明
#+DATE: 2016-06-11 12:22:14
#+SOURCE: github.com/kanripo/KR2k0110 master 7108bf09                
欽定四庫全書　　　　　史部十一
　岳陽風土記　　　　　地理類八(雜記之屬/)
　　提要
　　　　(臣/)等謹案岳陽風土記一卷宋范致明撰致
　　　　明字晦叔建安人元符中登進士是編乃其
　　　　謫居岳州以宣徳即監商税時所作不分門
　　　　目隨事載記書雖一卷而於郡縣沿革山川
　　　　改易古蹟存亡考證特詳如樂史太平寰宇
　　　　記謂大江流入洞庭致眀則謂洞庭㑹江江
　　　　不入洞庭惟荆江夏秋暴漲乃逆泛而入之
　　　　五日即還名曰翻流水圖經以鄭王廟為鄭
　　　　徳璘致眀則謂為隋末鄭文秀與董景珍同
　　　　立蕭銑者故其北又有董王廟沈亞之湘中
　　　　怨記岳陽樓聞氾人之歌致眀則核以地形
　　　　謂舟中之歌樓上不辨杜佑通典謂巴丘湖
　　　　中有曹洲即曹公為呉所敗燒船處在今縣
　　　　南四十里致明則謂今縣西但有曹公渡考
　　　　之地理與周瑜曹操相遇處絶不相及漢陽
　　　　圖經謂赤壁即烏林致明則謂曹操己至巴
　　　　邱則孫劉宜拒之於巴陵江夏間所謂烏林
　　　　即烏黎口夲不當在漢陽界世傳華容為章
　　　　華臺致明則謂舊臺在㬌陵界華容隋縣乃
　　　　取古容城名之鄭道元水經注謂澧水㑹沅
　　　　然後入湖致明則謂澧沅雖相通而各自入
　　　　湖澧所入處名澧口沅所入處名鼎江口皆
　　　　確有引據異他地志之附㑹其餘軼聞逸事
　　　　頗資採擇叙述尤為雅潔在宋人風土書中
　　　　亦可謂佳夲矣乾隆四十五年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　岳陽風土記
　　　　　　　　　　　　宋　范致明　撰
岳州南鄰蒼梧之野古三苗國地又為麇子國春秋文
公十一年楚子伐麇卽此地也戰國末屬楚羅子國秦
并天下為長沙郡漢因之以為要扼之地置戍以鎮之
建安中呉使魯肅將兵萬人屯駐於此呉録云晉分長
沙之邑為巴陵等縣置建昌郡在巴陵今州卽建昌郡
也以陶侃鎮之後省入長沙至宋文帝又分其地置巴
陵郡齊武帝永明二年封子子倫為巴陵王遂為巴陵
王國子倫為明帝所害梁武帝封齊明帝子保義為巴
陵王奉後以繼三恪元帝都荆州立巴陵郡武帝末湘
東王遣陸法和等據赤亭湖卽其地因以名之後平陳
廢郡改為巴陵縣煬帝元年改為玉州又改為羅州三
年又改為巴陵縣唐武德四年蕭銑置巴陵郡華容沅
江及汨羅湘隂五縣六年改為岳州省羅縣天寶元載
改為巴陵縣乾元元年復為岳州至南唐遂為周行逢
所有𨽻武平軍節度武平舊朗州今鼎州是也是時猶
屬湖南皇朝下荆南始𨽻湖北
巴陵荆湖二流之合昭烈既定蜀孫權往求荆州不得
使魯肅以萬人屯之輿地誌云巴丘有大屯戍魯肅守
之今郡城乃魯公所築也酈道元水經注云巴陵山有湖
水岸上有巴陵本呉之邸閣城也城郭殊隘迫所容不
過數萬人而官舍民居在其内
州地客山髙主山隠伏不甚利土人而僑居多興葺者
俗謂之扁擔州
皇朝岳州領巴陵華容臨湘平江沅江五縣元豐末鄂
州通城縣𨽻岳州其後又以沅江隔湖割𨽻鼎州而通
城復鄂今領四縣
岳州常賦之外與他州名額不同者茶籠竹箭簳翎毛
魚麴蘆蒢鐵葉窑竈
巴陵本下雋縣之丘漢書地理誌下雋縣屬長沙郡按
今在鄂州蒲圻縣界此其地耳水經所謂本呉之巴丘
邸閣城也晉平康元年立巴陵縣於此後置建昌郡宋
元嘉十六年立巴陵郡城跨岡嶺濵阻三江葢巴陵對
長洲其洲南分湖浦東北届大江故曰三江也三水所
㑹亦或謂之三江口夾洲列闗亦謂之巴陵闗江記言
羿屠巴蛇於洞庭積其骨為陵淮南子曰斬蛇於洞庭
今巴蛇塚在州院㕔側巍然而髙草朩叢翳張燕公有
登巴丘望墨山之詩兼有巴蛇廟在岳陽門内太守歐
頴廢之
岳陽樓城西門樓也下瞰洞庭景物寛闊唐開元四年
中書令張説除守此州毎與才士登樓賦詩自爾名著
其後太守於樓北百步復創樓名曰燕公樓
山海經言洞庭沅澧之交瀟湘之淵是為九江之門按
澧鼎沅湘合諸蠻黔南之水匯為洞庭至巴陵與荆江
合而東州據其上水經云湘水右㑹小青口資水也世
謂之益陽江右則沅水注之謂之橫房口東到微湖世
謂之糜湖西流注為江謂之糜湖口左則澧水謂之武
陵江凡此五水注為洞庭北㑹為大江名曰五瀦戰國
䇿曰秦與荆戰大破之襲郢取洞庭五瀦楚辭帝子降
兮北瀦皆其地也
寰宇記云郡有青草洞庭巴丘三湖青草湖中有青草
山冬春水退皆青草也洞庭洞府之庭上有洞庭真君
廟堂巴丘之名今不著青草湖在壘石山與洞庭相通
其南羅水出焉故羅縣在其上其東汨水出焉下有潭
謂之屈原潭屈原懷沙自溺之所忠潔侯三閭大夫廟
在其上
樂史言大江在巴陵東北流入洞庭今洞庭水㑹于江
非江流入洞庭也荆江出巴蜀自髙注下濁流洶湧夏
秋㬥漲則逆泛洞庭瀟湘清流頓皆混濁岳人謂之飜
流水南至青草湖或三五日乃還俗云水神朝君山
岳陽井邑舊皆瀕江郡城西數百步屢年湖水潄齧今
去城數十步卽江岸父老相傳今江心舊闤闠也瀕江
沙磧地尚有税絹甚重云祖來宅税今不曾除改北津
舊去城角數百步今逼近石觜葢荆江日漱而南湘江
日漱而東也
江西沙洲舊長洲今名鱘魚觜昔傳有異人云觜生過
岳陽樓卽出狀元岳陽樓舊岸有港名駝鶴港商人泊
船於此地勝千石載今巳湮没如平陸不復通舟尾通
君山後湖丁晉公南遷還岳陽見江西新生洲云此洲
生當有真人臨此皇祐二年英宗以團練使鎮岳州及
登寶位果符其説
岳陽樓上有吕先生留題云朝遊北越暮蒼梧袖裏青
蛇膽氣麤三入岳陽人不識朗吟飛過洞庭湖今不見
當時墨跡但有刻石耳先生名岩字洞賔河中府人唐
禮部尚書渭之孫渭四子温恭儉讓讓終海州刺史先
生海州出也㑹昌中兩舉進士不第卽有棲隠之志去
遊廬山遇異人授劒術得長生不死之訣多遊湘潭鄂
岳間或賣紙墨于市以混俗人莫之識也慶厯中天章
閣待制滕宗諒坐事謫守岳陽一日有刺謁云回巖客
子京曰此吕洞賔也變易姓名爾召坐置酒髙談劇飲
佯若不知者密令畵工傳其狀貌既去來日使人復召
之客舍主人曰先生半夜去矣留書以遺子京子京視
之黙然不知所言何事也今岳陽樓傳本狀貌清俊與
俗本特異
楚澤門碧湘門舊甕城門也楚澤門經火不復完治今
但有遺址
灉湖在州南春冬水涸昔人謂之乾湖水經謂之滃湖
秋夏水漲卽渺瀰勝千石舟通閣子鎮
灉湖諸山舊出茶謂之灉湖茶李肇所謂岳州灉湖之
含膏也唐人極重之見於篇什今人不甚種植惟白鶴
僧園有千餘本土地頗類此苑所出茶一歲不過一二
十兩土人謂之白鶴茶味極甘香非他處草茶可比並
茶園地色亦相類但土人不甚植爾
灉湖井唐人嘗稱甘水今荒穢不治汲者亦少當不逮
昔也
魯將軍廟在㑹泉門外乃魯肅廟也孫權使肅守巴丘
後人祀之
昭烈旣與肅畫湘為界遂築地烏沙鎮對壘在州北六
十里俗謂之金門劉備城
南樓陽公臺皆見岳陽詩咏今並無遺跡可踐或云楚
澤門舊南樓也今廢
孟浩然洞庭詩有波撼岳陽城蓋城據湖東北湖靣百
里常多西南風夏秋水漲濤聲喧如萬鼓晝夜不息漱
齧城岸歲常傾頽滕子京待制欲為偃虹隄以捍之計
成而滕移郡後遂不果
江岸沙磧中有冶鐵數枚俗謂鐵枷重千斤古人鑄鐵
如燕尾相向中有大竅徑尺許不知何用也或云以此
壓勝辟蛟蜃之患或以為矴石疑其太重非舟人所能
舉也或以為置朩其内編以為柵以禦風濤皆不可知
龍興觀故基在太平寺東舊有西閣為登覽之勝見滕
公詩咏皮日休陸龜䝉亦爲觀步之什今治平寺江路
兩山間林朩邃密故基存焉天禧中賜名天慶昔時觀
名因而冺没
白鶴老松古朩精也李觀守賀州有道人陳某自云一
百三十六歲因言及吕洞賔曰近在南嶽見之吕云過
岳陽日憩城南古松隂有人自杪而下來相揖曰某非
山精朩魅故能識先生幸先生哀憐吕因與丹一粒贈
之以詩吕舉以示陳陳記其末云惟有城南老樹精分
明知道神仙過明日陳行留之不可後年餘李守岳陽
因訪前事果城南有老松以問近寺僧曰先生舊題詩
寺壁久巳摧毁但能記其詩曰獨自行來獨自坐無限
世人不識我惟有城南老樹精分明知道神仙過後為
亭松前曰過仙亭舊松枯槁今復鬱茂得非丹餌之力
邪
隋末校尉董景珍率鄭文秀共立蕭銑為梁後乃封景
珍為晉王文秀為楚王今北廟董王廟南廟鄭王廟也
圖經以鄭王廟為巴陵令鄭德璘昔遇洞庭君者非也
海眼池在嵩州夾舊傳濳通江海今湖泥湮没不復如
昔
紫溪臺亦曰紫荆臺在灉湖上下有石髙四尺曰紫溪
石
南廟乃孝烈靈妃孝感侯廟秦武陵令羅君用因督鐵
運溺水死其女挈弟尋父屍不獲遂相繼赴水死邦人
哀而祀之謂之羅娘廟靈響寖著凡有舟楫往還祈之
利涉後唐明宗天成二年丁亥湖南馬殷承制列姊在
左弟在右元豐中始賜今封岳人禱祠無虗日舊在烏
龜渡南祝者以為不便託言神意遂移今廟按李瀕寄
遠詩曰化石早曾聞節婦沈湘何必獨靈妃其意似與
今聞差異
董景珍鄭文秀旣立蕭銑爲梁後築臺城南今失其處
崔櫓有登岳陽樓雲夢亭夜登洞庭樓三詩今雲夢洞
庭亭樓莫知其處
太平寺舊傳為屈原宅葢屈原被逐寓此
廣教寺後唐永安寺舊為聖善寺故基昔吕雲卿遇江
叟於聖善寺吹笛召洞庭諸龍卽其地也
金雞白石在船塲舊步有金雞翔其上
剪刀池在郡城東北隅或云池中有鼎耳髙數尺其中
容人往來上有識文善泅者常見之
靈妃廟有銅鼓元豐中永慶莊耕者得之圓口方耳下
有方趺皆古篆雲雷文色正青緑形制精巧非近世所
能為也取置於寺太守李觀用耆舊之説以為陸賈使
南越嘗以銅鼓獻之於廟歲久失之意其必此遂移置
廟中方移置時䕶持不謹因誤毁損今巳不完或云聞
初獲鼓時同獲銅鐸一枚以其完好輦致禮部今藏秘
書省鼓以毁壞遂留永慶寺李觀之説似非其實
沈亞之作湘中怨云鄭子况為岳陽太守因上巳日攜
家登岳陽樓下望鄂渚鄭追想汜人俄有所見聞汜人
歌曰沂青山兮江之湄泳湖波兮裊緑裾意拳拳兮心
莫舒舟中人亦歌非樓上之人所能辨
洞庭湖岸有石井二相去數百步俗號秦皇井其泉甚
甘美
閣子湖本角子湖語訛以其在洞庭之角故謂之角子
湖灉湖亦謂之閣子湖楊行密以朩籠鎖舟之地或謂
瀕湖地卑歲苦水患民多重屋以居故謂之閣子湖
湘州記云岳州有昭潭其下無底湘水最深處今岳州
無昭潭昭潭自属潭州
閣子鎮有隄曰白荆隄石壁潭在其下亦謂之釣絲潭
其深莫測夏秋水漲一日之間或增或减土人以為龍
出入此潭其間多蛟蜃為行旅之患滕子京作碑隄上
戒往來者使陸行
啞潭在白荆隄側歲壞邦人方完築忽有大鯉魚躍其
中役夫殺而食之往往皆死然瀕江漁人不以魚之長
大為竒怪但釣網不能制者皆殺之不知此又何也
水經云湖水廣五百里日月出没其中大抵湖上舟行
雖泝流而遇順風加之人力自旦及暮可行二百里岳
陽西到華容過大穴漠汴湖一日程又西到澧江口鼎
州江口皆通大穴漠赤沙三日程南至沅江過赤鼻山
湖四日程又東至湘江過磊石青草湖兩日程夏秋水
漲其道如此冬春水落往往淺澀江道回曲或遠或近
雖無風濤之患而常靠閣
洞庭山之北宜春口出焉韓退之詩朝發宜春口即此
地也
鼓樓山上有石室下瞰洞庭中容數千人羣盗逋藏之
所俗謂分金洞統制官廵捕後遂少衰息按水經云洞
庭鹿角山西有謹亭戍萬石戍糜湖口有金浦戍然則
屯兵捕盗舊矣
烏石山在州南所謂烏頭石也其地五山相峙亦名五
龍山下有港曰石墨港水中石如墨磨嚥之可愈喉膈
壅熱之疾或云亦可代墨用
君山在洞庭湖中昔人有詩云四顧疑無地中流忽有
山正謂此也夏秋水漲皆巨浸不可以陸行往近年冬
深水落渡江肩舁以遊上有廟曰淵德侯洞庭君廟舊
祠以為湘君遂以為二妃誤也上有野馬數十疋葢昔
之所獻馬歲久滋生山多古朩少草夏秋食朩皮多餓
死故其數不充廣
君山崇勝寺舊楚興寺也有井曰柳毅井按靈姻傳始
言還湘濵中言將歸呉國固無定處然則前人因事闕
文後人遂以為實此亦好事者之過也
荆州記言君山上有道通呉之苞山今太湖亦有洞庭
山亦濳通君山故得名耳山後響沙頓足聽之有聲酈
善長言君山有石穴濳通呉之苞山
郭景純謂巴陵是湘君所遊處故曰君山湘州記言秦
皇欲入湘觀衡山遇風濤漂溺到此山而免因號君山
或言秦皇遭風於此問博士曰湘君何神曰堯女舜妃
也神遊洞庭之湖出入多風雨秦皇大怒乃赭其山漢
武帝亦發卒以射蛟郡國志洞庭山院堯女居之内有
君山然則君山洞庭之分耳博物志云君山卽洞庭之
山堯之二女居之長曰湘君次曰湘夫人今黄陵廟二
妃廟也
庾穆之湘州記云君山上有美酒數斗得飲之卽不死
為神仙漢武帝聞之齋居七日遣欒巴將童男女數十
人來求之果得酒進御未飮東方朔在旁竊飮之帝大
怒將殺之朔曰使酒有驗殺臣亦不死無驗安用酒為
帝笑而釋之寺僧云春時往往聞酒香尋之莫知其處
君山虎洞石穴夏秋水漲卽沒春冬水落卽露朝廷嘗
遣使投龍于此歲旱邦人往往祈禱焉
君山東對艑山山多竹兩山相去數十里廻峙相望孤
影若浮湘人以呉船為艑山形類之故以名山上有塔
曰啞女塔舊傳有商女祟病至此忽能言指其上可置
塔其家為之置塔因以名焉
通典州郡録云巴丘湖中有曹洲卽曹公為呉所敗燒
船處在今縣南四十里按縣西有曹公渡考之地理與
周瑜曹公相遇處絶不相干不知何所據而言也
楊潭岸在荆江舊大湖也水經云江中有觀溠溠東有
大洲洲東分為爵洲南對湘江口分觀溠口徐師港在
三江口北三十里爵洲在三江口南四十里又曰湘山
迤於巴丘北謂之射獵磯江浦之右岸在城陵山山有
故侯景港乃侯景泊舟師之所
雲夢澤寰宇記曰半在江南半在江北其水中土丘半
出杜預所謂雲夢藪巴丘湖是也酈道元謂自江陵東
界爲雲夢藪孟浩然詩氣蒸雲夢澤然則夾江南北皆
其地也
麇子東西兩城春秋時楚昭王奔隨王使王孫由於城
麇
永慶寺莊山頂有井水泉清澈僧齊巳詩云鳥從井口
出僧自岳陽還
楓橋堡有古塚歲久傾圮耕者得磚上有文曰大唐秦
公墓堂皇扄固不可發縣令秦光享為封完之
諸邑僧寺大小百區多五代時所建太平興國五年鼎
岳始改賜寺額者乾明寺舊永慶寺也昔謂之新開寺
雪竇語録所謂新開者乾明祖師也
岳陽舊𨽻武安軍日有天䇿府户部下免楚興寺科率
帖開運三年二月二十四日文字係書吏人稱典稱副
驅使官簽書官桂管觀察處官王天府學士鎮南軍節
度判内諸司馬武穆亦自係天䇿府將軍江南諸道都
統尚書令楚王銜後書押蓋五代時藩鎮行移百餘紙
如郡椽曹縣令長皆攝至祥符已後始書正官稱有稱
天䇿府知客元監州發運使序銜在知軍之下監州恐
今通判職發運使蓋藩鎮轉輸之官耳亦恐是監州之
類巳上簽書官稱乃開運二年帖也
岳州地極熱十月猶單衣或搖扇蛙鳴似夏鳥鳴似春
濃雲踈星震雷㬥雨如中州六七月間
瀕江水退漁人於沙磧得箭鏃甚多形製不一皆銅爲
之歲有得十數者足以見前代爭戰之衝也
岳州北瀕江州郡氣候尤熱夏月南風則鬱蒸特甚蓋
湖南千里無山多得日色故少隂凉之氣也居民毎至
夏秋多病痢瘧皆暑濕所致也
洞庭湖中舊有蚌其大如半席深夜側立一殻乗風往
來煙波間中吐巨珠與月相射漁者百端取之終莫可
得近久不見
岳州夏秋水漲卽生飛蛾蔽空而飛夜見明卽投至不
可燃燭雖樽俎之間須㬰徧滿久之復投水中俗謂天
蛾
岳州人極重鰉魚子毎得之瀹以皂角水少許鹽漬之
卽食味甚甘美
江蟹大而肥實第殻軟漁人以為厭自云網中得蠏無
魚可賣十年前土人亦不甚食近差珍貴
岳人以兔爲地神無敢獵取者
巴陵鴉甚多土人謂之神無敢弋者穿堂入庖厨畧不
畏園林果實未熟耗啄巳半故土人未嘗見成實之果
半生半熟採之
湖湘間賔客燕集供魚清羮則衆皆退如中州之水飯
也
馬援征諸溪蠻病死壺頭山民思之所到處祠廟具存
至今婦人皆用方素䝉首屈兩角繫腦後云爲伏波將
軍持服鼎澧之民率皆如此巴陵江西及華容間民有
皁者習俗巳久不可頓革問其故則曰去之則神怒立
患頭疼殊不知去包裹自畏風寒也雖云風俗然用方
素䝉首郡邑亦自當禁止
江西婦人皆習男事採薪負重往往力勝男子設或不
能則陰相詆誚衣服之上以帛為帶交結胷前後富者
至用錦繡其實便操作也而自以爲禮服其事甚著皆
云武侯擒縱時所結人畏其威不敢輙去因以成俗巴
陵江西華容之民猶間如此鼎澧亦然
湖湘之民生男往往多作贅生女反招壻舍居然男子
爲其婦家承門户不憚勞苦無復怨悔俗之移人有如
此者
荆湖民俗歲時㑹集或禱祠多擊鼓令男女踏歌謂之
歌場疾病不事醫藥惟灼龜打瓦或以雞子占卜求祟
所在使俚巫治之親族不相視病而鄰里往往問勞之
謂親戚視之則傳染鄰里則否死者多不埋葬或㬥露
風日或置之朩杪謂之死䘮祥葬多舉樂飯僧
鄂岳之民生子計産授口有餘則殺之大抵類閩俗
湖湘間南風三日則陂塘積水耗减已盡土人謂之南
馬杓
舟中有朱砂過洞庭多爲風濤所苦相傳以爲龍神所
寶也載人柩者亦然近日扶柩過者往往少驚恐秋深
洞庭水落皛皛皆陂濼衆魚所聚一夕風色便順則所
得之魚厭飫鄰境湖上漁人有善沒者云洞庭湘湖夏
秋水漲深不過數十尺而荆口水深一二百尺窮冬洞
庭湖水巳退盡江湖寒洪在徒涉處得魚數百斤者而
荆江魚重不過數十斤
傍湘之民歲暮取江水一㪷歲旦取江水一㪷較其輕
重則知其年水勢髙下云重則水大輕則水小甚驗
江上漁人取江豚冬深水落視其絶沒處布網圍而取
之無不獲或用鈎釣若鈎中喉吻雖巨綸亦掣斷或桂
牙齒間則隨上下惟人所制畧不頓掣然至腥臭不可
近惟取脂油以供㸃照土人間有能食者
江上漁人取巨魚以兩舟夾江以一人持綸鈎共一綸
繫其兩端度江所宜用餘皆軸之中至十鈎有大如秤
鈎皆相連毎鈎相去一二尺鈎盡處各置黒鉛一斤形
如錘以候水勢深淺錘上䇽以五寸許正鈎使欹側絶
江往來牽挽以待魚行亟取之謂之擺鈎數舟聨比而
下毎中魚則候其緩急急則縱緩則收隨之上下待其
力困然後引而取之至有相逐數日者雖數百斤之魚
皆可鈎綸用一百二十絲成魚至大者力不能勝卽以
環循綸投副鈎助之亦須漁人得之於心應之於手也
巴陵樂府舊傳臨江仙一闋滕子京所作其詞曰湖水
連天天連水秋來分外澄清君山自是小蓬瀛氣蒸雲
夢澤波撼岳陽城帝子有靈能鼓瑟凄然依舊傷情微
聞蘭芷動芳馨曲終人不見江上數峯青
華容漢孱陵縣也或曰漢武陵縣地呉太皇帝分孱陵
縣地於今縣東二里置安南縣或曰劉景升所置宋志
為晉武帝分江安縣立也隋平陳改安南爲華容縣屬
羅州取古容城名之世傳爲章華臺非也古章華在景
陵界今監利縣離湖上與今邑相近耳大業三年以州
爲巴陵郡十年移縣於今地垂拱二年以犯武氏諱改
爲容城縣神龍元年又改為華容縣華容地皆面湖夏
秋霖潦秋水時至建寧南堤決卽被水患中民之産不
過五十緡多以舟爲居處隨水上下漁舟爲業者十之
四五所至爲市謂之潭户其常産卽湖地也
華容令宅東北有老子祠曰大皇觀門之左右有二神
像道家所謂青龍白虎也揑塑精巧非常人所能形質
甚大可動搖遊觀者往往驗之以爲異其實胎素中虗
如夾紵作也祥符八年春二月旣望雷震白虎西北楹
上有倒書謝仙火字入朩踰分字畫遒勁人莫之測慶
厯六年滕子京令摹而刻之問零陵何氏女俗謂之何
仙姑者乃曰謝仙火雷部火神也兄弟二人各長三尺
形質如玉好以鐵筆書字其字髙下當以身等驗之皆
然東南楹亦有謝仙二字逼近柱礎又不知何也其後
摹刻岳陽樓上元豐二年岳陽樓火土朩碑碣悉爲煨
燼惟此三字曾無少損至今尚存謝仙火與歐陽永叔
所記大同小異永叔之説恐得之傳聞耳
墨山謂之𤣥石山楚詞曰驅予車於𤣥石步予馬於洞
庭
大雲寺雲母泉李華詩序云洞庭湖西𤣥石山俗謂之
墨山山之南有佛寺寺倚松嶺之下有雲母泉自泉口
而流入渠周徧于庭發源如乳大旱不絶灌園澣濯皆
用之自墨山西北至石門二十里間盡生雲母石其道
路熒煌如列星又有寶慈觀乃張真人煉丹飛昇之所
弟子葬其衣冠俗謂之衣冠塚丹竈遺跡尚在
仙廬峯左石臼二因岩石爲之
方臺山在縣南蕭城荆南志雲山出雲母土人採之先
候雲所出處在其下掘之無不大獲有長五尺者可以
爲屛風當掘時有聲卽粗惡也
楊子洲洞庭記云此洲之間常苦蛟患昔荆佽飛將大
霧渡江蛟夾船飛入水斬蛟而去今廟在洲上
赤亭湖本赤湖梁太清六年湘東王遣胡僧祐陸法和
誅侯景將任約於此爲亭因名焉
紫港湖在縣西今曰私港夏秋水漲與赤沙湖㑹北通
于江今曰藕池南通于湖水經謂之港口
御池在湖南出蚌珠有甚大者
赤沙湖在縣南夏秋水漲與洞庭洪通杜甫道林岳麓
詩所謂殿角挿入赤沙湖也
水經云澧水上承孱陵縣澹水王仲宣曰悠悠澹澧口
下㑹赤沙湖東南注于沅水謂之澧口離騷曰沅有芷
兮澧有蘭注云洞庭謂之澧口江據此澧水㑹于沅然
後入湖也今澧沅雖相通然澧水注于洞庭謂之澧口
沅水注于洞庭謂之鼎江口豈歲月之久遂變遷至此
耶
禹山上有禹廟
石佛山在縣北石堆成佛像衣服皆具
平江本漢羅縣後分長沙為漢昌縣孫權於縣立漢昌
郡以魯肅爲大守改為吳昌縣隋平陳省於湘隂縣唐
神龍三年又改爲呉昌置城以界内昌江名之嘗𨽻潭
今𨽻岳後唐改平江其民善鬭訟有犯輙竄他界公事
比之巴陵諸邑數倍
幕阜山洞天天寶中改名昌江山幕阜山記曰山有石
璧刻銘上言禹治水登此山高於平地一千八百丈周
五百里二十四氣福德之鄉洪水之災居其上可以度
世又有列仙之寶壇場在其側傍有竹兩本修翠猗然
隨風掃拂其上有池水甚澄潔時有二魚游泳其中有
葛仙翁煉丹井藥臼尚存山無穢草惟杞與芳芎之屬
有石山産如丹珠絶頂有石田數千畆塍渠隠然非人
力所能爲地絶高險莫能上有僧園曰長慶有宫曰玉
清訪衆徒亦云鳥道斷絶不可登覽左黃龍右鳯凰皆
在山麓也
梅仙山在幕阜山之麓層巒疊嶂望之極葱翠子真舊
隠也有井曰子真丹井有水出焉謂之梅仙水
連雲在幕阜之南峭拔萬丈常有雲氣覆其上有吳真
人煉丹壇下有石壁廣數丈昔有田先生隠焉曰田翁
嵒
香爐山嵒在縣東下有老子祠上有丹壇丹竈有池歲
旱祈禱有感有許旌陽試劒石
龍隠洞在縣西北有影如繪畵望之鱗角皆具
汨水出豫章界與純水合純水在縣南三十步
石瀬廟乃闗公廟湘州記云石子山溪西有小溪溪水
映徹闗公南征嘗憩此因以名瀬今廟亦以此名之隨
軍土地三軍廟助順廟圖經皆以為闗公并吕䝉行軍
所置
平江有李林甫墳在九峯劉光謙墳塔在長慶陳希烈
墳塔在惠果陸善墳在芭蕉徐安貞墳塔在下臺今無
遺跡但長慶有劉光謙繪像
王文正公嘗宰平江令宅舊爲山魈所據前令不復敢
居一日吏或夢見其告者曰宰相至吾當避之如有影
響相率而去巳而文正下車處正寢無復驚動前知公
之貴也治有異政邑人爲立生祠至今尚存
臨湘縣本巴陵故地唐泰清年置王朝場以便人戸輸
納皇朝淳化三年陞爲縣治至道二年改曰臨湘
鴨欄磯建昌侯孫慮鬭鴨之所陸遜嘗諫止之與白螺
山相望
象骨山山海經云巴蛇吞象㬥其骨於此山旁湖謂之
象骨港
烏石山仙隠嵒洞深數里有芝山石乳烏藥之屬
烏黎口卽烏林也酈善長云吳黃蓋敗魏武於烏林卽
其地也太平寰宇記引通典州郡録云曹州卽曹公爲
呉所敗燒船處又云今鄂州蒲圻縣赤壁山卽曹公敗
處按三國志劉表率其子琮伐襄陽劉備屯樊口琮降
曹公恐備先據江陵遣精騎急追及於當陽之長坂備
數十騎走趨漢津濟沔到夏口曹公進軍江陵得劉琮
水軍船數十萬自江陵止巴丘遂及赤壁孫權遣周瑜
水軍數萬與備併力逆之曹公泊船江北岸瑜部將黃
蓋詐降戰艦千艘因風放火曹公大敗從華容道步歸
退保南郡周瑜等復追之曹公留曹仁守江陵城自徑
北歸夏口今漢陽軍也而漢陽郡圖經云赤壁亦名烏
林在郡西北二百二十里在漢陽縣西八十里皆誤也
曹公既縱江陵水軍沿流巳至巴丘劉備在夏口孫權
周瑜與劉併力逆曹公自當在巴陵江夏二郡界其漢
陽圖經併俗説皆謬也
岳陽雖水鄉絶難得蓴菜惟臨湘東蓴湖間有之
龍窖山在縣東南接鄂州崇陽縣雷家洞石門洞山極
深遠其間居民謂之鳥鄉語言侏離以耕畬為業非市
鹽茶不入城市邑亦無貢賦葢山徭人也
岳州自元正獻歲鄰里以飮宴相慶至十二日罷謂其
日爲雲開節春社後遇好天色往往相繼上山中州人
所謂拜掃也至寒食而止四月八日取羊桐葉淅米為
飯以祀神及先祖瀕江諸廟皆有船四月中擇日下水
擊畵鼓集人歌以櫂之至端午罷其實競渡也而以爲
禳災民之有疾病者多就水際設神盤以祀神爲酒肉
以犒櫂鼓者或為草船泛之謂之送瘟五月十三日謂
之龍生日可種竹齊民要術所謂竹醉日也
　
　
　
　
　岳陽風土記
