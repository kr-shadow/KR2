#+TITLE: 世祖章皇帝聖訓-清-聖祖
#+DATE: 2016-06-11 12:21:22
#+SOURCE: github.com/kanripo/KR2f0004 master f11cc197                
　欽定四庫全書
世祖章皇帝聖訓序
　　朕惟自古膺圖御厯之后躬集大統手致太平懋烈
　　豐功光前翼後行之為政斯發之為言義蘊固卓越
　　乎百王訓行尤昭示乎奕禩惟聖有作後人述焉千
　　載同揆也我
皇考世祖體天隆運英睿欽文大徳𢎞功至仁純孝章皇
帝神靈首岀智勇天授秉英斷之姿而持以恭儉擴寛仁
　　之量而濟以憂勤爰是冲齡定鼎薄海歸心救生民
　　於水火之中而庶政咸熙萬邦作乂徳盛勲崇夐哉
　　莫尚矣若夫宵旰圖維宫庭訓敕煌煌綸綍嘉言孔
　　彰究聖學之高深著王道之正直凡所以凝
天命揚
祖徳顧民巖持國體者叮嚀反覆深切著明而意㫖所注
　　尤殷殷乎省躬克已納誨親賢綱紀畢張淵𠂻若歉
　　及乎訓誡臣下守正奉公鼓勵激揚至誠感發靡不
　　輸服而効忠黽勉而奮績也盖自我
太祖髙皇帝肇造鴻基
太宗文皇帝式廓駿業而我
皇考心𫝊合一丕顯丕承𢎞闡經猷布為政教所以即事
　　成謨遇物為誥包羅典冊釐剔章程美善畢臻鉅細
　　咸備堯咨舜儆何以加兹朕祗承遺緒惕厲靡寧瞻
　　方䇿之常新僾羹墻之如覩因命儒臣分𩔖編纂朕
　　復詳加披繹計一百一十三條統為
聖訓六卷寶諸金匱拱若球圖俾後嗣子孫知我
皇考之貽謀燕翼百世無疆開國經綸萬年時敘所以杜
　　愆忘而遵典則者心法於是乎在書曰紹聞衣徳言
　　詩曰紹庭上下陟降厥家嗚呼可不敬哉
　　康熙二十六年三月二十七日
世祖章皇帝聖訓序
　　古昔帝王應運而興開物成務有君天下之規模凝
　　命敕幾有師天下之典則故言出而成經教思所被
　　率土歸仁厯觀往代紀載肇乎二典彞倫敘於九疇
　　罔不播為成憲炳如日星簡籍具存可考而知也欽
　　惟我
世祖體天隆運定統建極英睿欽文顯武大徳𢎞功至仁
純孝章皇帝秉岐嶷首出之資建永清大定之業冲齡踐
　　阼統一車書義問達乎梯航仁聲徧於塗巷盛徳大
　　業富有日新自唐虞三代以來史冊所傳罕有及者
　　至若洋洋聖謨包涵萬有大之關倫教綱常之重而
　　閭閻之日用飲食所弗遺精之在身心性命之微而
　　宫府之制度典章所必飭巨細畢該綱維盡善要惟
　　本精一執中之奥藴以成經世服物之鴻謨誕告多
　　方嚴明愷摯訓敇有位深切周詳意皆出乎至誠理
　　尤協於克一用以光大前徽開萬年有道之長夐乎
　　與天地為昭矣我
聖祖仁皇帝躬承
先訓命儒臣分𩔖編輯計一百一十有三條彚成
聖訓六卷以傳久逺我
皇考念切紹衣宫庭宵旰追述
先猷朕從温凊之時聞知維謹嗣膺大統志在覲揚朝夕
　　披陳具見開國經綸超越前古詒謀燕翼垂裕無窮
　　是用敬為剞刻昭示臣民俾海隅出日之逺咸覩光
　　華寶之如圖球信之如蓍蔡是訓是行欽承勿替庶
　　幾道徳一而風俗同唐之政要宋之寶訓夫豈可同
　　年而語者哉謹序
　　乾隆四年十二月初十日
　欽定四庫全書　　　　　史部六
大清世祖體天隆運定統建極英睿欽文顯武大德𢎞功
至仁純孝章皇帝聖訓目錄　　詔令奏議類(詔令之屬/)
　　卷一
　　　論治道
　　　敬天
　　　聖孝
　　　聖學
　　　謙德
　　　節儉
　　　儆戒
　　卷二
　　　敦睦
　　　諭羣臣
　　　求言
　　　納諌
　　任官
　卷三
　　考績
　　選舉
　　誡飭臣下
　卷四
　　理財
　　恤民
　　賑濟
　　重祀典
　　禮前代
　　襃忠節
　卷五
　　興文敎
　　諭將帥
　　招降
　　諭外藩
　　仁政
　　體羣情
　卷六
　　安民
　　慎刑
　　懲貪佞
　　除弊
　　宥過
　　　　(臣/)等謹案
　世祖章皇帝聖訓六卷康熙二十六年
　聖祖仁皇帝恭編凡一百一十三則分三十有二門
　　　　乾隆四年
　　皇上御製序文刋布洪惟我
　世祖章皇帝夙齡踐阼
　定鼎燕京視帝堯起自唐封尚先五載然生而神靈
　　　　㓜而狥齊長而敦敏則比徳于黄軒是以
　提挈天樞驅䇿羣力削平三蘖底定四瀛大同文軌
　　　　建億載之
　丕基加以
　宵旰之餘始終典學
　御注孝經則操至徳要道之原
　御纂内則衍義則昭篤近舉逺之本
　御製人臣儆心録則振舉政典澄叙官方
　御撰資政要覽則敦叙綱常砥礪世教凡聖賢之理
　　　　藴無不闡明凡帝王之治法無不講貫固己
　　　　本心出治舉措咸宜即
　教闡
　聖謨言為世則亦出同綸綍寳並球圖夫天不可測
　　　　測以星辰之行地不可度度以山川之紀
　聖不可知知以典籍之所𫝊
　堯誡湯銘貽留奕禩亦庻幾稍窺
　髙厚之萬一矣乾隆四十八年八月恭校上
　　　　　　　　　　總纂官(臣/)紀昀(臣/)陸鍚熊(臣/)孫士毅
　　　　　　　　　　　總　校　官　(臣/)　陸　費　墀
　欽定四庫全書
大清世祖體天隆運定統建極英睿欽文顯武大德𢎞功
至仁純孝章皇帝聖訓卷一
　　　論治道
　　　順治十年癸巳正月丙申
上幸内院閲通鑑
諭大學士范文程額色黑寗完我陳名夏等曰上古帝王
　聖如堯舜固難與比倫其自漢髙以下明代以前何帝
　為優文程等奏曰漢髙祖文帝光武唐太宗宋太祖明
　　　太祖俱屬賢君
上曰此數君又孰優名夏奏曰唐太宗似過之
上曰朕以為厯代賢君莫如明太祖即唐太宗併數君德
　政皆有善者有未盡善者至明太祖所定制度章程規
　畫周詳厯代之君實皆不及也文程等對曰誠如
上諭
　　　丁酉
萬壽節
上御太和殿諸王貝勒文武羣臣慶賀賜宴畢
召大學士陳名夏至
上問曰天下何以治何以亂且何以使國祚長久名夏奏
　　　曰
皇上如天
上心即天心也天下治平惟在
皇上欲致天下治平惟在一心心乎治平則治平矣
上曰然其道如何名夏奏曰治天下無他道惟在用人得
　　　人則治不得人則亂
上曰然得人如何名夏奏曰知人甚難然所以知之亦易
　　　今誠於羣臣中擇素有德望者常賜召見訪問則
　　　天下人心鼔舞無不欲宣力效能者矣
上又曰唐朝家法何以不正名夏奏曰由太宗家法未善
　　　故致女主擅國禍亂蔓延然貞觀政治可比隆三
　　　代惟能用人故耳
上又曰人君之有天下非圖逸豫乃身當孜孜愛民以一
　身治天下也若徒身耽逸樂又安望天下治平惟勤勞
　其身以茂臻上理譽流青史顧不美歟朕雖勤於圖治
　豈遂無過失專賴卿等匡其不逮倘朕躬有過慎勿諱
　言名夏奏曰
皇上寵眷諸臣常加誡諭人心大不同於曩時况臣受
皇上厚恩豈甘緘黙但恐指陳過當耳
　　　五月庚午
上幸内院問翰林各官何下直太早大學士范文程等奏
　　　曰今日端陽是以下直較早
上顧謂羣臣曰乘藉天休猥圖安樂人情盡然但欲希宴
　逸必先習勤勞俾國家大定其樂方永若止圖安樂嗜
　慾莫遏先計身家而後國是其樂亦暫耳即如朕躬所
　行兢兢業業期於盡善故每樂聞諸臣之言今之人多
　有能言而不能行者其故何也今日為之明日易之弗
　克持久是以不能行耳夫人孰無過知過而改即為善
　士倘自掩飾謬以為是過乃滋長咎斯甚矣朕與諸臣
　果能共勤政務裨益民生天必眷之若人之所行不善
　弗自省改天必降之以殃尚能邀眷佑乎至天不加眷
　佑而委命於天不知天之譴爾者以爾之不善也豈有
　爾所行善而天譴之者昔商成湯為盛徳之主猶且檢
　身不及改過不吝若明之正徳帝耽志嬉遊怙過不悛
　徒責善於臣工揆之修已治人之道烏乎可縱使臣工
　胥善而君不改過遷善何由而向化邪自今以往始自
　朕躬有過即改卿等亦各宜黽勉勤為啓沃朕將殫力
　修省焉
　　　順治十一年甲午五月甲午端陽節
上召内大臣大學士等乘龍舸遊西苑
諭諸臣曰舟敝則加修法久則加整一經修整則煥然復
　新矣馮銓奏曰今之政事
皇上勵精圖治自爾日新又新
上頷之至北橋登岸幸南臺賜諸臣饌
上曰朕甚憫耕牛勞苦不忍食其肉金之俊奏曰
皇上恤牛之勞且然况海内百姓乎
上與諸臣歡宴至暮還宫
　　　順治十二年乙未正月壬子
上諭内外文武官員曰朕奉
天子民孜孜圖治夙興夜寐罔敢怠荒庶望休息安養漸
　興教化以奏昇平乃疆圉未靖水旱頻仍儲偫不充兵
　民憔悴流離困苦永念惻然雖恩赦屢頒而奉行無法
　每思與朕共理天下者惟爾内外文武諸臣是賴已有
　諭㫖自朕躬闕失以及政事未當者俱令各官悉心條
　奏採擇施行兹以朕思慮所及先頒勅諭令各該管衙
　門作速遵奉興利除害稱朕祇承
天意周恤民隱至懐書不云乎車服以庸從來帝王致治
　最重民功之賞爾内外諸臣果能殫力宣猷克敷膏澤
　朕必論功優擢如仍前玩忽誤國殃民定置重典
　　　敬天
　　　順治十七年庚子二月甲午
上諭禮部曰帝王奉
天子民禮隆禋祀享
帝大典所關尤重必儀物克備乃足昭對越之誠向來
郊祀惟冬至用燔柴禮
祈穀壇未經舉行雖祀典原有等差而同為祀
上帝典禮不宜有異嗣後
祈穀亦行燔柴禮
　　　聖孝
　　　順治八年辛卯正月辛未
上諭禮部曰朕聞君徳莫先於克孝禮制莫重乎尊親凡
　帝王纘承鴻業深念劬勞必上徽稱以彰盛典所以隆
　禮顯孝也恭惟
聖母翼贊
皇考令徳著於宫闈誕育藐躬恩慈勤於顧復獲纘丕緒
　奄有寰區良由
聖母啓廸之所致也爰遵古典博採衆謀擬上
昭聖慈壽皇太后尊號恭晉隆禮用展孝思
　　　順治十三年丙申正月癸未
上諭内三院曰自古平治天下莫大乎孝孝為五常百行
　之原故曽子備述孔子之言以為孝經昭示後世上自
　天子下逮庶人至孝之道罔不備焉朕觀其立言正大
　意㫖深逺茍非取古人言行關於孝道者推而廣之不
　足以彰其義兹欲博採羣言加以論斷勒成一編名曰
　孝經衍義務俾讀者觀感效法以稱朕孝治天下之意
　　　八月壬寅
上仰承
皇太后慈訓製為内則衍義成書幷為序文恭呈
聖覽序曰臣聞致治之道有大經大法以儀型乎邦國必
　有内治内教以模楷乎宫闈故關雎為王化之端乾坤
　居大易之首聖人垂訓未有不以門内為兢兢者也三
　代以前聖后賢妃肇修内治以致化行俗美具載典冊
　自非天佑至徳孰能集貞淑之大成振古今之懿化哉
　恭惟
聖母皇太后佐我
皇考興道致治
徽音雍穆
慈誨周詳有典有則興仁興讓允為萬世壼教之軌範臣
　敬遵
慈㫖蒐輯古來嘉言美行統成一編上備
披閱下示來兹謹按内則所載皆閨門之内起敬起孝興
　讓興仁之事而首曰后王命冡宰降徳于衆兆民謂此
　乃王后世子所躬行心得而可為民法者故不言布教
　而言降徳也夫聖人言欲治其國者先齊其家又言家
　正而天下定齊之正之其惟内則乎世傳后妃紀列女
　傳家範内訓諸書著作不少然未嘗原本内則而發明
　之豈所以尊經立教與今是書一本經㫖而推衍之微
　而聲氣容色顯而言動儀文精而樂心養志麤而中饋
女工所以操其心而檢其身者施諸一家無不宜放乎
四海無不準究其指歸有八要焉孝者順親之要其𩔖
有二事舅姑事父母是也敬者内助之要其𩔖有五事
夫勸學佐忠贊㢘重賢是也教者昌後之要其𩔖有三
教子勉學訓忠是也禮者持已之要其類有九敬祭祀
肅家政定變守貞殉節端好尚崇儉約謹言慎儀是也
讓者睦戚之要其𩔖有四崇謙退和妯娌睦宗族待外
戚是也慈者推恩之要其𩔖有五逮下慈幼敦仁愛民
宥過是也勤者修業之要其𩔖有二女工飲食是也學
者取法之要其類有二好學著書是也毎舉一𩔖必證
以聖賢經傳之言實以古今淑順之行所採事蹟貴賤
不同而其道則同所引文辭深淺不一而其理則一闡
明大㫖詮釋微文名曰内則衍義自禁壼達乎閭巷咸
於斯取則焉必皆感發其性情漸摩乎理義廣教化而
羙風俗宫闈之嘉言懿行直與邦國之大經大法並垂
不朽
聖母皇太后休聲盛徳炳若日星永作則於萬世矣
　　　十二月戊戌
上諭禮部曰朕考徃代典制嵗時致享必於
太廟至於晨昏謁見朔望薦新節序告䖍聖誕忌辰行禮
　皆另建有奉先殿今制度未備孝思莫伸朕心歉然爾
　部即察明舊典具奏
　　　順治十四年丁酉十二月丙申
上諭戸部曰
皇太后聖體違和今已大豫朕心深為欣慰八旗及畿輔
　人民應加恩賚以洽歡心兹𤼵内帑銀十萬兩一半給
　八旗兵丁一半遣官賑濟畿輔貧民爾部即遵諭行
　　　順治十五年戊戌正月辛酉皇第四子薨生甫四
　　　月
上召諸内大臣諭曰兹者皇子薨逝爾等將無謂朕因此
　感傷朕前以
皇太后聖體違和時刻憂念今已大豫此真無疆之慶於
　願至足豈復以此幼子感懐向襄親王薨時尚反覆忖
　度恐
皇太后悼傷勉強抑忍且生死從來定數焉能有違朕念
　切國家仰副
皇太后之心安敢過為傷念亦非強為之詞而有動於中
　也卿等宜知此意諸臣奏曰臣等正以
皇上傷感為慮今聞
諭㫖不勝歡慰
　　　順治十七年庚子三月辛未
上諭禮部曰
奉先殿祀
太祖
太宗神位未及并祀
四祖於朕孝思未展今詳稽舊制歳終袷祭之外有奉先
　殿祫祭之例以後元旦
皇太后萬壽及朕壽節俱照例祭告奉
太廟後殿
四祖神主於
奉先殿與
太祖
太宗合享位次照
太廟祫祭禮
　　　聖學
　　　順治十二年乙未三月癸丑
上諭内三院曰自古帝王勤學圖治必舉經筵日講以資
　啓沃今經筵已定於文華殿告成之日舉行而日講深
　有裨益尤不容緩爾等即選滿漢詞臣學問淹博者八
　員充日講官侍朕左右以備諮詢
　　　謙徳
　　　順治十四年丁酉正月壬戌禮部奏恭遇
萬壽節諸王羣臣應上表行慶賀禮設筵宴
上曰朕親政以來數年於兹雨晹未調盜賊未息民困未
　蘇方切儆惕今以生辰受賀彌覺不安至日
皇太后儀仗全設朕親詣行禮其諸王羣臣賀表及筵宴
　俱著停止
　　　順治十六年己亥八月辛亥給事中姚延啓奏言
皇上文徳武功史不勝書請仍加
聖號宣示中外
上曰人君政事得失全在實行無關稱聖前諭不許稱聖
　乃朕本懐非虛為粉飾也姚延啓凟奏不合其嚴飭之
　　　節儉
　　　順治十五年戊戌六月庚午
上諭工部内官監曰和碩榮親王塋殿前有諭㫖務從節
　省爾等須恪遵前諭但期堅固足蔽風雨不必華侈以
　致勞民倘不體朕心勞民糜費後有見聞治罪不宥
　　　儆戒
　　　順治十年癸巳閏六月庚辰
上諭内三院曰考之洪範作肅為時雨之徴天人感應理
　本不爽朕朝夕乾惕冀迓時和乃兹者霪雨匝月歳事
　堪憂都城内外積水成渠房舍頹壊薪桂米珠小民艱
　於居食婦子嗷嗷甚者傾壓致死深可軫念揆厥由來
　皆朕不徳所致朕當一意修省祗懼天戒爾大小臣工
　俱宜各盡職業共圖消弭京城内外該部確察被災户
　口據實奏聞在外凡有水災地方督撫察明被災分數
　具奏請䘏以昭朕賑恤窮黎實意
　　　順治十三年丙申三月丙午
上諭禮部曰朕自親政以來夙夜冰兢罔敢怠忽務求克
　當
天心光昭
祖徳民安物阜蚤底治平乃近者冬雷春雪隕石雨土所
　在見告變匪虛生皆朕不徳所致朕思
天為天下而立君為君者代
天敷治必使民物咸若治臻上理然後可以仰答眷命今
　水旱連年民生困苦是朕有負於
上天作君之心一過也
祖宗創闢天下以貽子孫為君者念
祖宗櫛風沭雨之勞必闡揚光大四海雍熙然後能守
祖宗之成憲朕之天下實本於
太祖
太宗積功累仁所創垂今彊圉未靖徵調頻興是朕有負
　於
祖宗付託之心一過也當睿王攝政之時誅降濫賞屏斥
　忠良任用姦貪國家錢糧恣意耗費以致百姓嗟怨人
　人望朕何日親政亟為拯救今經六載雖竭力更新乃
　猶康乂未奏災祲時聞是朕有負於百姓望治之心一
　過也用是恐懼靡寧撫躬自責披瀝悃誠冀回災變欲
　昭告於
上帝
祖宗實圖省改爾部作速擇吉具奏
　　　順治十四年丁酉九月戊辰
上諭禮部曰自古變不虚生皆由人事昨日入夜地震有
　聲朕不勝悚惕因思朕即位十有四年親政已厯七載
　雖夙夜憂勤勉圖治理但萬幾至繁玩日愒月或至怠
　荒政事有乖民生未遂以致災譴見告用示儆戒朕今
　痛加修省文武大小羣臣俱當力改前愆協心盡職消
　弭災異此後朕躬或有闕失行政或有錯謬著内院輔
　臣據實陳奏毋得隠諱爾部即𫝊諭遵行
　
　
　
　
　
　
　
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷一
　欽定四庫全書
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷二
　　　敦睦
　　　順治十三年丙申八月丙子
上遣官宣慰科爾沁及諸國
敕曰爾等秉資忠直當
太祖
太宗開創之時即誠心效順結為姻婭請為屏藩
太祖
太宗嘉爾等勲勞崇以爵號賞賚有加恩至渥焉朝覲往
　來時令陛見教誨飲食異數有加凡有懐欲吐俱得奏
　陳情意和諧如同父子朕荷
祖宗鴻庥統一寰㝢恐於
祖宗徳意有違成憲未合恒用憂惕但初年朕在幼冲睿
　王攝政任意變更不遵舊制所行悖逆以致衆怒羣怨
　使爾等夙夜望朕親政長保恩恵如得復見
太祖
太宗乃朕自親政以來六年於兹矣未得一見豈朕忘爾
　等哉盖因地廣事煩萬幾少暇且痘疹流行爾等逺來
　之日朕復出廵幸是以相見甚疎然相見之疎固自有
　由而懐爾之誠時切朕念每思爾等效力年久戰伐多
　功雖在寤寐未之有斁兹念爾等久不來見恐有誠意
　不得上通故特遣官齎敕賜爾等縀疋以諭朕意嗣後
　有欲奏聞之事即行奏請朕無不體恤行之朕方欲致
　天下於太平爾等心懐忠直母忘
太祖
太宗厯年恩寵我國家世世為天子爾等亦世世為王公
　享富貴於無窮垂芳名於不朽豈不休乎
　　　順治十四年丁酉三月丁卯定逺大將軍世子濟
　　　度班師還京時世子濟度父和碩鄭親王母福金
　　　弟多羅敏郡王及世子福金俱已相繼薨逝及至
上命議政大臣等迎於盧溝橋告之世子隨詣靈柩前哭
　　　泣盡哀然後還府
上親臨其第濟度率官屬出迎
上望見惻然墮淚稍前
上降輿執其手慟甚侍臣無不揮涕
上謂濟度曰朕來初欲解慰及見爾慟不能已爾尚勉聴
　朕言少節悲哀為國自愛遂手賜茶酒復賜諸貝子公
　　　大臣茶畢還宫
　　　諭羣臣
　　　順治九年壬辰十二月丁卯
上宴内大臣大學士尚書侍衛於中和殿賜大學士洪承
　　　疇陳名夏陳之遴尚書髙爾儼胡世安金之俊李
　　　化熙張鳳翔貂鑲朝服各一襲
諭曰爾等皆朕倚任大臣若能潔已奉公屬員自當效法
　倘貪黷相尚必致顛倒是非不但公論不容抑且國法
　難宥爾等其思之
　　　順治十年癸巳三月戊辰
上幸南臺召三院大學士學士翰林官六部尚書都察院
　　　左都御史從賜宴
上持弓顧謂諸臣曰我朝戡定天下皆弓矢之力也曩者
　每嵗出獵練習騎射今朕躬親政事天下至大機務至
　繁一應章奏皆朕親為裁決日無暇晷身雖無暇心常
　念兹不忘也諸臣奏曰
皇上此言誠欲措天下於太平居安思危真海内之福臣
　　　等願
皇上始終存此念耳
上曰卿等恐朕志不堅有違此言朕將自堅厥志卿等皆
　國之大臣亦當堅心輔朕務使天下乂安有備無患其
　諭大小臣工勉體朕懐
　　　順治十二年乙未正月戊戌
上諭諸王大臣等曰昔
皇考上賔朕方六歳正在幼沖當時諸王大臣同心推戴
　嗣紹丕基及定鼎京師奄有四海於時睿王攝政朕惟
　拱手以承祭祀凡兵民之疾苦原未周知自朕親政以
　來五年於兹焦心勞思以求化理夙夜祗懼不敢荒寧
　日望諸王大臣以嘉謨嘉猷入告匡救其失而輔其不
　逮乃疆圉未靖水旱頻仍吏治惰汙民生憔悴錢糧侵
　欠兵食不充教化未孚紀綱不立保邦致治之道迄今
　未得其要領朕思諸王大臣皆親見
太祖
太宗創業垂統之艱難年來闢地綏民之不易必有長策
　以裨治安而未見有直言得失者豈朕聴之不聰而虛
　懐納諌有未盡歟何相率而黙黙也以天下之大幾務
　之繁責於一人而弗圖勵翼朕雖凉徳獨不念
太祖
太宗培養之恩乎揆厥存心或以為奉命議事祗宜將順
　而行否則緘口容身可保冨貴試熟思之天下未平富
　貴能長保乎以後凡養兵愛民興利除害有關政治者
　居則深思進則敷奏各抒忠藎以慰朕懐至於當事諸
　臣因循積弊僅以簿書為務不肯精思職掌擔大事發
　正言以圖實濟國計民生將何賴焉内外大小各官專
　為身謀罔念官守容容充位望缺希遷禄秩是營恩怨
　不化真心為國殆鮮其人前御史呉達謂滿朝大小各
　官盡皆臃腫朕以為出言太過由今觀之似不誣矣兹
　復開誠切諭務痛加省改有官守者必盡其職有言責
　者必盡其言弼徳塞違期臻郅治君臣上下俱有令聞
　豈不美哉
　　　順治十三年丙申閏五月丁丑宣大總督張懸錫
　　　陛辭
上諭曰卿到地方必勤慎供職毋使天下謂朕無知人之
　明此即卿之所以報朕也賜春夏衣各一襲又
諭曰卿服此衣如侍朕左右當勉盡厥職復賜鞍馬一匹
　　　求言
　　　順治十年癸巳正月辛未
上諭内三院曰近來言官條奏多係細務未見有規切朕
　躬者朕一日萬幾豈無未合
天意未順人心之事良由諸臣畏憚忌諱不敢進諌耳朕
　雖不徳於古帝王納言容直每懐欣慕朕躬如有過失
　諸臣須直諫無隠即偶有未合不妨再三開陳庶得省
　改力行正道希臻治平進言切當者必加旌奬言之過
　戇者亦不譴責爾等即𫝊諭大小諸臣俾咸悉朕意
　　　七月辛亥
上諭内三院曰朝廷設立言官原為繩愆糾繆事關朕躬
　尚許直言無隠况諸司過失理當糾舉其言果當宜虚
　心靜聴即言有未當止宜分晰事理聴候朕裁豈容私
　逞報復近見科臣言事該部回奏輒援引律文欲以箝
　制言官自匿已非若如此是使人不敢指摘任意所為
　而上無由知殊負朕任人求治之心向來未經申飭不
　諳規矩姑不深究以後斷宜切戒至言官論亊亦須明
　白確指不得摭拾風影挾私妄訐著通行嚴飭
　　　順治十一年甲午二月丙寅
上諭臺省諸臣曰朕惟言官耳目之司每期直言無隠欲
　聞天下之邪正貪亷大利大害以便發政施令立致太
　平故從前屢下明㫖屬望至切孰意重違朕心納交結
　黨或有身被人言倩人報復者或有狥護同黨代為報
　復者以故多有明知其惡畏其同黨而不敢言每閱章
　奏實心為國者少附黨行私者多朕圖治方殷豈容比
　匪成姦但念秋霜肅殺莫若陽春化育嗣後須各滌肺
　肝捐舊圖新實心為國凡天下邪正貪亷大利大害直
　言不諱則政理新而太平可臻爾等身家名譽亦與之
　俱永矣
　　　三月戊申
上諭臺省諸臣曰陳名夏姦惡爾等明知向來懼怯不言
　已屬溺職及面加詰責皆云雖有風聞未得實據朕在
　深宫尚且洞悉爾等職司耳目何得懵無見聞明係知
　而不言相率欺蔽人臣為國為君忠愛之道豈宜如此
　今陳名夏已經正法爾等薄加降罰聊示懲戒嗣後務
　宜痛改前過從善去邪知無不言言無不實庶使憸壬
　屛跡中外肅清副朕求言圖治之意
　　　癸丑
上諭吏部曰
太祖
太宗創業開基收服諸國朕入關討賊除暴救民平定中
　原統一四海悉賴滿洲兵力建功最多勞苦實甚乃産
　薄差繁凡有征行馬匹器械衣甲餱糧無不自備效力
　彌勤資生無䇿深可軫念十年以來章奏雖多未見言
　及於此者近覽科臣林起龍所奏思慮周詳條畫有緒
　實心為國忠誠可嘉嗣後凡事關政治得失民生休戚
　大利大害應興應革切實可行者言官俱宜悉心條奏
　直陳無隠如果為國抒誠有裨政事朕不靳懋賞爾部
　即行𫝊諭
　　　四月癸酉
上諭都察院科道諸臣曰朕覽近日言官糾叅章疏率皆
　牽連陳名夏或曰名夏親戚或曰名夏黨與似此紛紜
　舉朝幾無善類矣爾等言官既有真見何不言於名夏
　未發覺之前乃因其已經正法輒吹求無已成何政體
　殊非朕虚懐納牖之意嗣後論人論事須指實直言不
　得再借名夏親戚黨與具奏違者治罪
　　　順治十二年乙未正月甲辰
上諭吏部都察院及科道諸臣曰三年以來水旱相仍干
　戈未息饑饉人民轉徙溝壑滿洲兵士困苦無聊災變
　未弭時艱莫救其故安在意者朕躬有闕用人不當行
　政失宜以致是歟抑諸王貝勒大臣或有勵翼未盡而
　然歟前曽有㫖命言官直陳時事無論當否槩予優容
　後乃分别是非間有譴謫致生疑畏之心章奏敷陳未
　免瞻顧兵民疾苦不得上聞今廣開言路博詢化理凡
　事闗朕躬者何令不信何政未修諸王貝勒辦事諸臣
　曠職之愆叢弊之處及内外各司何害未除何利未興
　各據見聞極言無隠須詳明切實庶便覽觀一切啓迪
　朕躬匡弼國政者所言果是即與採用如有未當必不
　加罪
　　　順治十七年庚子五月己卯
上諭吏部等衙門曰朕統御寰區焦心圖治前此屢有引
　咎省躬詔諭自今追思皆屬具文虚邀名譽於政事未
　有實益且十二十三年間時有過舉經言官指陳有即
　加處分者有優容寛宥而此心介介尚未全釋者事有
　錯誤猶可改圖居心未淨政事之流弊必多今
上天示儆亢旱癘疫災眚迭見寇盜未寧民生困瘁用是
　痛加克責實行省改向因建言得罪流徙降革等官吏
　部詳察職名事蹟開列具奏目今政務關係國計民生
　利害所在急當興革者爾部院等衙門各據實條奏科
　道各官尤當盡言無隠即朕躬闕失亦直言勿諱朕不
　惟不加罪併不芥蔕於心共圗挽回
天意早躋昇平
　　　納諌
　　　順治九年壬辰九月戊戌大學士洪承疇陳之遴
　　　奏言臣等閲欽天監奏云太白星與日爭光流星
　　　入紫微宫竊思日者人君之象太白敢於爭明紫
　　　微宫者人君之位流星敢於突入上天垂象誠宜
　　　警惕且今年南北旱澇歳饑宼警處處入告
宗社重大非
聖躬逺幸之時達賴喇嘛逺來遣一大臣迎之足矣何勞
聖駕親往為也天道深逺固非臣等所能測度但
乘輿將駕而星變適彰此誠
上蒼仁愛
陛下之意不可不深思而省戒也疏入
上諭承疇等曰卿等所諌甚是朕即停止以卿等賢能故
　擢贊宻勿嗣後國家一切機務及百姓疾苦之處如何
　始合民心如何不合民心卿等有所見聞即詳明敷陳
　勿得隠諱朕生長深宫無由洞悉民隠凡有所奏可行
　即行縱不可行朕亦不爾責也
　　　順治十年癸巳七月戊戌和碩鄭親王等以今年
　　　雨澇異常奏請暫停宫殿工程以錢糧賑濟軍民
上曰王等所奏甚是宫殿及各項工桯俱令停止以休養
　軍民各處田地速行踏勘賑濟事宜勿得延緩自王以
　下至各官凡祭祀飲食槩宜從儉朕亦自圗節省
　　　任官
　　　順治八年辛卯閏二月丙辰
上諭吏部曰邇來吏治敝壊不肖者朘削民財營求陞轉
　不恤地方荒殘民生疾苦稍知自愛愛民者因上官舉
　薦不公不覺操守頓易至於不識文義之人益不勝任
　文移招詳全憑幕友代筆轉換上下與吏役通同作弊
　貽害百姓督撫不行糾叅大乖法紀嗣後應嚴行甄别
　有徳有才兼通文義者著保奏其不識文字聴信吏役
　害民者立行叅劾不得姑留地方如督撫徇情隱蔽不
　行糾叅即為溺職事發一併治罪至於銓選之時爾部
　考試文移告示等項優者選用劣者除名澄清吏治大
　端在此内外各官著遵諭實力舉行
　　　順治十年癸巳三月己巳
上諭内三院曰朕稽往制每科考選庶吉士入館讀書厯
　陞編檢講讀及學士等官不與外任所以諮求典故撰
　擬文章充是選者清華寵異過於常員然必品行端方
　文章卓越方為稱職乃者翰林官不下百員其中通經
　學古與未嘗學問者朕何由知今將親加考試先閱其
　文繼觀其品再考其存心持已之實據務求真學備朕
　異日顧問自吏禮兩部翰林侍郎及三院學士詹事府
　詹事以下各候朕㫖親試分别髙下以昭朕慎重詞臣
　之意
　　　四月庚子
上諭吏部曰國家官人内外互用在内者習知紀綱法度
　則内可外在外者諳練土俗民情則外亦可内内外敭
　厯方見真才朕親試詞臣量為分别有照舊留任者有
　改授外任者其外任編檢以上官照詞臣外轉舊例優
　與司道等缺如年衰病弱者聼其請告朕仍優遣之
　　　順治十二年乙未九月辛卯
上諭吏部曰國家官人原當内外互用以勵羣材近見外
　官内轉京官外任者多能稱職宜再行互用除翰林官
　員朕自裁定其六部卿寺等官有才優經濟堪任養民
　者著各堂官開列六科官員著吏科開列各道御史著
　都察院開列通送吏部㑹同都察院察核速奏其在外
　司道等官品行著聞政治卓越者確察實蹟遇缺内轉
　務使内外得人職事修舉以副朕圖治安民至意
　　　己亥
上諭吏部曰翰林官員簡擢中祕習知法度今用人孔亟
　必得文行兼優者以學問為經濟庶能飭法恵民助登
　上理兹朕親行裁定陳爌等十八人皆品行清端才猷
　贍裕信任既久圖報必殷著各照外轉應得職銜陞一
　級用遇缺即補各官須益矢忠勤興利除弊副朕圖治
　安民至意
　　　順治十三年丙申六月乙未陜西總督馬之先陛
　　　辭
上諭曰以爾素望堪任斯職故行特簡爾受事後務實心
　供職興利除害陜西乃天下咽喉要地爾須較前任孟
　喬芳倍加勤慎方克有濟毋使天下謂朕不知人也爾
　其勉之
　
　
　
　
　
　
　
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷二
　欽定四庫全書
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷三
　　　考績
　　　順治八年辛卯六月庚午
上諭内三院曰年來有司貪惡朕已洞悉故前敇各督撫
　嚴行分别劾奏不得姑留害民今已閱四五月矣猶然
　瞻徇未見遵行毋乃負朕振刷之意乎現任督撫久者
　五六年近亦三四年有司臧否貪亷早當見聞真確何
　待今日始加考試總由平日以賄賂派索為事貪惡有
　司厭其欲而扼其吭者有之或八旗舊人在任者咆哮
　要挾督撫畏忌而不敢彈劾者有之如此貪懦安能糾
　察宜乎盜賊未盡消而黎民無起色也今復嚴諭凡貪
　惡及不諳文義縱信胥吏者速行指㕘至司道乃有司
　綱領尤宜察劾在内科道官既任言責大而督撫按小
　而府州縣以及天下弊端凡有見聞即宜㕘奏勿懐私
　誣陷勿苟且塞責若仰人顔面拾人津唾即倖免於議
　寧無愧於心乎
　　　順治十年癸巳三月壬辰
上敇朝覲各官曰朕所與共圖乂安兆民者惟監司守令
　是賴往年考績責望於爾等者懇切周詳何爾等之泄
　泄從事也自朕親政以来更張慮其太驟而皇皇求治
　之心暴於天下者㡬三載矣今又當大計之年而治猶
　未進民猶未安大者仍不法小者仍不亷致上之徳意
　不下究下之疾苦不上聞此非爾等之過歟朕不勝恫
　切已嚴飭所司重懲貪酷餘如例降革姑令爾等仍服
　原官宜各勉力以圖自新毋謂塗飾可以久施毋謂僥
　倖可以常恃正直存心清亷持已
皇天自鑒朝廷自知而民風亦自於變矣爾等如恪遵朕
　旨以實心行實政庶㡬共享和平之福朕之顯秩厚祿
　自不吝惜如或貌承朕旨心懐詐偽媚上虐下慢政隳
　操昭昭國憲必貽身家之菑雖欲免得乎
　　　四月庚子
上御太和殿召見天下朝覲官員董天機等
諭曰海内黎庶困苦已極兼以旱澇益不聊生招徠撫恤
　俱惟爾等是頼今司道各官廢弛政務剝削下民種種
　情弊朕已洞悉兹令爾等仍服原官各宜殫心竭慮改
　過任事潔己愛民拯救疾苦使徳澤下究則天下自致
　熈皥而扵朕委任爾等之意亦可無負矣朕諄諄誡諭
　爾等聽之於耳存之於心申諭該屬各官恪遵奉行
　　　順治十七年庚子二月戊戌
上諭吏部曰天下吏治汙隆民生休戚及錢榖兵戎闗係
　封疆諸大務皆委任督撫必督撫實得其人乃足以宣
　達政敎使逺邇乂安見在督撫宜加甄别用示鼔勵爾
　部即㑹同都察院將各該督撫任内功過稱職與否詳
　加察議甄别具奏
　　　選舉
　　　順治十五年戊戌四月癸酉
上御乾清門選庶吉士畢
諭諸進士曰朕屢重試典嚴除弊竇者實欲得真才而用
　之耳今將爾等詳加考試其中能讀書者已選庶吉士
　餘各照應得品級授職爾等服官必効力王家殫心民
　社以盡忠藎庶不負朕屢次召見簡用之意亦無忝爾
　等父母敎育之劬勞也尚其勉之
　　　誡飭臣下
　　　順治九年壬辰十一月乙未
上御五鳳樓召六部諸臣
諭曰人言各部咸通賄賂朕固知爾等大臣未必至此然
　曹屬貪汚亦爾等姑息瞻徇不肯舉發之故爾等若果
　善善惡惡帥之以正則下屬何敢貪汚爾諸臣或屬舊
　臣或係新㧞僉宜體國厚恩堅持忠潔以愛養斯民民
　安斯國治國治斯君臣同樂矣若仍蹈前轍朕不分從
　前之有功無功但就現在情罪按法懲治皆爾等自取
　又或有將部中審結之事稱寃申訴者命復加審鞫並
　未見爾等引咎申理如此民寃何由得伸國法何由得
　整復
諭吏兵兩部諸臣曰朕聞爾兩部授官凡行賄及私愛者
　處以腹内善地無賄而憎惡者置之邊逺惡地夫民之
　休戚視吏之良否如以賄授官則良吏何自而升民生
　何由而遂自今爾諸部臣宜飭躬率下旌别淑慝以效
　忠奉職為務
　　　十二月癸亥
上諭都察院及科道各官曰爾等為朕耳目之官凡官邪
　民蠧皆得亷實糾發所以通壅蔽鋤黨惡也近如李應
　試等通盜害民適遇他事發覺窮究根柢立正典刑其
　未經發覺以前李應試把持衙門毒害小民舉國痛恨
　爾等職居言路何以黙無一言果屬不知已為溺職若
　惡跡既著憚扵舉發養姦長惡之罪夫復何辭爾等自
　思人臣事君立身行己一秉法度事事為國為民豈容
　曲庇姦惡姦惡去則民安民安則朕心始安爾等豈不
　知盡心報效與養姦長惡孰得孰失嗣後各宜省惕以
　盡職守乃不負朕厚望言官之意也
　　　順治十一年甲午正月壬寅
上幸内院
諭陳名夏吕宫曰朕前聞總督孟喬芳病故深用軫惻不
　禁淚下喬芳與朕寧有姻戚哉但以其為國忠勤效力
　故也比年以來朕之眷顧漢官視滿官有加夫滿官自
太祖
太宗時宣力從征出百死方得至是朕之優待漢官者豈
　以其有功而然盖期其既受朕㤙必盡忠圖報耳今觀
　漢官之圖報主恩者何其少邪名夏奏曰君之愛臣如
　　　父母之愛子臣不能承順乎君猶子不能承順乎
　　　父母也臣等豈無報效之心即有此心
皇上或無由洞悉耳
上曰數年來徒廑朕懐曽無愉快應陞之人得陞不思圗
　報已屬不可不應陞者越次簡用亦全不思報反謂已
　才所致名夏奏曰
皇上厚恩無不思報但臣等才庸識淺致有錯失為難必
　　　耳
上曰錯失何妨與其才髙而不思報國不如才庸而思報
　國之為愈也倘眀知而不思報效恣意妄行事發決不
　輕貸毋得自貽伊戚也
　　　二月辛未
上幸内院
諭諸臣曰朕獨理萬㡬常恐是非失扵偏執故令集衆㑹
　議及衆議之時有羣以為是而一人堅執己意謬相爭
　論者殊屬未合夫既羣以為是即當從之若常懐好勝
　之心眀知其非而猶強辯不但政事有妨且虧國家大
　體急宜痛改大學士陳名夏奏曰仰承
上諭小事猶煩戒飭若遇大事何敢不謹識於衷以圖改
　　　易大學士馮銓奏曰凡謬相爭論者必不自知其
　　　非若果知之豈敢如是古云君仁則臣直盖止欲
　　　直陳所見故不覺其言之謬也既承
上諭敢不祗遵但恐不自知耳
上曰所謂君仁則臣直者所見是而直陳之斯乃直臣也
　豈飾非強辯之為直乎若執意妄行致蹈重罪朕雖欲
　寛國法難貸且朕即寛而用之彼亦何顔自立朕之心
　爾等所知爾等之心朕亦知之君臣一體豈有間乎諭
　　　畢大學士額色黒圖海議政内大臣巴哈費揚古
　　　等奏曰
皇上此諭盖欲諸臣遇有過失預行省改恐蹈重罪故煩
　　　教誨耳俱當悔悟且謹識之
　　　三月辛丑
上諭吏兵二部曰朝廷設内外諸司所以代天工理庶務
　無論文武大小各官均有責任若一官不補即曠一官
　之職近聞官多缺員皆因吏胥作姦朦混沉壓竊弄事
　權求索賄賂吏胥之弊司官不舉司官之弊堂官不察
　因循延緩日復一日以致弊竇叢生甚至有頻年困頓
　流落旅邸不得一官者人才淹抑政事廢弛皆此之故
　今後爾等兩部堂官務須正已率屬剔弊釐姦各司官
　務洗心滌慮奉公守法毋得縱役夤縁仍蹈前弊以取
　罪戾
　　　順治十三年丙申二月丙子
上在南苑召内院漢大學士翰林及部院尚書以下四品
　　　以上諸臣
諭曰今人多結朋黨究其結黨之意不過互相攀援以求
　富貴耳若然是有損而無益也朕常為黨人思之既恐
　黨𩔖之不合復恐聲名之不聞與往来周旋之不至又
　恐事發禍隨被人舉首戚戚若此何若為國效忠安受
　富貴之為榮乎縱使黨與已成及陷誅戮孰能庇免即
　如誅陳名夏黜龔鼎孳時其黨曽有一人出而救之或
　分受其過者乎且多有因而下石者是名為朋黨而徒
　受黨之害也審乎此則何不寢其朋謀而盡力於國家
　邪
　　　三月癸卯
上諭六部都察院卿寺科道等官曰朝廷立賢無方不分
　南北南人中有賢有不肖北人中亦有賢有不肖朕近
　日處分各官雖多南人皆以事情論非以地方論爾等
　比肩事主皆當仰體此意凡有論列須從國家起見毋
　岐方隅毋立門戶毋洩已私忿毋代人誣陷毋以聞風
　輒告毋以小過苛求務期公忠自矢共底蕩平之治
　　　順治十四年丁酉十月乙酉
上諭諸臣曰爾等不思朝廷擢用之恩留心部務以圖報
　效乃徇庇為姦竟成積習此豈人臣之誼嗣後宜痛改
　前非勉圖效力更宜自愛身名無致隕越且為父母者
　生子得入仕途必何等教誨何等期望爾等能體父母
　之意公忠為國仰報朕㤙即無忝爾親矣倘違父母教
　養初心恣意妄行身敗名辱尚得為人𩔖乎凡人妄行
　非分每謂人不及知為之無害不知幽隠之際尤宜勤
　自省治至於各官一䝉擢用益當兢兢業業思如何報
　答主恩如何殫盡職業乃為善𩔖若甫獲陞遷即揚揚
　自得毫無敬畏乃小人也朕所嘉者盡職之人所惡者
　虗言之輩前因地震朕深自惕勵兼命諸臣共加修省
　王永吉身為大學士即宜實加修省反虗飾具疏認罪
　若云具疏則為修省不具疏則不為修省是修省止永
　吉一人諸臣俱不然矣似此徒博虗名何如盡心實事
　邪魏裔介為給事中時杜立徳己任都給事後擢居總
　憲立徳尚在科員因裔介為給事中時建言可採越衆
　優陞遂至左都御史朕屬望之意非同泛泛邇者陳何
　嘉謨以副朕懐更定何事以益朕躬邪又
諭諸臣曰朕此諭非即欲加罪爾等也特開示朕懐冀爾
　等改行易慮矢誠效力各勉為良臣耳
　　　順治十五年戊戌三月甲辰
上諭吏部曰内監吳良輔等交通内外官員作弊納賄罪
　狀顯著研審情真有王之綱王秉乾結交通賄請託營
　私良輔等已經供出即行逮問其餘行賄鑚營有見獲
　名帖書柬者有餽送金銀幣帛者若俱按跡窮究株連
　甚衆姑從寛免如此情弊朕已洞悉勿謂姦弊隠宻竊
　幸朕不及知嗣後務須痛改前非各供厥職凡交通請
　託行賄營求諸弊悉宜斷絶如仍蹈前轍作姦犯法者
　必從重治罪
　　　順治十六年己亥三月丁酉
上諭吏部曰爾部為六卿之首職司用人凡吏治民生重
　大事務皆當盡心籌畫詳切覆奏方為不負委任近来
　爾部一切章疏多拘相沿陋例但云已經具覆在案即
　各官條陳亦不詳加察議奏明果否可行此皆不肯敬
　慎存心真實任事只圖草率結局負朕委任至意嗣後
　若不悉心酌議詳眀覆奏仍前草率定行治罪不貸
　　　五月乙丑
上諭吏部曰國家用人行政黜陟賞罰一出於公凡為臣
　子但當砥礪品行奉法盡職不可遇事生疑揣度致開
　黨與之漸如明末羣臣背公行私黨同伐異恣意揣摩
　議論紛雜一事施行輒謂出某人意見一人見用輒謂
　係某人汲引一人被斥輒謂係某人排擠因而互相報
　復撓亂國政此等陋習為害不小朕甚恨之近来内外
　大小諸臣中不體朝廷大公至正之意尚有仍踵陋習
　妄生意度者今後各當洗滌肺腸痛改前非恪修職業
　共歸蕩平
　　　順治十七年庚子二月甲辰
上諭吏部等衙門曰國家政務典禮闗係重大者必博稽
　衆論期於至當故令九卿科道㑹議與議諸臣自應詳
　酌事理各陳所見以備採擇今㑹議之時不思殫心籌
　畫各抒謨猷但希旨依違雷同塞責徒存㑹議虗名未
　見少裨治理如合祀一事令衆㑹議雖理應舉行亦當
　詳考典制參酌異同各出意見以副朕慎重大典之意
　乃漫無獻替草率具覆前旨申飭兩議者乃為滿漢區
　分原未嘗禁其異議嗣後如仍前唯諾從事推諉成風
　不肯盡心建白定行治罪
　
　
　
　
　
　
　
　
　
　
　
　
　
　
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷三
　欽定四庫全書
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷四
　　　理財
　　　順治十年癸巳四月甲寅
上諭戶部曰比年以來軍興未息催徴煩急兼以水旱頻
　仍深慮小民失所民間充解物料款項煩多以致僉㸃
　解戶賠累難堪向曽量折㡬項但折少解多民不沾惠
　爾部速查有應解本色易於買辦者永逺改折前代一
　條鞭法總收分解責成有司小民便於輸納不致擾害
　國家亦收實課不致缺用立法良善見行條鞭地方令
　官收官解不得仍派小民
　　　順治十四年丁酉十月丙子
上諭戶部曰朕惟帝王臨御天下必以國計民生為首務
　故禹貢則壤定賦周官體國經野法至備也眀初取民
　有制休養生息至萬厯年間海内殷富家給人足及天
　啓崇禎之世因兵増餉加派繁興貪吏縁以為姦民不
　堪命國祚随之良足深鑒朕荷
上天付託之重為生民主一夫不獲亦疚朕懐凡服御膳
　羞深自約損然而
上帝
宗廟百神之祀軍旅燕饗犒錫之繁以及百官庶役餼廪
　之給罔不取之民間誠恐有司額外加派豪蠹侵漁中
　飽民生先困國計何資兹特命爾部右侍郎王𢎞祚將
　直省每年額定徴收起存實數編撰成帙詳稽往牘參
　酌時宜凡有參差遺漏悉行駁正錢糧則例俱照眀萬
　厯年間其天啓崇禎時加増盡行蠲免綱舉目張彚成
　一編名曰賦役全書頒布天下庶使小民遵兹令式便
　於輸將官吏奉此章程罔敢苛斂為一代之良法垂萬
　世之成規然此其大畧也若夫催科之中寓以撫字廣
　招徠之法杜欺隠之姦則守令之責也正已率属承流
　宣化覈出納之數慎那移之防則布政司之責也舉亷
　懲貪興利除害課殿最扵荒墾昭激揚於完欠恪遵成
　法以無負朕足國裕民之意則督撫之責有特重焉其
　敬承之毋忽
　　　恤民
　　　順治八年辛卯二月丙午
上諭户部諸臣曰田野小民全頼地土養生朕聞各處圈
　占民地以備畋獵往來下營之所夫畋獵原為講習武
　事古人不廢然恐妨民事必於農隙今乃奪其耕耨之
　區斷其衣食之路民生何以得遂朕心大為不忍爾部
　速令地方官將前圈地土盡數退還原主令其乘時耕
　種
　　　七月丙子
上諭戶部曰數年以來投充漢人生事害民民不能堪甚
　至有為盜窩盜者朕聞之不勝痛恨帝王以天下為家
　豈有厚視投充薄待編氓之理况供我賦役者民也國
　家元氣賴之投充者奴隸也今反藐視有司弁髦國法
　欺壓小民若不大加懲治成何法紀嗣後投充之人若
　仍前生事害民本主及該管官知情連坐除本犯正法
　外妻孥家産盡行入官從前有司責治投充之人曾有
　革職問罪者以致投充之人益加横肆今後各該地方
　官如遇投充之人犯罪與屬民一體從公究治
　　　順治九年壬辰九月甲申戶部奏稱朝鮮解送商
　　　人二十八人并貨物至臣等細訊係明末往日本
　　　貿易囘時遇風飄至朝鮮非本朝私行飄海者
上曰朝鮮送来二十八人皆係朕之赤子漂流外國殊可
　憫念著發回原籍其原貨俱令本人領去
　　　順治十一年甲午四月己卯
上幸南苑見郊外農民耕耘不輟
聖心豫恱顧謂侍臣曰去年旱澇為災小民甚苦今如此
　辛勤待秋成後自獲享有年之樂矣命内大臣巴哈等
　賞農夫一百八十餘人銀兩
　　　順治十二年乙未正月甲辰
上諭戶部曰朕有天下皆我
太祖
太宗積徳施仁開創鴻緒以貽藐躬朕既為生民主一夫
　不獲時廑朕衷念自明運式微流賊煽亂朕奉
天成命救民於水火之中率土人民如依父母以為必䝉
　愛育得享昇平豈意比年以来水旱頻仍干戈未靖轉
　輸旁午人不聊生蕩析離居鬻及妻子㷀㷀無告輾轉
　呼號想其怨咨必歸於朕言念及此何以仰副
祖宗付託之意中夜以興澘焉出涕雖未能減賦蠲租實
　欲除苛去甚與良有司共圖休養已有諭旨令内外大
　小官員悉心條奏通達下情嗣後各地方錢糧凡横斂
　私徴暗加火耗荒田逃戶灑派包賠非時預徴蠲免不
　實災傷遲報踏勘騷擾妄興詞訟妨奪農時等弊一切
　嚴行禁革有違犯者該督撫即行糾㕘治罪如督撫徇
　縱部院科道官訪實劾奏
　　　順治十四年丁酉七月戊申
上諭禮部曰時方入秋田禾在野必雨暘時若乃望西成
　今霖潦未休傷稼可慮干和召沴定有由来朕夙夜祗
　懼循省愆尤大小臣工亦俱宜洗心滌慮協圖修省以
　格
天心仍遣官於
圜丘䖍禱晴霽
　　　順治十七年庚子六月壬辰
上諭禮部曰今夏亢陽口久農事堪憂朕念致災有由痛
　自刻責榖為民天非雨不遂竭誠祈禱積有日時乃精
　誠未達雨澤尚稽晝夜焦心不遑啟處兹卜是月之十
　三日豫行齋戒黎明歩至
南郊是夜子刻祭告
圜丘祈禱甘雨以拯災黎若仍不雨則再行躬禱務回
天意
　　　賑濟
　　　順治十一年甲午二月甲申
上諭戸部等衙門曰朕念比年兵事未息供億孔殷加以
　水旱頻仍小民艱食地方官不加撫綏以致流離載道
　夫普天率土擊命朕躬而困苦如斯何忍聞見朕為之
　寢食不遑拯濟安全時不容緩戸部等衙門凡有錢糧
　職掌者即將見今貯庫銀兩實在數目作速查明奏聞
　　　丙戌
上諭戸部曰四海蒼生皆朕赤子饑寒轉徙深切痌瘝前
　各督撫疏奏災荒等處已經查照分數酌量蠲免各府
　州縣衛所等官務在實力奉行不得混徴徒飽貪腹極
　荒地方非蠲免所能救者該督撫速行查奏另加恩䘏
　至於畿輔重地房屋田土多經圈占加以去年水荒特
　甚尤為困苦朕夙夜焦思寢食弗寧亟宜拯救庶望生
　全但荒政未修倉廪無備若非頒發内帑何以濟此急
　需兹特𤼵庫貯銀十六萬兩
聖母皇太后發宫中節省銀四萬兩朕又𤼵御前節省銀
　四萬兩遣滿漢大臣分赴八府地方賑濟督同府州縣
　衛所各官量口給散務使饑民均霑實惠
　　　順治十三年丙申八月丁酉
上諭戸部曰順天府屬係京畿根本重地年来水旱頻仍
　小民失業生計蕭條較他處為獨苦今歳復霖雨飛蝗
　相繼為災己䝉
皇太后發帑賑濟朕因念被災窮黎救死不贍若以國賦
　亟需責之照舊輸納轉徙溝壑勢必難免恐非所以仰
　宣
皇太后特施拯恤之徳意爾部速將順天府屬各州縣災
　傷分數察勘明白分别重輕酌量蠲免以昭嘉惠元元
　至意
　　　順治十六年己亥五月辛
上諭戸兵二部曰雲貴新入版圖百姓皆朕赤子念十餘
　年来逆冦李定國等竊踞南服民久在水火之中困於
　誅求生計日匱疾痛莫告今大兵所至羣黎歸命歡若
　更生但聞兩省地方生理未復室廬殘毁田畝荒蕪俯
　仰無資衣食艱窘朕每念及不勝憫惻至南征大兵閱
　厯險阻長驅深入糧餉恐有時不繼今特發内帑銀三
　十萬兩爾部即遣官刻期齎往經畧軍前以十五萬兩
　賑濟兩省窮民其十五萬兩令經畧臣收貯見今進討
　三路大兵如有需餉甚急者立行接濟
　　　重祀典
　　　順治十三年丙申十二月己亥
上諭禮部曰古来聖帝眀王皆有大功徳於民者是以累
　代相因崇祀不替今厯代帝王廟祭典雖已修舉但十
　三年來俱遣官致祭朕欲於明春親詣行禮以抒景仰
　前徽至意爾部其具儀以聞
　　　順治十四年丁酉二月戊寅
上諭禮部曰禮莫重於事
天孝莫大於尊
親朕纉承鴻緒恪修祀典每嵗
郊祀皆奉
太祖髙皇帝配享今思
太祖受命
上天肇興帝業
太宗繼志述事丕振皇猷功徳並隆咸宜崇祀嗣後二至
　祈榖俱奉
太宗同
太祖配享著為定制
　　　順治十五年戊戌正月辛亥
上祈榖於
上帝禮畢還宫
諭大學士額色黑學士折庫納曰凡祭祀儀物音樂必盡
　善盡羙始克展敬心今觀太常所奏樂聲容儀節俱未
　諧和夫樂乃祭祀之大典必聲容儀節盡合歌章始臻
　美善其召太常嚴飭之令勤加肄習毋致違忽
　　　禮前代
　　　順治八年辛夘六月辛未
上諭禮部曰順治元年定守明朝諸帝陵寢並祭典因神
　宗與我朝有嫌故裁之朕思前朝帝王陵寢理宜防護
　況我朝凡事俱從寛厚今神宗陵著照故明十二陵例
　以時致祭仍設太監陵戸看守
　　　順治十四年丁酉二月甲申
上諭工部曰朕念故明崇禎帝尚為孜孜求治之主祗以
　任用非人卒致㓂亂身殉社稷若不亟為闡揚恐千載
　之下竟與失徳亡國者同𩔖並觀朕用是特製碑文以
　昭憫惻爾部即遵諭勒碑立崇禎帝陵前以垂不朽
　　　六月己丑立金太祖世宗陵碑
御製文曰朕惟自古膺圖受籙咸有大功徳於天下及其
　殁也弓劍之藏後世重焉匪特陰陽之所景貺實亦遐
　邇之所繹思故時代雖遥崇禮不替若聲教被於當年
　園寢湮於異世非所以昭徳追逺也朕撫有寰區於前
　代陵墓未嘗不惓惓於心申飭所在守護維謹惟金代
　之陵在房山者前我師克取遼東故明惑於形家之說
　疑與本朝王氣相闗遂劚斷其地脈己巳嵗我
太宗文皇帝統師入闗念金代先徳遣王貝勒大臣詣
　致祭明復加摧毁且建立闗帝廟為厭勝之術夫不逹
天命之有歸而謬委靈於風水移災於林木何其誕也金
　代垂祚百有餘年英主哲辟實光史冊乃易代之後兆
　域荒圮祀典缺廢撫今追昔慨焉興歎金太祖世宗已
　經崇祀帝王廟其陵寢命地方春秋䖍祀外兹特諭禮
　臣專官省視修其頹毁俾規制如初併令有司時祭無
　斁嗚呼廟貌既崇特景思於往哲封塋重煥用昭示於
　来兹爰勒貞珉以垂不朽云爾
　　　順治十六年己亥十一月甲戌
上諭工部曰前代陵寢神靈所棲理應嚴為防護朕巡幸
　畿輔道經昌平見明代諸陵殿宇牆垣傾圮已甚近陵
　樹木多被斫伐向来守護未周爾部即將殘毁諸處盡
　行修葺見存樹木永禁樵採添設陵戸令其小心看守
　責令昌平道官不時嚴加巡察爾部仍酌量每年或一
　次或二次差官察閱勿致疎虞
　　　甲申
上諭禮部曰明崇禎帝勵精圖治十有七年不幸寇亂國
　亡身殉社稷考其生平無甚失徳遘兹厄運殊堪矜憫
　宜加謚號以昭實行今謚為莊烈愍皇帝
　　　褒忠節
　　　順治九年壬辰十一月乙酉
上諭禮部曰明末寇䧟都城君死社稷當時文武諸臣中
　豈無一二殉君死難者幽忠難泯大節可風爾部詳訪
　確察死節職名併實蹟具奏勿遺勿濫
　
　
　
　
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷四
　欽定四庫全書
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷五
　　　興文教
　　　順治九年壬辰九月辛卯
上視學癸巳賜衍聖公及五經博士四氏子孫祭酒司業
　　　學官等袍㡌監生銀兩乂賜敇勉勵師生
敕曰聖人之道如日中天上賴之以致治下習之以事君
　爾等務盡心教訓諸生諸生亦當祗承師訓力體諸身
　教成為師訓之功學成乃弟子之職儻訓誨不嚴服習
　有怠爾師生俱不能辭其責勉之
　　　順治十年癸巳四月甲寅
上諭禮部曰國家崇儒重道各地方設立學宫令士子讀
　書各治一經選為生員登之黌序朝廷復其身有司接
　以禮培養教化貢明經舉孝亷成進士何其重也朕臨
　御以来各提學官每令部院考試而後用之誠重視此
　生員也比聞有不通文義微賤之屬濫厠學宫甚至出
　入衙門交結官府侵占地土武斷鄉曲國家養賢之地
　竟為此輩藏垢納汚之所又提學官未出都門即受囑
　託既到地方曲徇情面賄賂公行督學之門竟成商賈
　以致白丁豪富冒濫衣巾孤寒宿學艱於上進深可痛
　恨今後督學諸臣皆宜更新惕勵嚴察冒濫及文理荒
　謬者俱行降黜其入學生員仍令各學敎官月加課程
　不得曠廢亦不得借端凌虐嵗科試卷解部稽察爾部
　照例考定等第以示勸懲各學臣誠能體朕教養儲才
　之心實力遵行自使士風丕變人材輩出國家治平實
　嘉賴之
　　　順治十二年乙未正月丙午
御製資政要覽
親為序曰朕惟帝王為政賢哲修身莫不本於徳而成於
　學如大匠以規矩而定方圎樂師以六律而正五音凡
　古人嘉言善行載於典籍者皆修已治人之方可施於
　今者也朕孜孜圖治學于古訓覽四書五經通鑑等編
　得其梗概推之十三經二十一史及諸子之不悖於聖
　經者莫不藴涵事理成一家言但卷帙浩繁若以之教
　人恐未能一時盡解其義亦未能一時盡得其書因思
　夫記事宜提其要纂言當鉤其元乃採集諸書中之闗
　扵政事者為三十篇又慮其渙而無統於是每篇貫以
　大義聯其文辭於忠臣孝子賢人亷吏畧舉事迹其姦
　貪不肖悖亂者亦載其内使法戒炯然加之訓詁詳其
　證據譬之萃衆白以為裘範六金而成鼎㫖約而易明
　文簡而易閱名曰資政要覽觀是書者熟思而體之可
　以為篤行之善人推𩔖而廣之可以為明理之君子毋
　徒求之語言文字之間則朕諄諄教諭之心庶乎其不
　虗矣
　　　庚戌
御製勸善要言成
親為序曰朕惟天道至善即以其善賦之下民故人之生
　無有不善其或有不善者皆因内蔽於私欲外染於汚
　習遂失其繼善成性之本體而日逺於天矣因人之存
　心行事不同是以
上天鑒察降以災祥其降祥者固以顯佑善人其不得已
　而降災者亦以明戒下民使之改過而遷於善也從来
　報應昭昭不爽詎不可畏哉古人原天垂訓以教天下
　正論嘉言不一而足但文之深者或不易通言之簡者
　又不能盡朕恭承
天命撫育萬方深念上之教世勸善為先人之立身為善
　最樂故取諸書之要者輯為一編名曰勸善要言語不
　欲文期於明理詞不厭詳期扵曉衆欲使賢愚同喻小
　大共知讀此書者當深思其義反之於心體之於身善
　者則益當加勉而進於淳良以求吉慶其或無知而誤
　染於不善者尤當速改而歸於無過以免災戾庶㡬不
　負
上天好生之心而朕殷殷教化之意亦不虗矣凡我人民
　其敬勉之哉
　　　三月壬子
上諭禮部曰朕惟帝王敷治文教是先臣子致君經術為
　本自明季擾亂日尋干戈學問之道闕焉未講今天下
　漸定朕將興文教崇經術以開太平爾部即𫝊諭直省
　學臣訓督士子凡六經諸史有闗於道徳經濟者必務
　研求通貫明體達用處則為真儒出則為循吏果有此
　等實學朕當不次簡㧞重加任用又念先賢之訓仕優
　則學仍傳諭内外大小各官政事之暇亦須留心學問
　俾徳業日修識見益廣佐朕右文之治
　　　順治十四年丁酉十月丁亥
上諭工部曰文廟崇祀先師孔子所闗典禮甚重今已年
　乆傾圯若不速為整理後漸頹壞葺治愈難因爾部錢
　糧匱乏所需工料未能措辦朕發内帑銀三萬兩特加
　修葺爾部即𫝊諭行
　　　諭將帥
　　　順治十五年戊戌八月丙子
上遣官魏黒等齎
敇往諭安逺靖寇大將軍多羅信郡王多尼寧南靖㓂大
　　　將軍固山額真宗室羅託征南將軍固山額真卓
　　　布特進兵機宜復
諭魏黑等曰爾等至彼可集王貝勒等諭以撫循士卒當
　如父之愛子行軍必敬慎隄防謀事無失毋得驕矜躁
　急致有疎虞夫士在行間固當有進無退而克敵制勝
　尤貴懼以成謀前敬謹親王及訥爾特等之敗皆以輕
　敵躁進故也至投誠之人當分别其傾心效順或事急
　來降即事急來降者亦當收養縱有逃亡聽其自去始
　足彰我恩育之仁夫以威服人何如以徳服人之為愈
　邪
　　　招降
　　　順治十三年丙申六月癸巳
上諭江南浙江福建廣東督撫鎮各官曰朕惟自古帝王
　底定萬邦皆恩威並用討貳懐服乃能使人心樂於歸
　往蚤致太平本朝開創之初遐方尚在疑畏竄附海逆
　鄭成功者實繁有徒或嘯聚有年未經歸化或被賊迫
　脅反正無由或偶䧟賊中力難自拔原其本念未必甘
　心從逆也朕念若輩皆我赤子迷罔無知深可憫惻今
　欲大開生路許其自新該督撫鎮即廣出榜文曉諭如
　能誨過投誠者破格陞擢以計擒斬賊渠來獻者首功
　封以髙爵次者亦予世職同來有功人等顯官原賞朕
　所不恡倘執迷不悟鄭逆所據不過海濱窮島耳一旦
　絶其糧饟阻其出沒遣發王師直搗巢穴必至玉石俱
　焚雖悔亦何及乎其前此陷賊官民及新附人等該地
　方官盡心安挿務令得所
　　　諭外藩
　　　順治十三年丙申八月壬辰
上諭厄魯特部落巴圖魯台吉土謝圖巴圖魯戴青等曰
　分疆别界各有定制是以上不凌下下不侵上古帝王
　統御之常經也朕懐撫恤逺人之意正欲共躋斯世於
　隆平迺數年來爾等頻犯内地劫奪馬牛拒敵官兵率
　領畨夷威脅搶掠督撫按屢經奏報即行遣官曉諭爾
　終不悛朕體天地好生之心宥兹小過今特遣侍郎石
　圖啟心郎鼐格前往訊理如劫奪是實即當按數賠償
　倘地方官誣誑罪有所歸非爾等之咎畨夷在明時屬
　蒙古納貢者即歸蒙古如為明所屬者應隸中國為民
　與䝉古又何與焉其漢人䝉古所定居址與夫貿易隘
　口詳為察核仍舊分定耕牧毋得越境混擾庶副朕撫
　綏之心而爾等亦永享其休矣
　　　甲辰荷蘭國貢使歸國
上賜其國王銀幣仍降
敕諭曰爾國僻在西陲海洋險逺厯代以来聲教不及乃
　能緬懐徳化效慕尊親擇爾貢使赴闕来朝䖍修職貢
　地逾萬里懐忠抱義朕甚嘉之用是優加錫賚以報孚
　忱至所請朝貢出入貿易有無雖灌輸貨貝利益商民
　但念道里悠長風波險阻舟車跋渉閱厯星霜勞勩可
　憫若貢期頻數猥煩多人朕皆不忍著八年一次來朝
　所攜貨物在舘貿易不得於廣東海上私行貨賣爾其
　體朕懐保之仁恪恭藩服慎乃常職祇承寵命
　　　仁政
　　　順治八年辛夘閏二月乙夘
上諭吏部曰𣙜闗之設國家藉以通商非以困商闗稅原
　有定額差一司官己足何故濫差多人每官一出必市
　馬匹招書役未出都門先行納賄户部又填給糧單沿
　途騷擾包攬經紀任意需索量船盤貨假公行私沿河
　一帶無異劫奪商賈恐懼不前百物騰貴河道天下通
　行之路何以至此朕灼知商民之苦著仍舊每闗設官
　一員其添設者悉行裁去以後不得濫差
　　　丙寅
上諭兵部曰國家設立驛遞原以傳朝廷之命令通天下
　之脈絡年來四方多故兵馬絡繹差遣繁多驛遞疲困
　至今日已極乃奉差官員全不知地方苦楚勘合火牌
　之外恣意苛索驛夫不足派及民夫騷動里甲甚而牽
　縶婦女繫累生儒鞭驛官如罪犯辱州縣等奴隸以致
　夫逃馬倒罷市止耕上誤公務下害小民深可痛恨嗣
　後有蹈前轍者不拘大小衙門令地方官即指名申報
　督撫飛章㕘奏以憑重處其地方官驗明勘合火牌亦
　即照數應付毋得稽遲取罪如本無遲誤情幣該差員
　役因需索不遂駕言遲誤反卸罪州縣者督撫一併查
　㕘治罪
　　　丁丑
上諭兵部曰前者青州故明玉田王之子聚衆祭旗恣行
　不軌又陜西叛將王元馬徳戕殺撫臣議扶慶王之孫
　招摇惑衆因而明之各王多被誅戮朕甚憫焉今朕親
　理萬㡬代
天子民務期四海萬姓咸得其所豈獨明之子姓不在涵
　育之中乎嗣後直省有故明親王郡王流落地方者該
　督撫察其投誠始末有無功次併其家口起送來京分
　别畜養其自鎮國將軍以下不必起送各照原籍編氓
　樂業
　　　三月乙酉
上諭户部都察院曰朕覽巡鹽御史崔允𢎞章奏因思各
　處奏報鹽課常有餘銀細思鹽課正額自應徴解若課
　外餘銀非多取諸商人即係侵剋百姓大屬弊政爾部
　院通行各差御史及各鹽運司止許徴解額課不許分
　外勒索餘銀有御史及運司各官貪縱者許商民首告
　審確奏聞治罪用布朝廷恤商裕民至意
　　　順治十二年乙未八月癸酉
上諭工部曰畿輔之地乃天下根本必加意安養使民生
　樂業方能自近及逺漸致太平前爾部㑹同戸禮兵三
　部覆奏修築運河決口議將直隸八府州縣節年所欠
　各部寺錢糧速行催解以濟修河急用朕念畿内地方
　人民艱苦房地屢經圈撥水旱連嵗相仍既缺養贍之
　資俱有身家之累而厯年積欠一旦並徴其何以堪殊
　非加惠近畿篤厚根本之意朕心深為不忍爾部仍㑹
　同各部將修築決口應另用何項錢糧悉心籌畫確議
　速奏其直隸八府州縣順治八年至十一年未完錢糧
　實欠在民者悉與蠲免
　　　體羣情
　　　順治十三年丙申六月己丑
上諭八旗各牛录曰朕念滿洲官民人等攻戰勤勞佐成
　大業其家中役使之人皆獲自艱辛加之收養誼無可
　去乃十餘年間或戀親戚或被誘引背逃甚衆隠匿滋
　多故特立法嚴禁然以一人之逋逃而株連數家以無
　知之奴僕而累及職官立法如此其嚴者皆念爾等數
　十年之勞苦萬不得已而設非朕本懐也爾等亦當思
　家人何以輕去必非無因果能平日周其衣食節其勞
　苦彼且感恩效力豈有思逃之理若全不體恤雖嚴法
　防禁終難止其逃何益之有朕為萬國之主念兹犯法
　諸人孰非天生蒸民孰非朝廷赤子儻刑罰日繁戸口
　日減爾等亦何能自安今後務各仰體朕意覺悟省改
　
　
　
　
　
　
　
　
　
　
　
　
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷五
　欽定四庫全書
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷六
　　　安民
　　　順治八年辛卯閏二月丙寅
上諭兵部曰朕思各處土㓂本皆吾民或為饑寒所迫或
　為貪酷官吏所驅年来屢經撲剿蕩平無期皆因管兵
　將領縱令所部殺良冒功因而利其婦女貪其財帛真
　賊未必剿殺良民先受荼毒朕甚痛之嗣後各該督撫
　所屬境内有賊寇依山伏莽嘯聚焚劫者即廣偵宻探
　責令領兵官星馳相機剿撫勿令滋蔓其附近賊巢居
　民不得借搜捕為名一概殺掠至從賊營逃出難民難
　婦及真賊革心投順即與訊明安置完聚如有零星賊
　黨竄伏村落者責成道將有司設法掩捕不得輕動大
　兵使玉石俱焚倘被人首告為賊者該地方官須詳審
　實情勿聽仇扳株累各督撫務嚴飭各該道將等官實
　力遵行稱朕除宼安民至意
　　　順治十年癸巳五月己卯
上諭兵部曰天下初定瘡痍未起加之比年水早民不聊
　生饑寒切身迫為盜賊及官兵捕剿玉石難分魁惡雖
　多剪除株蔓豈無寃濫況當年沉䧟情事不同或見迫
　扵貪汚或逼脅於渠寇既為賊黨自拔無門念此人民
　皆朕赤子生聚最難摧殘極易若概加誅戮深可憫傷
　兹特降殊恩曲加赦宥自今順治十年五月二十五日
　以前凡有嘯聚山林劫掠道路曽為土賊者無論人數
　多寡罪犯大小但能真心改悔自首投誠悉赦前罪仍
　令所在官司酌量安挿兵仍補伍民即歸農不願還鄉
　者聽其随便居住不許將吏有司及讐怨之家挾制嚇
　詐告擾侵害其受撫人衆須痛改前非革心安業不許
　倚恃受撫名色欺壓良民倘或違犯定行追論
　　　順治十五年戊戌五月癸夘
上諭兵部督捕衙門曰逃人事宜屢有諭㫖念滿漢人民
　皆朕赤子故令㑹議量情申法衷諸平允而年来逃人
　犯法者未止小民因而牽連被害者多近聞有姦徒假
　冒逃人詐害百姓或借名告假還家結連姦惡將殷實
　之家指為窩主或原非逃人冒稱旗下在外嚇詐羣黨
　指稱轉騙不已或有呈告督捕即買主冒認指詭名作
　真者或有聲言赴告在地方官處禀挐嚇騙良民者或
　告假探親肆行指詐及領本貿易假夥攀害種種詐偽
　甚多深為可惡今後凡有逃人本主即報明本固山額
　真等將逃人之主及逃人姓名具印結報部如逃後日
　久方報既獲逃人乃稱係伊家人者此人不許給主即
　令入官直省地方有旗下告假私出妄為及冒稱旗下
　羣姦横行者著該督撫嚴行訪拏解部查明倂本主從
　重治罪
　　　慎刑
　　　順治八年辛夘三月乙酉
上諭刑部曰朕覽撫臣遲日益疏為原㕘荆州府推官劉
　祖生招罪内稱祖生病故已服㝠誅因思及天下之大
　罪囚之斃扵囹圄者不知凡㡬或死扵疾病或死扵饑
　餓或死扵刑拷甚至有死於官役之虐害囚徒之隂謀
　此𩔖未可悉數朕心為之惻然是在府州縣良有司濟
　以醫藥給以口糧非刑有禁凌虐有禁内外交通毒謀
　隂害有禁督撫巡按時時申飭道府親為清察州縣有
　犯前弊者分别㕘處庶獄囚之伏法而死者罪屬應得
　其餘不至無故而枉死用昭朝廷立法之仁方今天時
　向熱連日風霾不雨前代常有熱審之例爾部即為通
　察刑獄其無干牽累者即日釋放餘亦次第減免有死
　罪情可矜疑者奏請定奪
　　　順治十年癸巳六月丁酉
上諭内三院曰帝王化民以徳齊民以禮因姦人為惡肆
　害良善所以不得已而用刑然必情罪允孚斯加之者
　無悔而受之者無怨故法者天下之平朕亦不得任喜
　怒為輕重也凡官民犯事朕即有意見不欲遽自裁斷
必下部議者以士師之任職在明允而膺斯任者又皆
親信大臣必能仰體朕心審察得情不致有錯誤寃濫
之失今該部不體朕意私心揣度以為事經上發若從
輕擬恐以情面生疑庇䕶獲咎因為自全之計明知此
罪本輕故為重入待朕親裁甚至新犯事情不就事論
事而追引已結之舊案文致重法如此私心舛謬悖理
實甚朕於政事最重刑獄奏讞本章必再三覆閱每有
改正但慮日有萬㡬或一時不及致詳竟批依議死者
不可復生誤者不可復改此悔此怨咎將誰歸朕志存
愛育於饑寒為盜之民尚許自首遐方未服之衆廣示
招徕況於有職朝臣無知黎庶即有應得之罪尚不忍
加豈肯陷以刻深致滋寃濫以後問理衙門議事大臣
問擬人罪務須詳審真情引用本律一切鈎索羅織悉
宜痛革書云罪疑惟輕所當深念如情罪重大憲典具
存又不得借口故出以致漏網務平心守法使人不寃
以㡬刑措之治
　　　順治十二年乙未六月丁夘
上諭刑部等衙門曰朕日覽三法司章奏議決重囚一日
　必五六人或十餘人念兹愚氓兵戈災祲之後復罹法
　網深可憫惻稽古有虞之世民不犯于有司漢文帝唐
　太宗亦㡬致刑措今犯法者衆豈果風俗日偷民盡暋
　不畏死歟抑朝廷徳敎未敷故百姓從化無路歟或讞
　決諸臣膠執爰書輕於失入歟又或所在有司不肯留
　心化導以致扞綱紛紛歟干和召戾皆朕之責今後爾
　等問刑諸臣遵奉此諭即將現在未結各案悉心清理
　原情準法務求平允但不得故縱市恩仍𫝊諭各直省
　督撫申戒所屬慎重刑獄不得羅織刻覈郡邑長吏亟
　倡明教化使小民明扵親遜之誼各愛身家毋輕抵罪
　自然獄案漸減囹圄可空其以仰協天心漸致太平未
　必不由於此
　　　十月戊辰
上諭刑部曰帝王以徳化民以刑輔治故律例之設最宜
　詳慎茍法律輕重失宜則官吏舞文得以任意出入雖
　欲政平訟理其道無由朕覽讞奏本章引用律例多有
　未愜爾部所有滿漢字律例作速謄冩進呈朕將詳覽
　更定頒布遵行
　　　順治十七年庚子十一月壬子
上諭刑部曰朕覽朝審招冊待決之囚甚衆雖各犯自罹
　法網國憲難寛但思人命至重概行正法扵心不忍明
　年嵗次辛丑值
皇太后本命年普天同慶朕是以體
上天好生之徳特沛解網之仁見在監候各犯概從減等
　使之創艾省改稱朕刑期無刑嘉與海内維新之意
　　　懲貪佞
　　　順治八年辛卯閏二月甲寅
上諭吏部曰邇来有司貪汚成習皆因督撫不能倡率日
　甚一日國家紀網首重亷吏若任意妄為不思愛養百
　姓致令失所殊違朕心督撫任大責重全在舉劾得當
　使有司知所勸懲今所舉者多屬冒濫所劾者止以微
　員塞責大貪大惡每多徇縱何禆民生何補吏治爾部
　須秉公詳察奏聞如有此等惡習定當從重治罪不貸
　至部院堂官係各司楷模尤當正身潔操砥礪自愛殫
　心盡職以不負朕惓惓用人求治之意其京堂大小員
　缺擇有才望堪任者用之嗣後内外各官宜洗心滌慮
　勤守職業不得仍蹈前弊自取罪戾
　　　丁丑
上諭都察院曰朝廷治國安民首在嚴懲貪官嚴懲貪官
　必在審實論罪近見在外督撫巡按㕘劾有司等官原
　疏贓盈百千及提問報招多坐衙役詐害又云贓無入
　己夫衙役詐害是誰縱庇贓無入己初劾何據此皆由
　承問各官私受賄囑督撫巡按又不糾㕘以致部覆將
　已革之官仍還原職貪何由懲民何由安今後被劾各
　官審問渉虗係道府㕔開報不實者該部院必查究原
　開報之官係承問官受私出脫者必查究原承問之官
　若督撫巡按不先指㕘該部院必行舉奏即以不職論
　　　八月己酉原任曹州副將許武光奏言開封前因
　　　水淹周王府内有銀二三百萬不止曽被沉壓乞
　　　假臣三年之工搜盡天下遺銀以資兵餉
上曰帝王生財之道在扵節用愛民掘地求金亘古今未
　有此議一行生事擾民何可勝言許武光借端求官兼
　圖牟利殊為不合其令該城御史斥逐
　　　順治十年癸巳正月癸巳
上幸内院閱吏部大計疏謂大學士范文程等曰貪吏何
　其多也此輩平時侵漁小民當兹大察之年亦應戒慎
　　　文程奏曰彼平居未仕時亦知貪吏不可為一登
　　　仕籍則見利智昏矣
上曰此由平素不能正心之故也茍識見既明持守有定
　安能為貨利摇奪乎
　　　順治十七年庚子十一月戊寅刑部等衙門覆奏
　　　撫臣林起龍懲貪疏
上諭曰貪官蠹役害民屢懲弗悛不得不特立嚴法冀
　人人畏懼省改貪心始不負朕懲貪救民之意今林起
　龍疏稱近因法重以致人犯抵死不招追贓甚少旋經
　該部覆議應仍照律擬罪贓追入官以助軍需等語夫
　與其畏法不招何若使其畏法不貪與其饜足貪腹以
　贓濟餉何若使其不貪民得豐裕國賦亦充朕明知立
　法既嚴於貪官蠹吏有所不便必懐怨心但軫念民生
　即為貪蠹所怨亦不遑恤若不如此貪風何由止息小
　民何日安生其仍遵前諭行
　　　除弊
　　　順治十二年乙未四月丙子
上諭禮部曰朕惟人臣事君勿欺為本近來進呈登科録
　及鄉會殿試等卷率多隱匿年嵗以老為壯以壯為少
　國家開科取士本求賢良進身之始即為虗偽將來行
　事可知更有相沿陋習輕聨同宗逺託華胄異姓親屬
　混列刋布俱違正道朝廷用人量才授任豈論年齒家
　世乎今科進士登科録及以後各試卷務據實供寫其
　餘陋風悉行改正母負朕崇誠信重㢘恥至意
　　　順治十五年戊戍正月甲寅
上諭禮部曰朝廷選舉人才科目最重必主考同考官皆
　正直無私而後真才始得昨因鄉試賄賂公行情罪重
　大已將李振鄴田耜等特置重辟今㑹試大典尤當慎
　重考試官同考官及天下舉人若不洗滌肺腸痛絶情
　弊不重名器不惜身命仍敢交通囑託賄買闗節或被
　發覺或經科道指㕘即將作弊人等俱照李振鄴等治
　罪決不姑貸爾部即遍行嚴飭使知朕取士釐姦至意
　　　宥過
　　　順治十一年甲午二月乙丑
上諭吏部曰前因㑹議任珍一事回奏朦混與議各官俱
　經分别降處朕念諸臣皆係股肱耳目之司朝廷素所
　優待今循省既久量已改過著各復原銜今後當滌舊
　圖新各殫忠誠益思報效母負朕期望至意
　
　
　
　
　
　
　
　
　
　
　
　
　
　
大清世祖體天隆運定統建極英睿欽文顯武大徳𢎞功
至仁純孝章皇帝聖訓卷六
