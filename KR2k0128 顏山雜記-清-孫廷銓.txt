#+TITLE: 顏山雜記-清-孫廷銓
#+DATE: 2016-06-11 12:22:15
#+SOURCE: github.com/kanripo/KR2k0128 master 70b5530b                
欽定四庫全書　　　　　史部十一
　顔山雜記　　　　　　　地理類八(雜記之屬/)
　　提要
　　　　(臣/)等謹案顔山雜記四卷
　　　國朝孫廷銓撰廷銓字伯度又字枚先號沚亭
　　　　益都人前明崇禎庚辰進士入
　　　國朝以薦授河南府推官擢吏部主事歴官内
　　　　秘書院大學士諡文定益都有顔神鎮形勢
　　　　險阸明代嘗建城郭設官以治之廷銓世居
　　　　其地康熈丙午廷銓以大學士予告在籍因
　　　　蒐輯舊聞作為此書分山谷水泉城市官署
　　　　鄉校逸民孝義風土嵗時長城考靈泉廟災
　　　　祥物變物産物異遺文諸目敘次簡核而造
　　　　語務求雋異王士禎居易錄稱田雯黔書七
　　　　十六篇有似爾雅者有似考工記者有似公
　　　　榖檀弓者有似越絶書者故相孫文定公廷
　　　　銓作顔山雜記山蠶琉璃窰器煤井鐵冶等
　　　　文筆竒陗亦如此云云今考琉璃窰器煤井
　　　　鐵冶俱此書所載其山蠶一條則在廷銓南
　　　　征記略中士禎葢偶然誤記又士禎香祖筆
　　　　記引此書所載鳳皇嶺玉皇宫石刻宋太祖
　　　　太宗真宗御押與周宻癸辛雜識所載不同
　　　　云並載以備參考案癸辛雜識為明代重刋
　　　　此石為宋代原刻木板易訛當以碑本為據
　　　　士禎兩存亦非也惟香祖筆記又據黄瓚雪
　　　　洲集議礦盜一疏謂顔神設官之議起于瓚
　　　　而駁此書正徳十二年巡按黄某奏請之説
　　　　為非是則誠廷銓考核之疎矣乾隆四十六
　　　　年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
序
孝水之為鄉於縣最僻逺而山川清麗民風樸愿城之
者王先生元美記之者李先生于鱗于鱗之文頗竒偉
而地與事皆不甚切實蓋李生平與王最深其為文特欲
侈大之已耳固未嘗身至其地而詳考其父老子弟也
然王公之城孝水也襟阜帶溪向背得所髙岫霞蒸清
泉脈錯自是百年以來民生日繁人文日興變亂之後
巋然獨完其功豈可忘哉李所為文蓋於王為不誣而
於孝鄉則少疎矣城東秋谷魏别駕祠有馮文敏鍾司
空二公碑文亦雅健可喜其於風土交渉頗狹予少年
稍知讀書每悵然有感夫境地必待人而顯而人之文
辭非工弗傳故勝區名作常患不相值若幸得之而言
之失真考之不詳亦猶之乎不相值而已相國沚亭孫公
往與予共硯席亦懷此歎今垂三十年矣兹公以謝病
暫歸里居多暇因成顔山雜記四卷寄以示予予讀之
簡而有法潔而多姿上追考工爾雅下亦不失應劭酈
道元其文之工足以傳逺而其實則父老子弟所終日
耳而目之里巷誦説無異物無異辭也昔云元氣之融
結為山川而山川之竒莫不有所鍾以自見孝水之受
名舊矣自王先生城之又且百餘年傳記所載碑版所
垂非不衆多也而工且信者不假於異邦之人而卒出
於公則吾孝鄉之山川誠亦靈矣哉趙進美題
序
余幼讀書談鄉里事嘗有二疑一龍圖范老本吳人嘗
守青州青州至今傳范井固也何顔城僻在深山乃亦
有范泉將無影響又陳仲子者既隱處於陵皇甫謐髙
士傳及劉孝標世説新語注又有適楚見聘之文且賴
妻言而止以仲子窮餓又動與妻俱意楚國逺矣安從
得車糧資此逺舉後讀宋史乃知仲淹少長於長山及
舉進士第一猶名朱説舊讀書長白山而此泉亦其寄
蹟非宦蹟也又讀春秋傳魯成公九年而楚入渠丘後
竟滅莒又滅魯直與齊接今顔山上古長城乃齊楚之
防塞去於陵百里耳當仲子世魯雖未滅意楚人狡焉
啟疆逼齊已甚即逺不過二三百里耳因歎人不讀書
見聞寡陋以視天下事固鮮不影響者也甲辰冬余病
罷官兀兀歸卧以山居少累遲之越歲目漸能視腕漸
能書屬長夏無事兼所居近山松下多風亦不甚暑聊
疏鄉里間事以遣懷或一日間日三數日輙得一條手
自錄之數月遂成卷帙因題曰顔山雜記以示友人䝉
曰是當為顔城作志余曰志家文繁而不殺蓋細大畢
舉皆須有義例兹余所記特里巷細言紀近不能及逺
矧嚮者諸鄉先輩郡有志邑有志志邑而鄉舉矣安用
枝指為曰然則不失為荆楚歳時記華陽人物志耶余
曰彼子虚三都之舊俶詭瑰麗筆不勝書兹顔城三里
山郭耳競為其書恐亦不得也沚園灌長識
欽定四庫全書
　顔山雜記卷一
　　　　　　　　　秘書院大學士孫廷銓撰
　　山谷
蓋泰岱之隂連山二百里斷而復起然後有長白故圖
經曰長白岱之北輔也其二百里間山大如長白者多
有圖經皆無專名明乎皆泰岱之支麓義不得有專名
也辟言地大者雖復千里一以州舉之此其義也雖然
山大矣民衆矣同在山中莫適名也則言不順於是乎
地從主人或以方或以物或以人或以水泉草木各意
贈之辟猶遺賢在野鄉人得私諡焉此其義也孝鄉之
山北望長白東連郡郭其大者宜從郡不從鄉然郡于
岱遠鄉于岱近其自岱來者先從鄉後從郡矣蓋環城
而近有南之峨嵋焉東之荆阜焉西之鳯嶺焉北之鴿
崖虎山焉自岱來望顔城而先入與萊人共之者有嶺
西之禹峯土門西之樵嶺闗下之罋口嶺焉自岱來趨
長白而去欲去不去延佇於淄青之界者有峪口之雙
山臺南之入子砦焉自岱來循萊蕪谷而東去復折而
西以啟峩嶺之秀者有東南之岳陽黑山焉郡志失其
什九山中之人閒日補綴凡其自效於兹鄉者皆得錄
而存之以示後之居是鄉者得攷其畧焉
峩嶺　峩嶺者峩嵋也峩嵋也者蛾眉也山形秀曲如
　眉之臨目也北來者十里間遙見四山髙寒一峯隱
　秀樓閣三成在青蒼烟靄中峩嶺上文昌祠也在城
　南闗
鳯皇嶺　其山南接樵嶺北連西崖迢迢不極一峯迴
　注北翔而南折如鳯鳥之矯翼然山半有玉皇宫石
　樓古木時出清鐘遙對長河岸栁淺浦沙汀歴歴行
　人閒閒魚鳥最為幽絶在峩嶺西南隔水對峙
　玉皇宫宋刻四聖御押
　
　
　
　　　　　　　　　　　　右一押泐闕
　四代皇帝御書押字謹命工再模刻于石朝夕瞻禮
　上答聖恩宣和乙巳重六月神霄玉清宫賜紫道士
　(闕/)
　宋碑肖蓬瀛亭記　乘鸞跨鶴神仙之勝遊瀛海蓬
　萊洲島之絶境世之人喜道神仙中事然不過傳記
　所載聞而知之者耳顔泉山水之富冠絶淄境巖居
　川觀蓋千餘家而居民之東幽谷有泉晝夜混混盈
　而不竭是為二女衆泉合流穿雲透石潺潺焉瀉出
　于兩山之間是為東谿山山之隂支分𣲖引不假疏
　導灌溉蔬圃五六十區是為平流平流之側張君道
　源别業在焉南際谷口東接水涯鑿池匯泉植蓮養
　魚洲渚其中甃以巨石搆亭其上橋梁固而鯨背髙
　畫舫迴而漣渚碧極目周視烟嵐四圍凭檻俯觀花
　木叢蘙隨所矚寓皆足以滌塵襟而爽心目故能使
　人暫到忘歸每來終日勝地若斯豈數見於人間世
　哉克肖蓬瀛信非虚語其始鑿池余嘗為賦詩今亭
　既成復屬余為記夫惟處市㕓而有林泉之志厭俗
　囂而思物外之遊自非性識明達宇量夷曠孰能與
　此道源其庶幾乎大觀己丑季秋五日新秦臺理曹
　椽李桓記
　元碑　天之理一耳氣之運行亦一耳故心外無天
　天外無道舎心而求天舎天而求道猶適越而北轅
　其謬甚矣自漢武立通天之臺候神之館承露之盤
　雖為覬福而設亦未聞廟而奉天帝也唐明皇祖老
　耼始宫太清于亳邑宋真宗奉天書始宫玉清昭應
　于汴都又諸宫觀或置使以領之亦有宰輔而兼祠
　職者而徽宗以天子之尊而加教主道君之號時琳
　宫之在天下奚啻萬區而三清老氏之祠無處無之
　淄郡南鄙一舎許有山名峩嶺籠水出焉峯巒秀麗
　為諸山冠宋大觀己丑有賢而隱居黄冠曰張道源
　者樂是山之岑蔚像玉皇而宫之松竹亭沼之勝蔬
　果魚鼈之饒絶跡塵外以俟世路清平(闕/)爾道源既
　死宫亦(闕/)灰靖康之亂迄聖朝延祐于今百禩無慮
　六七作至泰定初年摧敝又有甚焉鄉耆胡深王福
　凡二十輩鳩金僝工圯而復營於是神路有門靈官
　有堂百年朽敝復為偉觀茍無此新將遂瓦礫荆榛
　而已爾其如摩天蒼檜何是宜碑之以作義氣　前
　鄉貢進士東洋李源撰　新授臨江路新淦州䝉古
　學教授胡從善書　益都路益都縣典史張　益都
　路益都縣顔神鎮巡檢時　進義校尉益都路益都
　縣主簿周　承務郎益都路益都縣尹管諸軍鄂囉
　勸農事喬汝楫　將仕郎益都路益都縣達嚕噶齊
　兼管諸軍鄂囉勸農事呼圖克特穆爾　至正二年歳
　次丙子二月日
虎山　虎趵崖　虎者武也當鎮城之北方以填水口
　謂𤣥武也有𤣥帝之宫焉又山雖小而作意大有力
　如虎也趵踴躍也
英山　鵓鴿崖　削崖臨水棲鳥起于壁間與虎山夾
　處以助其力焉
東阜　即荆山麓也下臨秋谷上有盤石廣平俗謂范
　文正公讀書臺猶虎丘千人石也以僻處也隱而無
　名在城東偏
黑山　環城諸山多青石此獨黑取而煉之一石石得
　二斗鐵孝鄉之釡鬵鎡犁是取資焉郡志謂言林木
　蔽虧常如晦暝聞之不詳也在峩嶺東十五里
罋口嶺　自土門道至青石闗二十里兩山夾谿崖壁
　峻竦巖樹交參單車徐引數步一息時則秋泉鳴于
　空峽谷鳥弄于隂林夕日層隂徘徊屢顧誠樵隱之
　槃居羈塗之逸駕矣參政四明陳沂詩萬嶺千山一
　道分向空盤磴歴青雲丹楓黄菊爭秋色白石蒼崖
　共夕曛長劒倚峯當面立淨琴流水傍車聞秦闗蜀
　棧無踰此絶險真穿虎豹羣
　副使吳郡王世貞詩千秋此夾谷駐馬意徘徊蒼嶺
　峯爭向青天線劃開人疑懸索度水憶建瓴來囘首
　兵車地虚生命世才
　里人孫寶侗罋口道歌罋口道中溪谷黑青石闗下
　萬石塞馬踏石稜盤空行俯身北下愁傾側前山囘
　合路欲無夾岸髙峯向人逼有時叠嶂如連城白日
　蔽虧生暝色秋髙萬樹紛紫翠黑者露潤垂秋實山
　鳥不鳴秋已深猛虎髙卧夜留跡長弓在背箭在腰
　蠶叢自奮千夫力憶昔左車誇井陘宋武大峴快所
　經道左馬陵伏神弩天畔壺闗擁地形又見此地設
　天險九州則壤分徐青周家青社胙茅土山隂則齊
　陽則魯伐齊曾記哀公年艾陵一戰雄千古先克博
　邑後克嬴此地川岩映赤羽當年南北阻巖闗夾谷
　臺髙孝水滸　　聖代一統亭障空青濟分疆開二
　府白羊水落羣山髙天末秋風吹錦袍騰逃山鬼奔
　蒼䑕無限寒光照寶刀
禹山　去城西十五里為王大嶺四望層巒起伏淼淼
　如連波孤峯桀立萬山之表時有雲氣浮浮帶其蒼
　岫雨則先起晴則後散城中之雨候也
樵嶺　登團山而南望重岡合㳫灌木塞塗是樵嶺也
　其下開敞小有田居樵屋依岩三三兩兩中多白石
　晴沙氿泉側瀨交影青林之下炎陽朱夏失其酷暑
　樵嶺泉也今懸崖有洞去地百尺猿引而上容數百
　人土人避兵處也在城西南十里
八子砦　北為深谷西為門東南皆巉岩不可以上對
　谷有人家茅屋啣山半裂石間有洞在巖際不可梯
　攀中多夜明砂土人歳一取之縋崖而入在城西十
　里
石馬山黄紅峪在城南三十里
　趙進美黄紅峪記并詩村居日已踰亭午客有談黄
　紅峪之勝者率爾命蹇過墟落阡陌數里陟山麓山
　率磅□爭竒無所容不可往至峪則岩盡立林木皆
　俯忽有邃壑逶迤而開者秋潦之所出也人因以通
　焉竒石笏列既往即攀援以登未里許導者邀予遵
　左岩之足猿引以上予恃掖者掖者恃蔓葛影皆遙
　懸至一洞仰視其户猶在百尺巔登者手口膝足皆
　倚於石如將入焉所倚各相附始徐移其一不可上
　下視不知所至惟聽于石踞洞而望重山蒼然危岑
　傾岫異勢而同賞古巖對峙雜木森拔時見一二人
　出没鳥巢枯葉間風畟畟不止良久而下復循峪以
　入山愈迫石愈瘦而壯細流亹亹鏘然鳴答巖半有
　小泉甚湛洌落苔蘚中散流若無遊者至此忽自見
　其影在石上乃共嘆悵焉初至第三潭潭淺而澄寒
　石相依寂寞幽潔若為冬意所束又百餘步則第二
　潭皆氷矣石氣互映不可辨氷上有枯樹痕勁枝頽
　榦皆如畫復進則石之或植或卧咸丈餘錯􁖴相承
　初謂徑且窮既數踰之衣袂冷冷有聲受吾趾者皆
　若奔雲積雪目力所聚惟蒼寒肅肅而已初潭淵瑩
　秀徹石環之以鑑其古貌嵯峩參差大者箕踞小者
　旁睨而以潭也則意益孤勢益嚴致益冷而潭亦因
　石以成其靜峪至此且盡巖既合而怒起數百丈老
　藤盤蜒空遊異木交䕃夏秋間來石上者不見星日
　瀑布乘巖首而垂飛沫四濺潭上之石皆不可坐卧
　潦水既收潭石皆定人始得近狎之而猶凛然憭慄
　神凄息斂若無依也峪既窈窕幽窅層障阻蔽暝色
　冉冉方自衆山來而遂已先暮潭石清寂出其光潔
　並以照人歸者如行淡月中忘吾勞焉
　嚴冬方凛冽緒風沐寒疇空林依積雪寂寞發竒遊
　暝色入鴻濛岩靜清潭幽微雲翼孤峯素石鳴潛流
　絶壁無晦明日夕蒼烟留嵐氣何處滅時見歸鳥投
　隂壑雷雨古山光草木收苔潔含晨氷返照披暮丘
　衆岑相波濤𣺌如漾輕舟
西阜　當禹石門外之巖崖也
　孫廷鐸清明飲西阜詩天亦愛時節風恬物自清以
　君臨水意動我看山情野圃垂新栁春城上舊鶯蕭
　辰多勝事隨意一班荆　壺觴雜坐卧徙倚晩烟生
　自覺憐同調誰能惜宿酲席邊芳草合眼底李花明
　不有石門唱那知物外情
　　水泉
青州之水載在禹貢曰海若淄若濰若汶(南汶/)若濟旁
見於傳乘曰澠廣於水經曰汶(北汶/)若膠若巨洋皆川
水也禹堙洪水除菑害疏貢道則已非是不書蓋舉其
大而細者可畧也大禹既没陵谷變移尋經脈水時有
牴牾故桑欽又詳之蓋舉其細而大者可按也海納百
川川納衆流一勺之多亦歸溟渤匪是則河海無以成
其大故酈道元水經注剔山窮谷錄及涓泉野渚渟潭
悉歸掌故蓋舉其纎而細者可盡也若又其隱者泉生
階戺清瀨時聞潤起雲根秋泓乍瀉事已微矣非其土
著孰記潜源聊舉昔人所遺復綴於此非其境者雖近
不錄焉
大洪泉(又名白雲泉/)　在鳯嶺之陽阿巉岩壘叠相承
　如版幹怒濤裂石而出水竇處可濶八尺髙六七寸
　傾岩爭吐石淙懸注下激深潭驚湍急峽恍忽動搖
　每清秋霽夕緣溪洄溯雪浪飛寒覺微風扇於蘋末
　臨石徙倚如霧露沾人雖去之若遙砰雷之聲猶自
　在耳按黄河之下吕梁謂之洪言其驚急而盛大也
　郡乘訛為打閧或又從而實之鄙俚無文失其趣矣
　趙進美白雲泉詩猶借危岑勢獨宜幽者聞色侵寒
　石淨聲自亂雲分晴動蒼蘿徑秋生白鷺羣壺觴莫
　早返留看月紛紛　竒雲吐潔岫逺似此泉光但在
　溪聲内同分山氣凉風烟接㶑灔城郭入青蒼前浦
　孤峯下森森魚鳥鄉
藥王泉　出大洪泉下白石硠砢荇芹䝉密吹浪翻瀾
　汩汩四出以上承洪泉之頹波不辨其際但覺水面
　至此乃突而髙洪水有涸此泉不絶
白羊河　出西山流入甕口道亂流齒齒數里行積石
　中水南有巨石臨倚方廣若三間屋亭亭如波上立
　下則晴沙散雪吹影鏤紋夕陽微射時覩沙面如縱
　筆竒書恍恍無定悉天然二寸魚與石旁木葉秋花
　相映時則稱此石為釣魚臺其水東去又入石磵中
　壁門斗絶無復寸土束隘爭鳴落石潭中曰黑石之
　灣又北帶麓泉水以入孝水也
麓泉　出黑石灣下河東岸側
孝泉　出大洪泉百步外顔文姜祠下深源靜閟滙為
　清池深可丈餘浮泡泛珠吹沙湧起澄淨寒徹不掩
　針芒藻翻荇搖皆可辨數其上虚簷翠栢負日髙寒
　臨斯池也靡不倚檻徘徊蠲煩易慮者矣水出祠外
　與大洪泉水合逕踐積石悉成湍瀨峩嶺之陽諸山
　泉水左注之鷺立鳬投小有渟瀦乃行峽中石梁起
　於絶壑闌干横帶兩山過梁支離泉栁林泉水右注
　之北流逕西寺閣前黄石起於山根輕湍為之洄注
　至鎮城西北范河口范水左注之又北沙溝山水右
　注之又北出於兩山之間是為虎山矣其水半瀦深
　陂半流石上又東北後峪諸山泉水左注之又屈曲
　西北石臼河水右注之又北至般陽與般水會
　趙進美孝泉詩逶迤近桑梓觸事皆可悦矧兹曉山
　淨復對寒泉潔寥寥廣殿虚肅肅凉風發弱荇搖中
　池素濤散成雪石壁瀉微雲鳥聲弄清樾倚欄蕩塵
　纓顧影傷短髮十年困奔走望逺意飛越何當耕溪
　濱放歌甘薇蕨　惆悵石橋古樹凉天涯行李豈能
　忘已知山意多秋雨自聽泉聲到夕陽
支離泉　出鳯山峽口本沙泉細水而枯旱不竭昔有
　道士劉支離呪此水有竒異立碣書符於泉上石蹟
　猶存今移於山上玉清宫其詳不可得聞
栁林泉　出支離泉下菀栁繁隂可枕可漱
二女泉　出城南峩嶺之北麓東西有二泉東泉清深
　珠而不藻西泉淵閟藻而不珠泉南舊有二女堂今
　四角石礎猶存蓋聞昔有二女閔其父母老獨無兒
　遂乃共誓不嫁投身淨門以資供養泉上是其出家
　之處惜其碣石湮滅事蹟難詳其曰龍泉曰珍珠泉
　者皆後人之所目也夫畵龍不靈照乘非寶忍没獨
　行成斯淺義因緣乖格未謂愜然泉上今為龍泉寺
　桐栢蘙欝香臺閒靜以近山也鳥聲多而人迹少時
　聞僧伽讃揚清𣑽值秋髙氣徹則萬柿垂紅於金字
　丹魚吹碧於淨池此焉棲息亦為勝因水出寺北流
　逕趙御史班璽園亭至於城下半入水門半落隍中
　西流北折同入范河以歸孝水也
　趙進美疏泉記　龍泉水入南城而支焉又遶西城
　外城中西南人皆臨水而居日得一人合城中西南
　人其得不計矣今歳旱泉不能出日失一人合城中
　西南人其失不計矣合城中西南人而出之或一人
　或一日或數人或數日耳其得又不計矣塞既久泉
　必他溢若大雨泉不能出然能没也彼時出之其失
　又不計矣衆計必能知此崇禎十一年五月二十八
　日余姪世榮實倡利濬之舉亹亹新流長幼沛悦爰
　刻同言以識始作
　孫廷銓過趙侍御園亭詩我屋青岩側君園碧水潯
　蒼茫連一徑蕭摵寄遙心泉落山皆響門深栁自隂
　坐來幽興愜聽徧應時禽　小築非時就孤亭羨此
　安人家分水石吾土富林巒病覺抽簮好官虞避地
　難終當茅結屋渾似此中看
范泉　出東阜范文正公祠堂下祠前臨秋谷澗道迴
　合舊富喬木其泉流入澗遶樹穿林木葉泉聲瀟瀟
　響答文正微時讀書處也按文正父為淄青記室客
　死文正少孤育於長山朱氏因名朱説嘗讀書長白
　山醴泉寺斷虀畫粥刻苦勵志及登第乃易姓名故
　其表曰入境遂稱張祿乘舟偶効陶朱以秋谷之接
　迹長白實為勝地伏讀棲尋其有由然近居人於此
　谷上逺駕石梁平通山脚接引泉水遂乃於梁上跨
　谷分流每尋梁憇集虚谷來風青岩阻日弄溪光拾
　澗藻石梁上下南澗北流東泉西逝月淨波明宛成
　十字濠梁之性樂以忘還其水逕乎城中與二女泉
　合其支流之不上石梁者循山旁注逕趙濟美凉洞
　亭南落入於澗皆於城北會為范河以歸孝水也
　分署通判平定和清遊范泉詩　龍泉之東秋谷口
　瀉出寒流潄瓊玖誰種長松綠蔽天繫雲兩岸垂楊
　栁凉透襟裾暑氣微范老藏修歳時久雲間片石讀
　書臺籃輿直上荆山陡平看翠壁夾長川鳥鳴不見
　紅塵走相逢月色滿山堂況有清人載斗酒岡南岡
　北盡桃林問花開後還開否待得春歸約再來尋真
　肯負攀枝手恣遊何處問髙風千載古人吾尚友
　孫廷銓初春賊退後偶過范泉詩　晴嵋猶照石牀
　書樹杪危欄晩眺餘石引泉聲成宛轉雪殘山意上
　清虛條風微欲迎𤣥鳥弱荇春來聚白魚斗酒相呼
　頻未厭近時憂樂倍躊躇
　趙進美同題　風日今晨定山烟盡作春艱難郭外
　意珍重亂餘身溪色分晴逺城寒借栁新清吟同倚
　杖幽磬更依人　又歳暮飲家岐叔秋谷園亭　樹
　暗溪聲遶山明日氣啣雲霞寒入座氷雪靜依巖謝
　客烏皮几長歌白木鑱薜蘿春欲發三徑莫全芟
　又别墅作效晩唐　十里嵐光烟後新蕭蕭灌木照
　溪濱青鞋短杖尋山志白石寒泉隱士身斷續蟬聲
　草閣雨髙低驢背板橋人北窻栁色風吹入薄暮雲
　歸滿四鄰
雙泉
觀音泉
沙泉　皆出范泉南秋谷中北與范水合
馬君祠泉
張一泉　皆出西山旱溢無時夏秋水漲則粼粼成川
　同為沙溝河以達孝水
　孫廷銓晩秋過馬君祠詩　孤村人境外烟火負巖
　居茅屋圖堪倣霜林錦不如峯迴看路誤木落識天
　虚日夕狂歌起依稀是接輿　小圃深藏壑危峯欲
　造天刈葵千樹露蒸棗一林烟山勢連愚谷溪流似
　冷泉翻愁車馬過蘿徑最髙懸
務子泉
倒流河
梁莊泉　皆出東山合流逕彼岸寺南入於孝水按後
　峪村彼岸院金世宗大定四年勅建有尚書禮部牒
　文刻石院中餘文剝蝕不可辨讀矣其寺後枕山阿
　前臨溪水平泉深栁可以植蓮菱泛鳬鷺為勝觀也
　按水經注隴水南出長城中(舊注當作瀧水/瀧有雙籠二音)東北流
　至般陽縣故城西南與般水會水出縣東南龍山俗
　亦謂之為左阜水西北逕其城南王莽之濟南亭也
　應劭曰縣在般水之陽縣資名焉其水又南屈西入
　瀧水北逕其縣西北流至萌水口萌水出西南甲山
　東北逕萌山西東北入于瀧瀧水又西北至梁鄒東
　南與魚子溝水合水南出長白山東抑泉口山即陳
　仲子夫妻之所隱也孟子曰仲子齊國之世家兄戴
　祿萬鍾仲子非而不食避兄離母家于於陵即此處
　也其水又逕於陵縣故城西王莽之於陸也世祖建
　武十五年更封則鄉侯侯霸為侯國其水北流注于
　瀧水瀧水即古袁水也故京相璠曰濟南梁鄒縣有
　袁水者也瀧水又西北逕梁鄒縣故城南又北屈逕
　其城西漢髙祖六年封武虎為侯國其水北注濟其
　城之東北又有時水西北注焉
　青州府志古孝水一名籠水今孝婦河也北注般陽
　般水入焉又北逕長山縣西又北逕新城縣西又北
　入于小清河抵髙苑博興樂安又東北髙家港入于
　海(小清河即濟/水之支津也)
　　城市官署縁起
余行萬里而歎人事之治亂靡常地氣之盛衰有故也
或都邑而廢為丘墟或鄉聚而蔚為奥府其將興也賢
必衆多其將廢也俗必先壞不可不察也孝鄉于古雖
無專城然其郊于齊魯則大國也錯于淄青則雄州也
南接泰嶽其山鬱儀以嵯峨猶岱畎也孝水洋洋潤數
百里卒放乎清河以達滄海猶濟澨也古者巷有人亭
有長到今傳之有賢則名地不在大矣有明隆萬以前
孝鄉為青州巡道之治府巖闗巨防阻三面以制十八
城亦形勢之宗也一女煽亂三勤王師變起蒲臺禍延
長峪鎮之驚豈鎮之孽哉世宗之世名賢作鎮繕我城
隍綏我父老筦絃俎豆以安經鋤百餘年間彬彬乎興
於禮讓文學矣
巡檢司　宋以上無考今按顔文姜靈泉廟金皇統元
　年碑載淄川縣顔神店巡檢徐(闕/)庵上村白雲觀元
　至元二十七年碑載益都縣顔神巡檢馬受則巡檢
　一官自金元已有凡歴五百年至今因之也
撫按行臺　𢎞治八年山東撫按以顔神鎮為地方要
　害建立行臺一所常川巡行駐節
按察分司　正徳五年添設青州道兵備僉事一員往
　來駐劄每歳在鎮(闕/)個月建城以後地方無事巡道
　常川駐府城非有公事不至鎮城矣
青州府通判分署　正徳十二年巡按御史黄某奏請
　下兵部議覆看得顔神鎮南至萊蕪縣兩山夾立接
　連新泰䝉隂山嶺北鄰淄川長山孝婦河水拖遶地
　勢險要山川環抱軍民雜處多有以强欺弱以衆暴
　寡又兼各縣挾分土分民之私以致羣盜借出此入
　彼之險題奉欽依添設青州府捕盜通判一員在鎮
　專管防禦兼轄新淄長萊等縣地方有警即調遣兵
　馬聽其約束萬厯二十年本㕔通判劉芬桂上請兩
　院奏准頒給闗防一顆崇禎十二年朝有裁府㕔添
　練備之舉部議將本㕔衙門裁革鄉官兵部尚書仇
　維禎等具呈㕔官萬不可裁兩院奏准復舊
　附𨽻人　正徳十二年兵部題准設通判遂奉撥青
　州道團操快壯五百餘名在鎮操演防守取食於淄
　新萊壽髙䝉六縣載入各縣賦役全書後因承平日
　久各縣災傷陸續裁減尚存快壯一百六十名至順
　治五年盡裁去
　萬厯四十八年嶧縣蓮賊作亂本鎮通判李延芳請
　添兵防禦准撥青州營兵一百員名又召募新兵一
　百名益都縣設處工食在鎮鎮守事平始撒
　　按本㕔設官以來其有政績生祠者　南樂魏怡
　　祠在秋谷范公亭後　闗中趙存誠祠在鳯皇頂
　　上　闗中李延芳祠在顔文姜靈泉廟旁　桐城
　　齊登輔祠在永濟大橋東畔
　附設官議三則　一㕔屬兼轄四邑不當改去按濟
　南李攀龍顔城碑記四方亡命嘯而過市百數十年
　冀氏姚氏九為倡亂以毒我百姓蕩我廬舎至令一
　妖女子三勤王師兵部設官議云各縣挾分土分民
　之私以致羣盜借出此入彼之險是往昔顔山之亂
　非必土人之為之實四方逋逃不可究詰之為之也
　四邑既歸疆索百年遂靖萑苻效可覩矣一旦謂區
　區郡倅無事此穰穰者為遽削而去是嚮其利乃忘
　其功去其害又辭其費本末輕重未深權也一團操
　快壯不當全罷無事而養土兵與有事而調客兵利
　害孰多計眉睫者必曰客兵便事至而集事平而罷
　費不加長兵不加募也故客兵便懷逺算者必曰土
　兵便安其田廬習其險易釁不外生民不内擾也故
　土兵便試就前事權此二議彼亂者九起王師三勤
　計其為費必不減於五百團操民快之口食明矣一
　通判既專城本鎮不當頻數視篆他邑是官之設既
　號賊曹非望以焦頭爛額為功將借以建威消萌為
　重況鎮城之衆視下邑不啻倍之鄰山逼近去縣復
　遙穰穰待命累月無官鄉之人即欲親鄰善俗不煩
　雀角其如越境暴客輕肆狗偷何顧其才者既樂親
　繁劇之事不耐端居其賢者即欲以雅俗坐鎮為心
　難違上指豈寧鎮人望治之情恐亦非初議設官之
　意也
石城　嘉靖三十六年本鎮舉人趙敬簡等議本鎮雖
　有捕盜通判一員出入無僚佐可屬進退無城池可
　守誠所謂獨坐窮山放虎自衞者也請建石城保安
　地方兵備道副使王世貞據以上請巡撫都御史傅
　頤巡按御史段顧言行青州府知府李尚智本㕔通
　判倪雲鷴諸城知縣李永康臨淄知縣衞心親詣本
　鎮率耆儒鄉民踏勘卜吉督工建城閲三月而告竣
　周五百丈門四南曰龍泉北曰范河東曰荆山西曰
　禹石水門三一偏龍泉而西一偏禹石而北一偏范
　河而東崇禎間添作瞭臺八小水門一當荆山門下
　南受二女泉水入城分為二一沿城脚而西入于文
　廟泮池出逕石橋又北逕府館折而西出西水門一
　北流至于隅首又分為二一沿西街而西至石橋與
　泮水合一北流逕東隅首出北水門東受范水西流
　至于隅首與二女泉水合府館在城西街文廟在其
　南行臺在其東城隍廟在南門内義學在北街此城
　中之大畧也
　城西之民夾禹石門而西至于隅首有横街北出郭
　門而近南出郭門而逺東負郭稍南負峩岩西枕孝
　河是為大街　大街北出亂河而西起于西寺之崖
　陂陀而下北至于叠道西負崖東枕孝河為西冶言
　琉璃之罏冶也其民多業琉璃　大街南出過山峽
　石橋山房髙下環泉而居炊烟三接水石間之北負
　峩岩西依鳯山之麓南望黑石之灣為神頭　城東
　之民夾荆山門而東南負峩岩北枕范河抵澗道折
　而南至于雙泉為秋谷口　城南之民傍峩嶺之阿
　屈曲斜連以逐龍泉之分流為南道　城北之民起
　于范河橋北跨大河之伏流又北倚于灘東連荆阜
　抵于石洞為北闗北嶺其民多業瓷窑　河灘之西
　起于叠道北至于沙溝為税務司街其民多販瓷器
　此附郭居民之大畧也
　山東按察使司副使分巡青州道太倉王世貞碑銘
　世貞不佞既已城顔神則諸父老走李先生文記之
　而李先生雅善余故於文稱稍過非當不佞中丞公
　侍御公之教也與二三大夫士之謀也余惡敢雍容
　而坐顓之余不佞又惡敢雍容而顓諸父老之力以
　為己功諸父老從子弟蒿萊其畝日夜胼胝將事矣
　即因材於山髙下陂陀減省他費十之八九而寧無
　一二酒漿飯炊之費以勤諸父老二三大夫士𤓰分
　版築杖馬箠而人䇿之亦既勞止篳路藍縷以啟兹
　城拮据忉忉寔唯二三大夫士與諸父老共其何不
　佞之有不佞則竊復隱虞焉為諸父老城顔神者城
　之已耶將縣之也城之而前使者以萬計囁嚅旁喝
　迄靡敢動今不旋踵而告成事諸父老業已受賦二
　百里外不勝其煩附庸即百雉之崇易易若是規而
　縣之則可縣之將為若置令若丞蝟役毛供齕人於
　袵席間哉而割三邑之膏壤使其民與諸父老並削
　而敝筴大左不取也語云見已事不能見將然即令
　今决城縣利害與他日身所受本末岐異矣然未可
　箸數而舌析姑以明余志耳余不佞敢遂籍二三大
　夫士暨諸父老子弟姓名系之碑隂而傳以銘　銘
　曰顔姜之山厥陽瀉鹵夾谷造天綰轂其口萊新西
　控淄益東走五民居之匪利南畝作為竒袤即山而
　取盜鑄椎埋韋跗帓首矛鈐日尋何戎不莽唯余睅
　目靡富靡穀本之不探而末是矚厲我父老以勤版
　築薙野罄室壺簞道屬唯兹父老藩屏是篤石城峩
　峩可以礪鏃危岡冠領腴泉滋腹在易有言設險守
　邦衞以武師周以崇墉遏軋亂萌毋使蔓張母若安
　之薄征厚藏刃鎩鈎喙枉矢大槍銷為鋤耰趣而農
　桑比屋興讓遵彼周行牧臣罪言敢告職方
　李攀龍青州府志序顔神可城而不可規為縣以官
　具則民匱而險不為用也
灌長氏曰吾聞諸父老城之始卜也其繇曰城不過百
年當盛又百年而衰兹溯厥生初蓋盛已久矣明之衰
也災祲相仍九州雲擾通都望郡凋落多矣而此鄉獨
完今又二十年而百堵皆作察其生聚似又過焉夫此
石田非加闢也為者非加疾也君子甚禍無故之利而
惜望外之福彼佌佌有屋䔩䔩有穀其謂此何哉夫賈
人子徒見微利醉飽侈淫驟獲而驕不顧其後固細人
之情也觀子弟者視其父兄觀齊民者視其鄉大夫以
謂教行自上也救敝之道寧為朴無為豪寧為愿無為
薄即衰可持盛可蓄也凡我鄉大夫共慎此哉
　
　
　
　顔山雜記卷一
欽定四庫全書
　顔山雜記卷二
　　　　　　　　　秘書院大學士孫廷銓撰
　　鄉校
聞之先正之言曰先王之興文治非獨長養賢能以隂
消天下之跋扈而去其怒也故五尺之童入塾知敬杯
酒之聚無禮必譁庠序之教顧不重哉及其敝也士氣
浮薄莠言日進使秦人遷怒於詩書而一炬盡之又厲
禁焉卒之民氣飛揚教猱升木其禍旋自中之乃更速
於游談而詩書固至今存也故禮教雖薄勝於無禮學
術雖敝善於無學何也璆然充盛者甲兵之色也温文
遜志者俎豆之容也今試與建羽旄擐甲胄千夫决拾
鼓角而起雖仁者於此奮焉有殺人之心矣試與列絃
歌陳詩史講席在前更老在右雖勇者於此油然有安
禮之志矣若是者何也勢固使然雖其衰敝勿可廢也
鎮之學宫莫詳其始宋元嘗設山長以主守之蓋僅矣
明嘉靖間通判羅賢增修式廓自是春秋釋菜品式備
具諸士皆從禮俗寖昌文學興起世有顯者矣
　　按石馬村古佛院元世祖至元二十五年碑刻是
　　益都縣顔神教諭鄭琥書恐即當時山長也今廟
　　中明碑乃云此廟之設創于元統三年元統是順
　　帝最初年號豈學官已設于元初而學宫顧遲于
　　元末耶且元統紀號止厯二年嗣即復襲世祖故
　　號改元至元又並無元統三年也其説訛誤不足
　徵今不載
趙汝弼字(闕/)　嘉靖癸夘鄉科
趙敬簡號龍泉嘉靖丙午鄉試第(闕/)名鞏昌府通判
趙敬賓字玉臺敬簡弟嘉靖戊午鄉科宿遷知縣
李時華字還青萬厯癸酉鄉科
趙爾待字需齋敬簡子萬厯癸酉鄉試第四名金華府
　推官
李時輝字惟青時華弟萬厯戊子鄉科己丑進士西安
　府推官兵部主事復降大同府推官邑人通政曹璜
　有傳秃翁李贄焚書有答李惟青書
欒行言字訥菴萬厯乙酉鄉科霍丘知縣
劉若虚字惺源萬厯辛夘鄉科
張曉字明衡萬厯庚子鄉試第二名丁未進士兵部尚
　書總督宣大
趙振業字塈垣萬厯戊午鄉科天啟乙丑進士御史巡
　漕江南督學江南副使晉階參政
王𢎞化字懷麓萬厯戊午鄉科茶陵知州
張聯軫字朗生曉子天啟甲子鄉試第三名
孫景昌字羲侣崇禎癸酉鄉科庚辰進士南昌知縣有
　傳在别集
劉龍光字昆禄崇禎丙子鄉試第四名丁丑進士行人
趙進美字韞退振業子崇禎丙子解元時年十七歳庚
　辰進士給事中叅政
孫廷銓字伯度崇禎己夘鄉科庚辰進士大學士
孫廷鐸字道宣崇禎壬午鄉科
趙班璽字受介爾待曾孫順治乙酉鄉試第四名丙戌
　進士御史巡按四川山西
張聯箕字即公曉子聯軫弟順治戊子鄉科乙未進士
　鄉寧知縣
張之翰字平侯暁孫順治辛夘鄉試第二名時年十六
　歳
李融和字介昭順治庚子鄉科
吕維檊字仲英康熙癸夘鄉科丁未進士
　按益都縣孝婦鄉編户二十一社鎮城附郭八社耳
　右所集錄悉附郭人外如列卿記所載王讓字宗禮
　幼有孝行嘗廬墓致湧泉之應洪武末由鄉薦授國
　子學錄永樂中簡侍皇太孫讀書讓在講筵首陳堯
　舜之道惟在孝弟人主躬行孝弟則天下感化不勞
　而治每談經必端凝拱立敷宣明暢太孫敬而愛之
　時同事之臣陳山張瑛以順㫖被寵戴綸林長懋則
　强諫不少詭隨惟讓謙黙寡言每進規諷亦委曲切
　中事情太孫斂容聽之及扈從北行常被召見適甘
　泉教諭張昱東阿教諭韓岫永年教諭劉順皆被簡
　擢為國子博士侍皇太孫讀書讓雖先進以官序折
　節下之意恬如也洪熙初太孫正位東宫進左春坊
　庶子未幾東宫即位是為宣宗以傅導功陞讓吏部
　右侍郎綸等皆居其次時同官黄宗載負才尚氣讓
　每懷退遜遂交好日密在部二年因浙江秋租負欠
　積多命讓督理未幾卒時七十四讓言若不出口而
　持身素履人所不及洊歴榮顯恭儉若布衣時為上
　簡注未嘗矜耀忠亮清介始終如一孝鄉八陡社人
　也又郡志列鄭光溥號一山嘉靖丁酉以選貢舉北
　京解元戊戌進士除行人歴陞山西提學僉事贍通
　五經先行後藝西士向風孝鄉原泉社人也翟鳯翀
　字凌𤣥萬厯甲辰進士知任丘擢御史以中涓漸作
　威福主權慮有旁落抗疏指斥吕貴冉登等且曰陛
　下一切政令批發雖曰親裁獨斷實非公聽並觀大
　臣造膝無從小臣叫閽不應所當前而善為逢迎者
　皆宦寺也叅嗔喜而居其㑹巧隂陽以行其私相引
　相煽轉伺轉工請乞差遣之命至不逾時而用人行
　政偏以閡隔釀叢脞之階折檻批鱗之士或傅重辟
　而元惡大憝反以夤縁生出脱之路營惑屢售浸假
　遂開如吕貴冉登凌應登之事旬日間迭見告矣天
　髙難問長此安窮臣憂其終故怖其始後至天啟間
　卒如其言遂退居不出及魏璫敗起兵部侍郎天津
　巡撫孝鄉西河社人也皆以村居稍逺未敢叙列餘
　尚多人悉如此例
灌長氏曰余自童丱時常遊鄉校見堂下喬木皆大于
車輪後學徒不戒失火延燒而泮池銀杏扶疎交䕃猶
至今存思人愛樹繫人已深況近聖人之居乎學宫之
側故有郵亭歳久摧敝鞠為茂草别駕葉君先登取其
廢地闢為講堂以益學宫欲與諸士讀書講藝其中其
事未就遽已罷去而亦非其罪也惜哉
　　逸民
夫風俗之盛豈不闗教化哉彼匹夫一節之行固不出
於鄉閭而詩咏徧徳書稱從欲動闗主極若此者以醇
龎近古一以見教化之行一以見王澤之久茍其隱約
而型世小人之澤固亦猶夫君子也彼汝南先賢益部
耆舊去古人已遠讀其書猶想見其時況三五之際乎
孝鄉僻陋在山中而隆萬以前風俗龎固賢行髙致時
在諸生布衣間於今亦少微矣夫公慚卿卿慚長自昔
歎之觀世者寧無惄於中乎聊論次其傳志嚮往焉
李封公寶字魯峯少以力聞長更折節教諸子以儒學
　顯而自隱居藥籠間人慕其樂易所居輙倍售同業
　皆不及又卜别業孝水之濱種植竹樹蓄琴酒狎漁
　樵以自娛子時輝舉進士有學行實為孝鄉之倡魯
　峯嘗有句手香丸藥後心靜理琴餘又題竹詩主人
　愛竹比琅玕幾度栽培幾度看今已枝枝成大節直
　將斫作釣鼇竿聞之其孫篤云
張南野先生名堯封先世稱白馬張氏先生移家傍學
　宫自幼習於禮容俎豆被服造次必於儒者教四子
　皆為莊士家法醇謹不得輕是非人物即對門生後
　進詞色温温其言若訥其行若俯不敢以齒徳加人
　至人有急難空乏望門投止則解衣推食若將不及
　臨行贈餞即家無有常假貸與之叔子明衡公既貴
　乃折劵焉
趙貢士祜自號玉沙性簡淡讀書深黙甚有檢裁父應
　時嘗以貢士為蘭陽主簿家故淡薄祜又躭讀不措
　意生産愈益貧落或至齋時已過妻孥尚懸釡以待
　有不堪者輙顧笑曰姑徐徐無妨我讀也居常晏坐
　一室冬夏不謝衣冠萭歩徐行意閒閒既無惰容亦
　無窘歩以此人未或窺其際焉晩好青鳥之言雖已
　䇿名閉户不仕追摹伏讀著地理紫囊書若干卷寒
　夜手錄凡三易藁而成邑人兵部尚書邢玠為序而
　傳之世多有其書兹不論
欒翁誥余鄉布衣也幼頴俊喜讀書更能强記人有試
　之者窺翁一覽之書謬摘一二事以為談柄翁即揭
　其本末源源不竭顧性端慤不趨時閒居肆志竟絶
　意於功名登山臨水搖膝吟咏以此自樂萬厯丙申
　歳忽思壯遊遂度鴈門登五臺翺翔闗塞時疆吏漸
　已惰窳每遇風物蕭條銅鐎夜起輙興歎咤賦物流
　連以攄其磊砢落拓之氣迨歸積詩滿册置巾箱中
　六十年無知之者其孫珽偶檢廢簏得之乃付梓余
　弟保安令廷錫為論定之余讀集中如宸居工靜攝
　宰府喜相傾地利猥云盡天階敢謂平此雖庶人之
　議實當時實録藥言而惜乎君相之不聞也間錄如
　左
　　金雀屏
　金雀非凡鳥如何數更多三春飛不去終日戀青柯
　　似有諷意
　　五臺山
　勢聳天原近雲連禪院孤雪山迎客凍寒月照僧疎
　石影虛空住溪聲𣑽誦無禪那真妙相不數輞川圖
　　奉和撫軍魏公與劉靜老飲于部署
　秋色看將盡歸圖尚未成不嫌杯酒淡重與故人傾
　近塞寒常早憂時氣未平鴈門如潁上應奏徳星明
　塞上稀知已夫君有素心自公時一過追往意何深
　月落燈為續秋涼杯可任白頭人已倦多事未投簮
　　和鴈門晩眺
　絶塞溪聲不斷流空山落木報髙秋邊庭火息征人
　喜邸閣寒生旅客愁千里孤臣懷北闕數行歸鴈過
　南樓天涯知己誰同在不擬人間説壯遊
曾大父栁溪公諱延壽故處士也家世朴魯曾大父獨
　信嚮儒術小子六歳就塾師于孝感里舎時侍曾大
　父起居每見鄰父三數老翁來就曾大父笑言數數
　有所稱説或復相太息又時探篋發籌筴共布算事
　竟還納封之間治壺榼攜與俱去小子方䝉昧意不
　辨也曾大父先故有石田悉已付兩大父所居惟堂
　一寢一餘屋八九間僕婢才給灑掃晨起檢料畢即
　還視罏座工人罏座者余家自洪武垜籍所領内官
　監青簾世業也維國家營建郊壇饗殿則執治其櫺
　扉簾幌之事而鱗次之琉璃晶映上徹罘罳義取乎
　青象穹蒼答𤣥貺也𨽻籍内廷班匠事焉故世執之
　也過是則復退簷下其前鄰父笑言啞啞矣一日小
　子顧見所居堂楣梁間有䝉茸塵封者以問諸父曰
　彼卷然者何也曰文軸也盍張焉曰敝矣敝則曷用
　藏之曰昔我翁有髙義為鄉里盛推有贈言焉誼不
　可廢也其髙義奈何曰昔髙苑南鄙人有販硝于我
　里者既得貲納槖裝矣俄而過市而逸其驢以喪其
　槖突入乎吾家我翁發之見爛然貲也緘縢以待徐
　招其人而還之寶則其寶也而驢腹加果矣其人慕
　此髙義歸治贈言返頌謝焉至今猶曰孫如竹者其
　人也我翁以謂人茍有一善未嘗不重于鄉將以教
　示吾曹故雖敝不可廢也曾大父儀容豐頎廣顙疎
　眉鬑鬑有鬚然畢皤矣年及杖置鳩杖一然不時杖
　也小子稍益大以身為杖曾大父杖焉時杖杖時杖
　小子負劒辟咡匍匐奉履綦以足受之意欣欣色煦
　煦也時及弟鍾更迭互進小子進所得果餌必令分
　遺弟弟進亦令以遺小子且撫之曰我教若兩祖力
　學垂四十年鄉里謂且置我輿上日可期也今不能
　辦馬耶命也夫吾老矣時小子漸有心知感其言乃
　憶諸父老簷下共語時數數稱説者乃謂孫氏敦龎
　好禮能事詩書行大其世且説書史道故舊為娛樂
　也其太息者憂時念亂謂兒曹行見此也其探筴布
　算還復納之者相與醵金為賙給寡乏婚葬資出入
　服息必歸其餘簿録之也其壺榼俱去者為人排難
　解紛或里中有報賽當往為祭酒也是皆老而無倦
　矣曾大父善歗歌歡至而歌樂也融融每以歳七月
　初度置酒北堂兩大父洗斚奉觴諸父薦盤飱小子
　輩授几布席曾大父顧而樂之賓至離席降阼階攝
　齊從事拜獻即席金奏作鼓一再行無算爵賓主雝
　雝成禮而退賓乃顧曰樂哉衣冠之會四世一堂歌
　斯咏斯聚族於斯自里中諸大姓未有此也以是熙
　熙為八十年太平人物卒後十五年子孫遂以次顯
李布衣時白字嘿菴為人爽朗善談吐嘗遊公卿間意
　邁往不屑山水禽魚襟琅琅也性好詞令兼善丹竈
　頗量情惜福不以侈汰為豪每閉户丹成出以示人
　不過銖兩取足以給壺餐具雞黍而已曰吾福薄不
　敢以多財賈禍也余嘗讀嘿菴詞令二卷音調每有
　未叶然當其意得瀟灑閒曠如鶴唳霜臯鳩啼春晝
　如月圓月缺一時霎不識江山也折倒的有形骸没
　話説百年身千年調誰是豪傑天生下李侈奢輕財
　那管燈明滅世不學假惺惺心似鐵他怎知酒杯寒
　再斟重熱休笑俺酒泉竭氣分折吟成愛向楓林寫
　醉懶從他竹徑欹閒情只共沙鷗説澹人營業衷腸
　話説的來寧貼假做真到底成寃孽隨邪事從來不
　徹閙炒炒苦調甜急忙忙悲攪樂亂紛紛巧弄拙你
　看我紅梅緑竹堂白酒黄雞社但逢塲耍些杜甫曲
　江春浩然驢背雪庾亮樓頭月風光到處閒何必逢
　佳節休等待人情問者知那日覺醒來急囘頭晩了
　也
孫志武字景烈本江都人少年避仇來孝水樂此土遂
　土著為人瀟爽喜讀書善談議潑墨作梅竹皆疎挺
　有生氣既入庠為益都諸生教授生徒來者日衆乃
　於屋後起小亭子棐几竹榻怪石花藥即事為工有
　籬菊悠然之意每晨興升講席諸生長幼各以班處
　危坐横經抗聲講義四座悄然稍倦輙掩卷説他事
　及古今人物雜以笑謔聽者粲然為之解頥破顔殆
　忘其煩乃整襟復講以此人人自得如對友朋之樂
　學日進而不自知其故也既罷退入竹亭散髮偃仰
　具香茗客至則讌談終日諸生即有疑難轉相教説
　人盡其意亦不復數數進溷先生也後徙居顔泉東
　墅年已八十尚日夕勤勵引燭鈔書纎纎作細字或
　步􁣎顔泉之上吟風弄月以歸不知老之將至焉
翟徵君良字玉華弱冠聰悟有思理從父宦遊武昌嬰
　弱疾劇甚會遇明醫數月得差從此刻意方書窮治
　㝠緬如是七年轉得綂緒既盡發古人之奥府又能
　以意叅互用之及歸為諸生方治博士家言而其好
　方書日益甚鄉里友朋或病者時一投藥試之並輙
　間可已而小試小效大試大效不復能自避閟輪蹄
　童叟日集門庭所活人不可量數矣順治戊子　徵
　書下撫軍撫軍下郡縣守令到門勸為之駕趣乘傳
　詣　京師既至館于光禄署酒醴餼牽大官朝夕供
　張甚厚又數　召入禁門皆適以他故中休未得輙
　　賜燕見會有心害其能居數月罷去年七十餘歎
　曰醫小道也後生不敏或束書不讀或復讀之不能
　通其意將以救人之為適足殺人者蓋多多矣乃綜
　輯舊聞辨其同異摘其謬誤著其機要其未發者間
　以己意疏演並論次之著書數編曰脈訣彚編經絡
　彚編藥性對搭本草古方講意痘科編余嘗為刋行
　之嘗有病家患閉秘者延醫數輩來皆不效乃迎翁
　至按其前方曰我知之矣乃取提氣一藥倍投之諸
　醫皆相顧笑翁曰第觀之方就食藥熟以進食未既
　主人報曰可矣一座盡驚乃謝曰此病氣不下行也
　我輩力下之猶不得令反提其氣而效若是此何理
　也翁曰諸君獨不見含水葫蘆乎滿而不瀉者止有
　一孔氣不得通故也今吾上通其氣而下自行此自
　常理顧諸君不察耳衆乃服其生平持論通亮如此
　　附孝義三人
冷茂才日升龍州扶櫬記曰先君諱植元字養冲性好
　遊東渉髙句麗西窮哈密山川風土人物歴歴可指
　掌談也又數遊嶺南己夘歳攜仲子日晟而南兵火
　翺翔滄桑代謝長往異域生死昧如己廿餘年矣己
　丑歳洋舶飄入浙東風傳多中華人不孝隨督學翟
　于園先生以往歴訪年餘罔有踪迹乃歸又數歳適
　韞退趙先生擢嶺西大叅不孝間闗俱往遇鄉里喬
　君際㝢將客遊粤西不孝忽心動長跽泣涕託之訪
　求意亦不敢知也會韞退先生將齎捧入賀于京苦
　無所依往返閲歳輙與俱北再至端州而喬君自粤
　西來微聞先君旅櫬消息似在龍州不孝乞韞退先
　生移文左江道且具扁舟相送端州至龍州五千餘
　里溯牂牁而上灘險凡三百七十有竒其最者如蒼
　梧之長洲滚龍南平之崆巄銅鼓潯州之龍門虎跳
　南寧之火燄烏蠻太平之羊尾魚影波勢怒號危石
　側立舟蟻貫其中稍失尺寸立成虀粉雖長年篙師
　至此無不惴惴色變呼籲神明以求須臾之濟路出
　石門日亭午舟子牽挽間虎出叢薄搏一人而去其
　舟與人虎相牽絆幾俱廢柁師斧斷之得免至鹿村
　大風壞舟進退無䇿仰天而號忽有乘風揚帆而來
　者急呼求救至則豫章劉基臣韞退先生端州幕中
　所晤客也握手相慰遂附之同舟過横州永淳其地
　多盜艇日夜行刼往來裹足及達南寧則左江道已
　去任窘甚謀之基臣即以嶺西之移陳情于南寧太
　守虞公慨然移書于思明府郡丞左右之蓋以土屬
　皆所統轄也再逾壺城則無復中華人矣男婦形狀
　侏􁍜語言文字不通無可奈何適遇廬陵彭翔如者
　際㝢疇昔交也往來于此歳月滋久深得彼中風俗
　語言際㝢嘗以先君之事寄託之恰自明江下䭾棉
　不期而遇信宿商畧俱返龍州際㝢之于先人計至
　矣又有鹺客王姓者傳不孝仲弟晟寄寓遷隆地近
　分茅嶺即古銅柱界也岐路彷徨艤宿不眠中夜嗚
　咽鄰舟有亷君石玉者聞之問故遂贈言削牘與其
　朋好明江任玉書加意區畫其人任俠諸土司所信
　服也又有同鄉許君鳯山徳平人避地于此哀不孝
　事毅然佐之同往明江思明當事因玉書䕶導甚備
　遷隆去思明又二百餘里中道阻水風雨驟至昏如
　深夜人不相見幾于飄沒既至晉會司官情極悃窽
　且曰予龍州甥也總角時往來外家見有客傾倒座
　上予戲其旁舉座盛稱之曰此冷先生也今丰度尚
　可記憶若有子客寓于予峒屬予必知之因聚各鄉
　榔頭詢查僉曰未有始知䭾棉鹺客之傳多訛闕矣
　于是乘舟順流急還明江復因玉書集明江之耆艾
　問之有那利蔡鄭二客年皆髦矣舊客龍州嘗與先
　君邂逅近以避亂徙居聞不孝之請扶杖偕往由此
　之龍州路經滑石灘適與葬師譚先生遇蔡叟曰事
　有緒矣譚即太翁忘形交也要與俱至甫停舟鄭叟
　引不孝至北門交帶橋遙指曰太翁佳城當在此中
　矣太翁客此時與土官出遊周覽指㸃歎賞後聞舉
　以相贈某依稀記之及至其處荒茅鬱森無跡可辨
　不但不孝泣血計窮二叟亦徬徨無措乃逐屋切訊
　冀一遇之越二日市人嚴世隆者見不孝驚顧相訊
　知其故歎曰小子君弟之友也太翁之葬予以力助
　焉地不在北而在東生前形容若何疾病若何棺木
　若何墓形若何土色若何葬後交趾内犯土人奔竄
　君弟抱病不知所終不孝亟起再拜同至東郊大江
　之左土地祠之右墓封若斧形不類土司之圓而鋭
　也墓内土色以鍬取視亦如其言遂慿葬師譚先生
　於四月初六日啟攅三日之内所需悉具移柩之辰
　大雨如注不孝黙祝曰雨若此何以舉事意者先靈
　不欲歸骸故鄉耶移刻忽大霽啟棺一如嚴言且殉
　衣顔色尚未損平日家居所常服也維時土官督備
　及與先人不孝一面之識者咸弔奠如禮為不孝加
　額嗟乎不孝之罪重矣阻絶廿餘年萬里窮裔遂克
　奉遺櫬以歸實先君之靈式慿之至若先生長者二
　三親知周旋翊掖不遺餘力甚至天涯未謀面殊服
　異俗之人翕爾同情不孝何脩䝉此不孝膚陋無文
　不諳紀述然仁人君子之用心不敢冺也謹摭始末
　書其槩云
灌長氏曰觀生之貌殆文弱士也而意思深篤不忘其
親初其往也鄉里悲其意而疑其事豈不以道險且逺
歴時之久茫茫萬里在蠻荒中措手何從哉乃艱難百
折而其事卒濟觀其成也蓋有天幸焉抑可謂難也已
矣余讀其傳不忍没也有子若此雖逺遊可矣
趙春盛籠水人父謨使酒無賴失其祖資好鬬鄉里畏
　之春盛甫冠即𨽻賊曹為健兒家貧不能治弓矢器
　具但以膂力時侮其同輩庚辰冬大饑萊蕪新泰間
　揭竿日起使者檄交下責賊曹不擒賊舊制賊曹本
　郡外兼制四邑各以健兒數十人赴賊曹習指揮後
　邑長率輕賊曹索餉多不應健兒無食往往亡去時
　賊曹主者為隴西李君别駕年已老得檄無措亟率
　騎數人步數人馳詣新泰合淄川騎五十人新泰土
　兵四百人别駕喜曰可破賊矣趣往新泰令與健兒
　長世竒諫不聽會使檄又下不亟往且得罪辛巳正
　月初六日出新泰四十里卒與賊遇賊約數千皆盤
　長矛往來呼躍亟發砲擊之中數人不却俄而四面
　驟至衆潰騎者皆馳别駕老不能馳遂墮春盛為步
　卒力戰已出圍返顧别駕墮復還攜之走未一里賊
　愈衆不能去道傍有短牆扶别駕上自與賊鬬刺十
　餘人死賊環攻之中數十創兩臂不能舉乃仆而死
　别駕亦遇害　趙進美曰己夘春濟南陷萊蕪新泰
　盜羣起事定率悔解去賊曹天雄董君至萊蕪徐牖
　其魁斬之事平旋中考功法庚辰賊初合不過數十
　騎餘皆荷鋤夫耳若以兩郡兵殱之易易也乃相望
　不前而力驅數百鄉農與之戰豈遂以此為可勝抑
　猶冀賊之悔而自解耶濟則斥于文法不濟則身殉
　之又何賊曹之不幸乎春盛為予族弟年甫二十一
　而能力敵以死其長然則謂世無其人不可也竭閭
　閻以供戰士久矣一夫之烈豈足輕重而卒不多聞
　何哉(此傳見清/止閣集)
許經歴尚忠者初不識字十餘歳給事人家每見童子
　誦讀常竊聽之又好問時以手畫地作字數歳粗暁
　大意好濶談所如輙不合曰此不知我輙去之後事
　御史任公濬為書史初任巡按中州流氛大擾因病
　解歸越歳復起督師河南闖賊去來窺汴已三歳矣
　乃簡徒以行尚忠與焉前至長垣其軍中車騎材官
　持文書迎者皆至夜宿傳舎忽城中大噪城下賊適
　至舎中人悉起應之則前車騎材官盡賊也已入傳
　舎刼任以行從者皆散走尚忠獨從至順徳不降俱
　被縛去欲兵之尚忠在後呼曰死則死矣相公心放
　正者不可亂任被創悶絶復蘇賊乃緩之俱囚窄室
　中守者入夜少怠尚忠從中抽椽發屋欲縱主人去
　賊覺之未得行後持至京師賊敗乃俱歸順治中尚
　忠以倉塲從事年勞選授瓊州府經歴安撫山峒黎
　人又有勞効得其風俗要領以歸自記履歴道其事
　甚詳殊可聽
　　風土歳時
蟋蟀在堂好樂無荒昭唐俗之儉坎其擊缶宛丘之道
知陳國之亡老人嬉戲纔如嬰兒識漢道之昌市有醉
人以為上瑞兆李祚之替然則觀風問俗察其民氣雖
甚細事亦得失之林治亂之跡也昔子貢觀于蜡而譏
一國之人皆若狂孔子曰百日之蜡一日之澤賜也非
爾所知也夫里閈之情通乎伏臘誰能違衆離俗自託
于上古之世哉抑長慮却顧固不可不懷良士之思也
聊述風土見人情焉
立春日迎春于秋谷觴于范泉
元夜以琉璃碗燈薦佛並散門庭又集峩嶺下作三日
　酺
十六日女兒相將作小姑戲
二月二日家家庭内以豆萁灰作廩圏謂宜五穀又作
　符置門上禁䖝蝎也
十五日上塚添土令髙次日展謁
寒食作水漿推飯經夏不餲日以凉水沃之却暑病解
　劬勞
清明飯牛益一乾糒田家語曰打千罵萬清明一飯
　女兒家作鞦韆戲
三月十五日四月十八日七月三日集顔文姜靈泉廟
　酬香愿四方畢至也
端午挿艾葉以雄黄塗耳却䖝害也絲縷如故
六月六日炒小麥作麫和蜜食之謂却熱除泄疾
春雨杏花秋山紅葉處處登髙無須重九
秋七月設祭顔娘墳並及翁姑其祝詞是顔娘語官為
　攝事綠情而設推孝之至此禮天下無也
八月朔日未出取花上露洗眼謂去風熱益清明又濡
　墨㸃小兒腹疾猶雪白花紅靧面作華容也
十月一日既滌塲蒭茭在野取之不問主人
巫皷樂神十一月大盛
臘八作粥投諸果餌食之
匠人作屋雖復廣堂髙樓只一敷仰瓦不須重合歳久
　不漏他處效之輙漏也
民間娶婦輙以甓一雙置門上
娶婦納幣女家輙以筳箸納酒尊中謂十停九住作吉
　祥也
喪家裝老不用綾紽綢縀止取絹綿謂綿者綿綿絹者
　眷也猶綣綣也
執喪孤子無婦或無子婦主内治者間以治喪日省禮
　成合謂共更父母之喪同事異室于禮為權而傳曰
　縗麻非所以接弁冕也
喪者相弔楮錠太豐雖貧家動損數百錢此禮恐難繼
　也
喪家競作佛事道釋竟御箏絃或曰此亦天樂須有楞
　嚴經曰辟如琴瑟箜篌琵琶雖有妙音若無妙指終
　不能發故天王帝釋執持不廢也此雖微言終成戲
　論
大家治喪邀人作棚塲結為樓閣雕牆髙者二三丈皆
　以布帛雜采為之照耀山谷此太侈不可久也
春秋丁祭無官分獻諸生攝之
主人召客席終遙見粉湯則客起爭門按范致明岳陽
　風土記湖湘間賓客燕集供魚清羮則衆皆退如中
　州之水飯也
四月蠶熟槲葉長皆取葉裹粟米麫山花作角食
八九月拾橡栗作粉食
　
　
　
　
　
　
　顔山雜記卷二
欽定四庫全書
　顔山雜記卷三
　　　　　　　　　秘書院大學士孫廷銓撰
　　長城考
昔魏武侯美山河以為固吳起猶曰在徳不在險此固
七雄之始也後世不耀徳而觀兵乃以河山之險為未
足復表崇墉以冠山絶洪川以立防彼其霸心雄舉塹
山堙谷即殫民力絶地脈豈遑恤哉今試按圖籍履巉
岩探故蹟之所存敗垣榛莽蓋久墟矣聊述見聞助後
人之一嘅云爾
古長城在峩嶺之巔西絶孝水跨鳯皇嶺(俗稱小頂/)團
　山迤南入泰山萊蕪界東踰秋谷東阜而東皆長城
　舊蹟也
　史記六國年表顯王元年齊威王十一年趙取我長
　城　趙成侯七年侵齊至長城
　竹書紀年顯王十八年梁惠成王二十年齊人築房
　以為長城　按此齊威王之二十八年也
　楚世家楚人説頃襄王曰王請出寶弓碆新繳射噣
　鳥于東海還蓋長城以為防朝射東莒夕發浿丘夜
　加即墨顧據午道則長城之東收而泰山之北舉矣
　水經注引京相璠曰平隂城南有長城東至海西至
　濟河道所由名防門　又小泰山上有長城西接岱
　山東連瑯琊巨海千有餘里蓋田氏之所造也
　齊紀宣王乘山嶺築長城西起齊州東至海以備楚
　括地志長城西起鄆州平隂縣沿河厯泰山北岡由
　穆陵闗至密州瑯琊臺入海
　青州府志臨胊大峴山穆陵闗旁為長城嶺自穆陵
　東至莒州安丘縣界厯太平山四十里接髙柘之巔
　逺望如長虹轉而南絶浯水過卧牛城又南傍髙華
　頂漸入諸城縣界至膠州大朱山入海在瑯琊臺北
　南距臺尚六十里謂由瑯琊臺入海者非也
灌長氏曰史稱秦始皇遣䝉恬築長城起臨洮至遼東
延袤萬餘里蓋已侈矣及按季萴伯陵之故墟危堞千
里齊固已有之又厯稽載籍梁惠王十九年築長城塞
固陽魏固已有之自代並隂山下至髙闕趙又有之築
媯州之北至遼東燕又有之皆始皇之前事也夫事不
遽極因埶而大害無一至積敗而成古人所以重始也
　　顔文姜靈泉廟
前人有徳以名其鄉志思也閨閣有行以食其土志難
也今顔氏陋巷志載烈女文姜蓋顔子之裔其世無聞
而人樂得而道之者善善從其類耳彼酒泉以水字郡
酸棗以棘名邦猶勿替也況此獨行顯徳鄉所得名將
世式之可無述乎謹按廟碑及諸記載可考者並著于
篇
晉郭緣生續述征記梁鄒城西有籠水云齊孝婦誠感
　神明湧泉發于室内潜以緝籠覆之由是無負汲之
　勞家人疑之時其出而搜其室試發此籠泉遂濆湧
　流漂居宇故名籠水唐歐陽詢藝文類聚徐堅初學
　記並引此文
唐李冘獨異志淄川有女曰顔文姜事姑孝謹樵薪之
　外復汲山泉以供姑飲一旦緝籠之下湧泉清泠可
　愛時謂之顔娘泉至今利物
宋碑一　軍事判官宣徳郎試大理評事周沆撰　孝
　為天地之經神乃隂陽不測生當異矣死則廟焉顔
　娘之神是其徒也事姑至孝汲水為勞聿有靈泉潜
　生密室當籠覆而湛處外莫知其感通暨源發而𣲖
　流衆方駭其靈異孝婦之水因兹以名圖經備詳此
　得畧述屬以年禩寖逺祠宇久隳會博州牧守安侯
　奉帝俞治郡事值旬休務簡具清酌庶羞飛蓋出城
　齋心謁廟至止周覽思諸葺完遂乃召班爾之徒度
　材木之用凡所匠費悉自俸金不再浹旬來告工畢
　室連甍而大壯牆圬粉以過奢使彼道途觀乎輪奐
　則知我太守安侯好事致力庸至于此沆佐幕無畫
　屬辭寡聞承請抽毫勉强從命時大宋咸平六年歳
　次癸夘十一月五日記　承奉郎守殿中丞通判軍
　州兼管内河堤事上騎都尉借緋魏得昇　金紫光
　祿大夫檢校吏部尚書使持節博州諸軍事博州刺
　史充本州團練使兼御史大夫上柱國武威縣開國
　伯食邑九百户知軍州兼管内河埧事兼管勾淄齊
　沂密登萊等州捉賊公事安贇
　　按咸平宋真宗初年紀號其時淄齊等州為京東
　　東路而博州𨽻河北東路今東昌府聊城地若實
　　本州刺史豈得越路管勾公事耶考宋初制承宣
　　觀察團練刺史等官俱無職任特為武臣遷轉之
　　次有正任遙郡之殊其恩數亦遼絶想此博州刺
　　史實係遙郡管勾捉賊乃正任耶又恩加檢校官
　　諸軍指揮使得至吏部尚書金紫光祿大夫又吏
　　部尚書應加散官也上柱國二品勲開國伯四品
　　爵宋制文武勲階官爵得互借此實武臣爾又幕
　　職初授得為判官試大理評事知此周沆是其掌
　　書記爾
宋碑二　距淄之南五十里有水發源于山足趨梁鄒
　而貫乎清濟昔人搆室于源上以為祠按地誌齊有
　孝婦顔文姜常踰厯山險負汲新泉奉姑之所嗜一
　旦感泉湧室内𣲖流逺注故目其地曰顔神水曰孝
　水祠曰顔姜之廟其碑誌多所剝剠獨梁乾化中刺
　史髙霸以歳旱祈禱即日獲雨而命顔休續其屬紀
　始年僅可詳究淄州地界齊魯之郊南皆山阜北頭
　大河皇朝開國百餘年内外晏然四方無事其民專
　意施耕作本境之内靡有閒曠雖歳小有水旱以其
　屈髙占下未嘗大凶民皆樂生安業不恤疾苦之至
　故于土廟之神惟歳時奉祀而已頃之長民之官至
　者苐推祀典按例致答一胥持祀而往禮數盡矣熙
　寧紀號上大饗明堂歳九月詔以比部郎王公為之
　守閲明年農事既興眷肅賓僚躬謁祠下因以雨澤
　為請觴奠既畢嘉霖繼霈百穀用成庾廪充積民自
　為足不知所以致之於是公以春秋二祀令甲所載
　皆革去故舊特命屬官親致餼幣又明年盛夏之月
　天久不雨民胥告勞公夙駕再往旋及中途雨大作
　浹日之間闔境告足凡州居之民無有逺近歌詠歡
　呼喜神之賜相與倡諭更引迭進走公之庭咸願出
　力以新其廟公乃訪其傍近之徳士得新授博州防
　禦判官張及主辦其事增起新址寵敞有加功興于
　中夏迨仲秋而祠成自乾化迄今百有六十年中間
　殆嘗經葺至是再新而基搆始大然古者邱陵川谷
　之神有益于民者在禮皆得祠之至其為烈彰彰者
　朝廷比嘗詔以封爵或國邑之號追崇之若孝姜之
　靈于淄民用是而報之禮未為過今王公特順民之
　欲崇於廟貌虛此而弗議蓋有餘不敢盡爾　熙寧
　六年八月二十四日州學教授商億記張洙書(闕文/)
　練管堤勸農事上輕車都尉賜緋魚袋借紫王(闕/)立
　石
　　按熙寧宋神宗初年紀號詳此刻文王公實淄守
　　文臣之借武階者也
宋勅一　牒文州碣並附
　勅淄州孝婦顔文姜朕躬執珪幣郊見上帝覬為萬
　民䝉嘉氣獲美祥既又詔天下凡山林川谷之神能
　出雲雨殖財用有功烈于民而爵號未稱者皆以名
　聞將徧加禮命以褒顯之如此非特以為報也蓋帝
　王制祀之(闕/)　也惟神聰明正直庇于一方供民之
　求如應影響守臣列上朕甚嘉焉疏錫寵名以昭靈
　徳且俾民奉事不解今可特封順徳夫人仍賜靈泉
　廟為額
　　熙寧八年六月　日
　　中　書　令　闕
　　中　書　侍　郎　闕
　　右正言知制誥(臣/)鄧潤甫　宣奉行
　　奉
　勅如右牒到奉行
　　熙寧八年六月　日
　　侍　　中　　使
　　門　下　侍　郎　闕
　　給　事　中　使
　　　　　　　六月二十五日未時都事丁昭嗣受
　　　右　司　郎　中　　　　　　付　吏　部
　　左　僕　射　闕
　　右　僕　射　闕
　　吏　部　尚　書　在中書
　　起居舎人直集賢院判史館兼權判　衡
　　尚書工部郎中充秘閣校理直舎人院兼同修起居注權同判藻
　　吏　部　侍　郎　闕
　　吏　部　侍　郎　在中書
　　左　　　丞　　　闕
　　　告淄州靈泉廟順徳夫人奉
　勅如右符到奉行
　　　　　　主　事　闕
　　光祿寺丞充館閣校勘判　宗古
　　　　　　　　　　　　　　令史　梁中立
　　　　　　　　　　　　　　書令史唐師孟
　　熙寧八年六月　日下
　中書門下牒文
　太常禮院奉准中書批送下諸州府軍監等奉准赦
　書節文應天下祠廟祈禱靈驗未有爵號者並以名
　聞當議特加禮命内雖有爵號而褒寵未稱者亦仰
　聞奏當院今據逐州府狀及圖經看詳到合與不合
　加禮命具列如後候
　勅㫖
　　淄州
　　　孝婦顔文姜
　　　州狀祈雨有應圖經載孝婦水及顔神廟引輿
　　　地志齊孝婦顔文姜靈泉生於室内唐天寶五
　　　載立廟於水次
　　牒奉
　勅宜特封順徳夫人仍賜靈泉廟為額牒至准
　勅故牒
　　熙寧八年六月　　日牒
　　右諫議大夫叅知政事吕
　　禮部侍郎叅知政事王
　　吏部侍郎平章事韓
　　吏部尚書平章事王
　淄州碣子
　　淄州准　中書劄子奉
　聖㫖降到
　勅告二道以孝婦顔神圖經具載祈雨獲應
　封為順徳夫人仍賜靈泉廟為額其真本二道已用
　　漆匣盛貯付廟户本家收掌今摸勒于石永存無
　　窮時大宋熙寧十年歳次丁巳九月戌申朔七日
　　甲寅上石
　　　　　　　　　　　軍事推官　朱惟孝
　　　　　　　　　　軍事判官　　宋　綱
　　　朝奉郎守殿中丞通判軍州事李偁
　　朝奉郎守尚書膳部郎中知軍州事周覺
　　右格一遵廟中石刻以備觀當時遺制按宋承唐
　　制宰相置三省中書取㫖門下覆奏尚書施行中
　　書令中書侍郎右諫議大夫右正言起居舎人皆
　　中書省也侍中門下侍郎給事中皆門下省也尚
　　書令侍郎左右僕射左右丞左右司郎中皆尚書
　　省也平章宰相之稱其次為參知政事考熙寧八
　　年六月平章則王安石韓絳參政則王珪吕惠卿
　　皆與此碑合矣至史館諸官如直集賢院秘閣校
　　理館閣校勘皆貴重之職非狀元制科一任及大
　　臣論薦不得與選試記注官缺必於此取之非經
　　脩注不得知制誥今得與宰相雜署行下軍州信
　　貴職也至三省列銜似間有顛錯合是上石之誤
　　爾至明初乃分三省之職中書改為内閣門下分
　　為六科通政司尚書全歸六部所謂宰相者專掌
　　看詳章奏擬㫖進呈不得與於封駁施行之事亦
　　無印信文移行下諸司矣
宋碑三　承議郎前任順安軍州學教授陳琦續翁姑
　因地記(節錄/)夫人祠之左有所謂翁婆堂者夫人之
　舅姑也舅姓李氏家於鄒邑李顔村姑郭氏故居之
　地今顔廟是也舅贅於郭氏生夫人之夫壯室顔氏
　即亞聖之裔順徳夫人也廟户郭勍姑之逺親自天
　寶以前父子相承世守其事迨今數百年曾無匱乏
　如緣丁壯被差保役者漕使過而問之即脱其籍如
　因道流指占是廟者太守明以斷之卒從其初宣和
　七年歳次乙巳正月立
　　按宣和宋徽宗第六年號
宋董逌顔泉記(見廣川書跋/)余見李勝作顔泉記昔文
　姜事姑則異一日泉發其居遂廟食於此或曰昔李
　陽冰甞尉淄川刻碑廟中今所書蓋據李監説余往
　來求陽冰記不得其後得破石僅尺蓋為礎或視之
　書字可讀按其説文姜姓顔餘與今廟中刻石所記
　無異嘗見唐李冘作集異記書文姜事姑以孝謹樵
　采之外汲山泉以供飲一旦緝籠之下湧泉清泠可
　愛時謂顔娘泉李冘所記後世据之按顧野王輿地
　志謂顔文妻也事姑感得靈泉生于室内嘗以緝籠
　蓋之姑出籠即泉湧居宅時號籠(闕/)水野王所記自
　是當時所傳李冘以為顔文姜誤也今考地志淄川
　為齊邑唐武徳分於齊郡而為州治當唐陽冰為尉
　於郡邑其事不妄而謂顔氏文姜則不得其實按此
　水本號萌水出甲山東北逕萌山西注般陽入於籠
　下與齊水合者萌水口也不知冘陽冰在唐世猶不
　得其水名而輿地志固已辨其出可無信耶余修官
　書見熙寧中封顔文姜為順徳夫人當時不知詳考
　但据李冘所記此其失也
　　按水經注隴水南出長城中北流至般陽縣故城
　　西南與般水會即顔娘泉也萌水另源自出西南
　　甲山注甚分明胍其迹當是今明水俗稱岔河者
　　也北去般陽縣般水會處尚二十餘里乃與孝水
　　合而此記誤以顔泉為萌水用譏李冘之失不已
　　逺乎廣川書跋似謂精博猶爾未詳酈注謬誤如
　　此恐其書中類此多矣甚矣讀書好辨之未易易
　　也
　又宋題名石碣一枚大書甚工附錄淄川衡元度王
　巨載渤海任徳充陽丘髙擇之三城傅子容政和七
　年三月十四日同謁祠下明年二月十六日巨載子
　容同趨奉髙再謁祠下　廟户郭勍摸刻
　　按政和徽宗第四年號
金碑一　皇統改元春旱躬禱祠下四月既望乃雨越
　二日乃報神貺同至者耿徳甫孟徳基張子美孫叔
　廉李彦宏徐伯充李子强趙仁仲韓徳霖王伯城董
　逸飛滏陽康深甫題　保義校尉差監淄州淄川縣
　顔神店(闕/)　趙(闕/)四(闕/)保義校尉特差充淄州淄川
　縣顔神店巡檢徐　　廟户郭寧摸刻
　　按皇統金主亶第二年號當宋髙宗世
䝉古碑一(節錄/)按齊地誌淄州以南四十五里有孝婦
　顔文姜祠自唐于今代有封爵降及貞祐年間兵革
　遽興連年大擾加之以饑饉羣盜蜂起恣意刼掠水
　忽自變黄流四十里人見之無不驚異因相謂曰此
　水從來清且久矣今日如是莫非神明之示異救我
　民乎因相與避之頃之有外冦至得免其窨水明日
　復初壬辰之歳有太守兼元帥王公分治淄郡置司
　于是邑謁廟視其基址僅存四壁立餘悉化為焦土
　徘徊興歎重起經營之志(闕/)使山東行省楊(闕/)
　以奉(闕/)衆亦能體太守之美意軒楹廊廡煥然復新
　且喜神之有托鄉人之禱祀歳歳而慰所望也于是
　乎書　乙未年季夏日定逺大將軍元帥右都監淄
　州刺史兼知軍州事提舉常平倉事加䕶軍太原郡
　開國侯食邑一千户食實封(闕/)　户王珍立石
　　按此碑稱貞祐者金主永濟年號當宋寧宗世末
　　稱乙未年者是䝉古太宗七年其時尚未有年號
　　止稱䝉古至世祖方改國號曰元
元碑二(節錄歌辭/)卓哉夫人孝行絶倫生為烈婦死為
　明神(闕/)　之禮夙夜殷勤天地感應湧泉粼粼漸成
　川逝入于海津上下灌溉利益斯民熙寧之封爵號
　順徳廟額靈泉褒揚懿則殿宇嵯峨在山之阿四方
　瞻禮誠敬孔多犧牲博碩筦絃聲和千秋萬載徳音
　可歌至元二十八年四月　日　承務郎益都路總
　管府(闕/)陳　承務郎益都路總管府判姜　奉議大
　夫同知益都路總管府事麥朝(闕/)　　大夫益都路
　總管府尹本路諸軍鄂囉總管兼管内勸農事特黙
　　昭毅大將軍益都路總管府達嚕噶齊兼本路諸
　軍鄂囉總管府達嚕噶齊兼管内勸農事特哩哈雅
　　按至元元世祖第二年號順帝亦號至元不至二
　　十八年達嚕噶齊華言掌印官也
元兵部侍郎郡人于欽齊乘一則　按水經注籠水南
　出長城中(今按原注/非籠水字)寰宇記云古名孝水齊有孝婦
　顔文姜事姑孝養逺道取水不以寒暑易心感得靈
　泉生于室内文姜常以緝籠蓋之姑怪其須水即得
　值姜不在入室發籠觀之水即噴湧壞其居宅故俗
　呼為籠水今孝婦河也
　籠水辨　按述征記梁鄒城西有籠水而水經注前
　文隴水南出長城中後文又作瀧水異字同音自昔
　無定後人好異獨喜緝籠種種之説更數百千年增
　飾多方違情日逺遂有如齊乘所言甚矣民之濫聽
　也今畧按事理裁其是非夫姑之嗜水量非杯勺實
　取饜飫文姜既感泉生于室當必顯告於姑以慰旦
　夕之求今掩覆秘密居為私藏若將懷慳市重於姑
　者孝者固若是乎其謬一也婦禮無出門之義而文
　姜至以逺汲為勤則是室無多口室無多口則必居
　無廣宅環堵之間一席之地姑來婦往靡日不通曷
　有耳目之前可容蓋藏不虞終露雖愚者不為其謬
　二也文姜既以至孝格天天恤其勤而生此水恤婦
　也實以慰姑又何昭示而令蓋藏慰姑也又須避姑
　若其不受於天而有私覆無端懷異不為善承其謬
　三也姑即不仁有婦如此宜從孝格果疑此水當從
　面詢何必瞰亡乃來發覆如其果爾非姑頑嚚不可
　誠通則婦慳深難以情得大孝之家豈其然乎其謬
　四也天生此水既以應姑之求則應發之無罪即其
　有罪當緣孝婦之心而恕之何遽為殃今勃焉憑怒
　壞其居宅姑婦兩無所處美始而惡終是禍水也實
　駭人情豈名天道其謬五也此緝籠者當受於天乎
　抑成於人耶若受於天則事等於虹流星霣當有光
　怪先動里閭不必覆泉然後著異若還成之於人一
　桮棬窶藪耳曷有神力足為變徵蓋則水渟發則泉
　湧其謬六也姑嗜此水須飲無時婦取呈姑日焉三
　發乃婦頻發而不驚姑一發而致患是必姑之惡毒
　觸犯神明忽焉降割惡毒之人不應鑒憐先為生水
　其謬七也原其始倡不過出於巫祝夸誕之詞成於
　愚氓輕信之口學者不察其害義遽又援以入書獨
　有李冘所記粗為省淨然逺稽晉魏之注事既難詳
　近察熙寧之勅芟而不錄王言有體疑信昭然應遵
　古初還稱孝水不必引虛誕失實之言雕飾前賢以
　滋謬醜也康熙四年四月五日記
明碑一　山東提學副使四明楊文卿記(節錄/)顔文姜
　祠歳久摧敝四方禱祀之人蝟集鱗聚失所瞻依歳
　入施錢皆為旁近無頼所私𢎞治八年汝南都憲熊
　公翀奉璽書巡撫山東行部於青道過祠下顧盼徘
　徊重念國家以孝治天下而孝婦有廟若此何以勸
　勵風俗乃以濟南衞百户朱英核實施錢之入用以
　市材鳩工廟貌若生士庶具瞻孝思興起謂文卿不
　可無述夫大道未隱人各親其親孝之名未著世徳
　下衰始以孝為卓行然季武矯而服縗子春强而過
　禮文舉忍而棄子飾情要譽非孝之經至於姜詩之
　妻泝流汲江以順姑好董黯因母思飲大隱溪水徙
　居溪旁以愈母疾此皆本乎天性協于至情其事有
　同於孝婦者焉若婦之孝生既能召室湧泉没又能
　神于一方以福庇其人民其孝之至者與顯受封號
　而廟祀于無窮豈不宜哉庸書以著厥美并繫頌禱
　神辭俾鄉人歌以祀孝婦于永永　辭曰泉涓涓而
　湧室兮孝婦之徳河湯湯而逺逝兮孝婦之澤澤之
　流兮民受福徳之化兮民無忒食斯土兮其廟翼翼
　視如在兮其靈濯濯永神休兮與國無斁　牲蠲潔
　而在俎兮柔醪在堂靈風飄而滿旗兮神其來甞歳
　用登兮時雨時暘人用康兮厲鬼潜藏惠孔嘉兮佑
　善以祥昭厥鑒兮有惡斯殃俗用熙熙兮儷美陶唐
　(記中引黄水/事今節之)
　黄水不為菑辨　顔文姜祠下泉出山坎水至清深
　時發黄水則地有災䘲若兵若疫傳聞若一事皆有
　徵崇禎初余一見水黄獨無徵順治甲午歳八月二
　十一日水又黄里人奔告余往察之泉中水如濁河
　出祠外即少湜湜及峽半之又不一里而清余曰此
　不為菑民濫聽也按左氏春秋成公五年梁山崩壅
　遏河三日不流晉侯召伯宗問焉絳人之告宗伯曰
　山有朽壞而崩可若何今此泉水漱山而出是其伏
　流所經山中當有朽壤崩入于水水勢衝激汩泥而
　出黄者土非水也故不宜有異也曰然則前此之變
　其水或黄或赤是不一焉何也曰土之在山墳壤異
　脈土赤而赤土黄而黄也然則變而復也時有久速
　流有逺近何也曰土崩非一夏秋水漲泉出迅激其
　力足以汩泥而行故逺而後沈也其久者崩朽壤適
　多土盡則止也然則其為菑也事著於碑皆有左驗
　何也曰天象有變應在分野謫見齊分不得及魯在
　晉分不得及秦今泉水記異或在境内或在封外此
　不足徵民濫聽也聞者訝然皆未之信遂書以識之
　至今更十餘載卒無他是余兩見水黄皆不驗而曩
　歳戊寅以逮庚寅鎮人苦兵苦盜紛紛四來始厯一
　紀迄無寧歳水顧不黄豈文姜之神固今昔靈替殊
　耶則前説附㑹累理甚矣若乃此一紀中雖屢遇兵
　凶事輙輕于旁縣亂而不損此則神休固不必以水
　徵也康熙四年五月記
明青州府志　顔孝婦廟後周建唐天寶間更建殿制
　無梁大枋木相承錯□而上舊傳郭子儀督造今廟
　側有令公祠國朝成化十三年提學簽事畢喻奏請
　載祀典每歳秋七月鎮顔神本府通判致祭
　　按子儀為唐將功名常在西北及貴為使相生平
　　踪迹未至淄青此臆説也聞之故老此廟側之祠
　　舊曰郭公既而訛郭令公既而訛郭汾陽王原其
　　根因姑固姓郭而其宗人世為廟户如郭勍郭寧
　　者或其家親私祠附近此廟側後郭氏絶世中更
　　兵火亂離轉致訛傳為此曲説耳其廟工作一倣
　　内殿亦非無梁鄉人未覩大工遽謂為異
國朝碑　山東按察司僉事分巡青州海防道前都察院
　　左副都御史户部右侍郎大梁周亮工撰(節錄/)今夫
　　泉受澤于天含滋于地類體坤而終事者撓之不濁
　　激之愈清類抱貞而靜處者餴饎濯溉挹注不窮類
　　含𢎞而致養者委蛇善下而不盈泛濫百折而必東
　　類婉娩而順從孝思之不匱者昔者貳師解佩甘露
　　晨流耿恭正冠靈漿瀵出維忠維孝實本一源蓋天
　　人之理合人事盡則天不愛道而地不愛寶後先之
　　揆一先蹟存則賢者思齊而不肖者思奮世祀相傳
　　廟貌日新厥有以耳
　　康熙三年十二月　日記
　又碑　淄長梁鄒之間有孝婦河其源南出長城山下
　　則顔文姜靈泉廟也志稱文姜事姑至孝常自負逺
　　山新泉以供姑一旦緝籠之下忽湧一泉清泠可愛
　　時謂顔娘泉後人則即其居廟祀之唐淄川尉李陽
　　冰朱梁刺史髙霸皆嘗刻石廟中惜斷滅莫遡始年
　即其廟初但委土而已宋神宗熙寧中大饗明堂徧
　禮羣祀乃按州守臣所上圖狀封爵之曰順徳夫人
　仍賜靈泉廟額則其始大也嗣是作者非一明成化
　間學臣畢喻復請于朝以登簿正常以歳七月府别
　駕職致餼幣焉而其自古在昔靈貺綿邈常有福利
　于其里邑吏民賴之以不疾災疢又甚著也夫立百
　行之原宜得衆心之聚斯廟之興闗乎名教既非淫
　祠黷祀諸不應經義者得而髣髴矣邑有先徳而不
　報是廢典也前王有嘉禮而繼代弗章是變古易常
　也天子重神敬祀而守臣不博采境内以聞是有司
　之責也且其靈泉古廟攬勝為工蒼岩翠栢雲合于
　其上白石寒泉鯢旋于其下既以閎壯矣又寢門之
　外有曰公姑父母者則祠之祠其類也有曰王友郭
　公者則祠之祠其所有事也夫生而事之死又能世
　世俎豆之惟夫人之孝為不匱愛其人以及其所事
　又敬其祠以及其所有事惟鄉人之追孝為不衰然
　則繼乎此者雖百世可知也昔余在司農䝉
恩歸省嘗過謁祠下見其經時漼然頺敝莫厭衆心乃
　集鄉里相與謀新之維時司馬中丞耿公焞撫軍東
　省百廢俱興聞而綣然願悉俸以首其事而鄉侍御
　趙君班璽願命匠以考其成凡邑居之老幼歌咏神
　休而樂其有是舉也亦靡不歡呼踴躍以赴之于是
　前宫後寢臺觀門屏悉從改作更鑿山石規拓其垣
　宇而壯又過之四方之至者一拜其庭登其堂周瞻
　彷徨寥泬清敞若山川益增其勝而神人之意倍暢
　于昔者未嘗不猶猶然崇起孝思于無已也乃寢成
　而耿公適已去則于其側祠而並祀之亦猶郭公之
　意也夫乃劖石書事而麗以銘　銘曰孝水洋洋東
　國是疆介邱封麓長城巨防猗猗孝婦灼灼顔姜視
　逺惟邇執徳惟常克勤竭節以奉姑嫜于沼于沚載
　雨載霜召彼靈泉湧此閨房涓涓不絶乃成谷王河
　潤千里達于海邦萬姓諴和既走烝甞百王有作殷
　禮重光考徳作廟典命焜煌守臣受之爛其有章清
　泉文藻翠栢虚廊雲旗飄緲桂殿芬芳無怨無恫布
　濩嘉祥年穀庭碩樂土安康蟊賊殄滅貙虎摧藏羣
　心醉飽瞻就彷徨式我儀刑薦以馨香闐闐靈皷藹
　藹華堂新宫載啟刻桷雕梁肪截磐礎麐聚冠裳應
　侯順徳無忝孝鄉我作斯銘勿替景行
　康熙丙午秋八月光祿大夫内秘書院大學士前少
　保兼太子太保吏户兵三部尚書孫廷銓撰
　　按文姜有墓在對廟河干春秋饗祀之處所也舊
　　有饗堂經亂墮廢又自金元碑刻有曰武安順徳
　　夫人仁孝衞國順徳夫人今考宋勅殊無此文將
　　謂後代更封察其刻文又無述記此不可曉傳疑
　　可焉
　　災祥物變
昔者周置馮相以察災祲禹鑄九鼎以辨神奸故記異
之文史家必備然而詳畧殊者以國為體也春秋一國
之書而為天下記異故日食星雨五石六鷁必盡其辭
其㫖則隱其義則逺非列史之志矣若禨祥小數僻在
下邑其事無闗國史即偶有述不過以志匹夫匹婦占
年望歳之心以助田父牧堅牆隂之語不紀逺而紀近
固其本志矣乃至生死死生之異精氣遊魂之變何地
蔑有存乎達觀視犬猶奴雖怪亦常見駞言馬雖常亦
怪宜廣見聞以資曠識若夫璇象天官靈臺雲物其為
錯異天下共見不繫一塗則太史氏存非野人之所得
與知矣兹姑畧之
永樂十三年蒲臺人林三妻唐賽兒以妖術嘯聚賊衆
　董彦杲等六千餘人據謝石棚岳陽寨出没作亂攻
　陷莒州萊蕪等城事聞勅安逺侯栁升勦之乘夜襲
　我軍營多被殺傷都指揮劉中戰死賽兒竟不獲
嘉靖間大街欒氏子數歳患痘死已二十許日其母頻
　夢見兒來告復活乃同家人往啟視之果活遂以歸
　其族人以為詐詬誶百端屢經官府聽治竟莫有顯
　證其非者乃息官名之曰甦家名曰顧言云按晉武
　帝咸寧二年琅琊顔含之兄曰畿病死棺殮已久家
　人感夢畿謂已曰我未當死為藥所傷耳可亟開棺
　遂出之漸能飲食屈伸瞻視惟不能行語其後家人
　怠于服事含乃解官視之十餘年乃死京房易傳曰
　至隂為陽下人為上厥妖人死復生
嘉靖二十四年姚世清聚礦徒百餘人作亂
萬厯乙夘大飢人相食
天啓丁夘年孝河大漲范河尤急税務司街民居漂没
　大半拔其古槐而去
崇禎間有人于峩嶺後鑿煤井攻山出石其理自然而
　解文成鱗甲悉如魚龍一邊突起一邊凹如相印鑄
　精妍密麗殆非雕繪所及形家以為恐傷地脈遂填
　平之
丙子年文廟殿樑間産芝一本趙御史振業家東門新
　第堂上亦産芝一本光瑩昭彰大如團扇事聞京輦
　一時士大夫多歌咏其事有寶菌堂題册存其家其
　秋子進美遂領解年纔十七
戊寅年鎮有兵警無害
又文廟前居人孫繼善入井而坍衆謂必死試救取之
　出其石向盡乃聞其聲在井底坐巨石撑柱頭上水
　既不浸石亦不壓徐出之乃得上
己夘年西門屠者劉時刲羊方縛治置杌上銜刀在口
　其乳羔在後伏地哀鳴甚切屠者不顧既而捉刀囘
　指之曰莫叫莫叫殺他了次將及汝方奮刀欲下未
　及措手忽仆地而死
庚辰年鳯山玉清宫庭中老檜久不作花其春忽大作
　花
庚辰辛巳間歳大飢人相食龍泉范泉盡涸孝河十里
　下亦絶流
壬午年鎮有兵警無害
甲申年三月初八日大風晝晦人不相見其風自西北
　來觸人腥惡濛濛欲沾衣其五月闖賊權將軍郭昇
　自南來聲勢甚赫到鎮㑹聞李賊闗門之敗一宿而
　去鎮無所苦長峪道暗青朱崖諸山村亂起
崇禎間市民尚可法約同鄰舎攜酒向家邊山上圓月
　可法後至有人在路呼之遂與共坐岸邊對月吟笑
　傾酒共酌可法恍惚都不記憶所期何人盡醉而歸
　夜半酒微醒乃憶其人是孫名起死已久旦日視其
　坐處酒瀝狼藉在地空罇在焉竟亦無恙
又國氏女嫁人少死三日後其夫獨宿忽見妻盛飾自
　外冉冉而至初甚恐既而言笑讌婉恩意如平生凌
　晨攬衣而去衣作紙聲夫久亦安之月餘忽涕泣為
　别云當赴泰山自此遂絶
順治戊子年孝河大漲永濟大橋水髙出其上石欄皆
　盡橋外樹林拔去無餘南郭門外三元廟前古栁掛
　淤髙過廟門廟中乃無水　又峩嶺上水自山椒而
　下浸灌西門外居人數十百家是歳多淫雨龍鬬于
　空又先年鎮嘗大水山谷皆漲其水每在髙處流下
　處反無水又或中流如脊髙立兩邊乃下
丁亥庚寅間沂䝉諸山亂民為盜出没不常顔城左右
　攻城掠村殆無寧日東西山塢傷人頗多長峪道亦
　不靖
康熙癸夘年多震雷峩嶺死一男子馬嶺死一婦人并
　所乘驢子神頭死一男子鄉人云此人乃平其先塚
　作田適此日送飯餉田間工人遇雨來歸經煤井旁
　其龍自炭中起井上人皆望見之初但縷縷如白烟
甲辰年四月二十四日大霜殺麥時麥將成霜初過芁
　芃不減田家幸之既而有芒無粒十不獲一
乙巳年三月已向熱駱駞嶺道邊有氷條髙掛棘枝晶
　晶可愛
乙巳良莊有震雷死者三人有毛氏子者方倚樓望雨
　震起忽不自覺自窻間飛出落立塲中了無傷損旁
　近九人皆死餘甦其六
乙巳丙午大無麥
又近有城内人趙起鳯有潔疾又善疑常擇井而飲擇
　米而炊賃人挑水必棄其後罌即逺出在塗非自滌
　羮釡治餐寧餓不食嘗適市買米已付錢訖須其人
　送米到門偶見其人項不潔輙失色曰汚吾米不復
　可用矣遽令持去亦不索錢一日將之奉髙或戲謂
　曰蒿里山畵夘耶遽增悶恚為之罷行曉夜憂疑數
　日殆不自遣乃募市中人教以話言厚贈之令前行
　相待於土門道神祠中乃自於旦日俶裝前去行過
　廟前其人趨出厲聲曰汝安往耶對曰敬赴蒿里山
　畵夘其人叱曰可疾歸去今無事用汝矣應曰諾乃
　歸其疑乃釋後其妻懷妊憂曰是家將穢吾居可奈
　何己又見所食井上有蛛網大恚曰吾固不堪也今
　又斷吾水殆無生理矣乃自經而死將死之前日徧
　持錢物餉梓匠僧人挽郎㝠衣家衆驚曰何為者耶
　曰苐存之吾有所望於君及死諸得錢者乃共治葬
　之竟無後
灌長氏曰水之為利害大矣哉孝鄉山居而數有水患
況江海之民乎菌芝載在爾雅郭璞亦以為三華瑞草
迨宋真宗東封至泰山而王欽若等一旦獻芝至三萬
八千餘本物多則賤使人訾之若夫崇臺虚宇蒸濕之
所不乘畵棟疏寮霧露之所不入紫雲九華忽焉自吐
此之非寶實則矯談彼事之一至者固不格于儒者之
論也
　
　
　
　
　顔山雜記卷三
欽定四庫全書
　顔山雜記卷四
　　　　　　　　　秘書院大學士孫廷銓撰
　　物産
蓋民之為道本業不足然後有貨殖貨殖非古也不耕
而食則長游惰不織而衣則生僣侈皆風俗之敝而仁
義之䃣也然有異焉孝鄉山多田少而生齒日益繁生
齒繁則食粟多山多田少則得粟難若是而不疾作也
則饑甚故其民力力焉鑿山煮石履水蹈火數犯難而
不息凡為饑驅也此雖不耕不織猶夫自食其力也顧
燒琉璃者多目災掘山炭者遭壓溺造石礬者有喑疾
炒丹鉛者畏内重縱謀而獲亦孔勞矣然則孝鄉之多
藝也以其民貧也其無棄貨也以其土瘠也矧錐刀之
幾何而强半在官中也是用𤨏綴俾來者知其故焉
石炭　炭山灰也義從土然土得水而泥此不泥宜從
　石然石引火而不然此則然宜從薪木然木遇金而
　柔此不柔故一物而徳具焉者炭為多
　凡炭之在山也辨死活死者胍近土而上浮其色䝉
　其臭平其火文以柔其用宜房闥圍罏活者胍夾石
　而潜行其色晶其臭辛其火武以剛其用以鍜金治
　陶或謂之煤或謂之炭塊者謂之硔或謂之砟散無
　力也煉而堅之謂之礁頑于石重于金鐡綠燄而辛
　酷不可爇也以為礬謂之銅磧故礁出于炭而烈于
　炭磧棄于炭而寶于炭也
　凡胍炭者視其山石數石則行青石砂石則否察其
　土有黑苗測其石之層數避其沁水之潦因上以知
　下因逺以知近往而獲之為良工
　凡攻炭必有井幹焉雖深百尺而不撓已得炭然後
　旁行其隧視其炭之行髙者倍人薄者及身又薄及
　肩又薄及尻鑿者跂運者馳鑿者坐運者僂鑿者螬
　卧運者鼈行視其井之幹欲其確爾而堅也否則削
　入其隧欲其燥以平也否則趼凡井得炭而支行其
　行隧也如上山左者登右必降左者降右必登降者
　下墄登者上墄循山旁行而不得平一足髙一足下
　謂之仄墄胍正行而忽結磻石阻其前非曲鑿旁達
　不可以通謂之盤錮胍乍大乍細窠窠螺螺若或得
　之而驟竭謂之雞窩二者皆井病也
　凡行隧者前其手必燈而後入井則夜也燈則日也
　冬氣既藏燈則炎長夏氣强陽燈則閉光是故鑿井
　必兩行隧必雙令氣交通以達其陽攻堅致逺功不
　可量以為氣井之謂也
鐡冶　采石黑山鑄而為鐡百石之罏三合之屑火烈
　石礁風生地穴清氣如珠𤣥精為液得柔斯和過剛
　或折作為劒器蛟龍可截以鋼性易脆生不若熟也
瓷器　孝鄉之瓷出于山頭務店者碗鉢為多出于邀
　光者礶為多出于八陡者缾罍為多出于西河者魚
　缸醯罋為多然皆疏土也夫物無美惡乘時為貴器
　無雕樸適用為宜故雲靁之鼎以之適野不若瓦缶
　之便也犧象之尊以之饟師不若陶匏之給也且物之
　美好者生民之大累也孝鄉之瓷疏土也其用農􁐙也
　而不為貴也廢者亦幸不為賤者累也今夫天之生物
　其為竒麗者一其為朴野者常百則不以一廢百也先
　民制器其為淫巧者一其為拙簌者且萬則不以一廢
　萬也何也生人之道始於飲食飲食天下之大欲也則
　飲食之器天下之大用也今夫農􁐙之為食脱粟麥
　飯也及其驩然一飽則脱粟麥飯固無以異于脯脩
　羶薌也農􁐙之食之為器瓦缶陶匏也而及其屬饜
　則瓦缶陶匏固無以異于犧尊靁鼎也且農􁐙之食
　有其脱粟麥飯焉則間有其酒漿醯醬焉夫酒漿醯
　醬則非獨農􁐙之食也既富之家共此矣農􁐙之器
　有其瓦缶陶匏焉則又有其壺尊罋瓿焉夫壺尊罋
　瓿則非獨農􁐙之器也大貴之家又共此矣今舉富
　貴之家而進之以農􁐙之食如所謂脱粟麥飯者不
　屑也而至于酒漿醯醬不能絶也此固嚮者農􁐙之
　食也今舉富貴之家而奉之以農􁐙之器如所謂瓦
　缶陶匏者不屑也而至于壺尊罋瓿不能舎也此固
　嚮者農􁐙之器也孝鄉之瓷疏土也貧且賤者用之
　而富且貴者不能違聖人不貴異物賤用物以此也
黄丹　炒鉛為之丹重則鉛為丹鉛急則丹復為鉛炒
　多鉛氣中人令人中垂而死臨丹竈者必塞其鼻實
　其腹令中氣常勝鉛氣不能入也然後可久
白礬　白礬者夾炭石屑也取以為礬晶晶者氷皚皚
　者雪也當其為石墨墨者鐡也取而變之存乎冶也
　凡燒礬必即嶔巖之半削其髙以為壁斥其平以為
　臺壁斬斬臺板板也于其旁也塹土而堲周之以為
　池闕地及泉幹為井底為釡築之汚之旁通火焉以
　為灶布罋以為盝編荆而塗之以為廪其行火也移
　石就臺負壁而築之若連床之方焉陂陀其脚而㣲
　閷之烈火而焚之由内以攻外火盡取屑傅之又盡
　又傅之每盡傅之斬斬之壁則易以為髙也板板之
　臺則易以為廣也陂陀微閷以行水潦則行火者易
　以為養也故燒􁧢者久與巖齊雖雨三日而不浸火
　三月而不滅也乃取其燒以納于塹擊之汰之得其
　滋焉乃取其汰以納于灶熬之煎之流其液焉乃取
　其液以納于罋澄之凝之泛其屑焉體魄既成精魂
　未盈非硝不為功取而和之復納于灶火氣竭矣其
　精乃生取而漉之以納于廪水氣竭矣沈緊浮鬆外
　强中空鑿其􁫧瓏氷雪冲冲此􁧢之終也
綠􁧢　紅土　綠􁧢者炭中銅磧也法如白􁧢減其工
　半精為綠􁧢滓為紅土按􁧢之初皆黑質而辛螫也
　及其變也或白或碧其滓則皆紅以染則碧復為黑
　其醮水又為黄蓋具五焉夫天下之臭味過差而善
　變者固若斯之亟也君子之用物也亦善其變哉
淄石硯　淄石坑在城北庵上村倒流河側千夫出水
　乃可以入西偏則硬東偏則薄惟中坑者堅潤而光
　映日視之金星滿體暗室不見者為最精大星者為
　下米元章曰淄石理滑易乏在建石之次蘇子瞻曰
　淄石號韞玉發墨而損筆端石非下嵓者宜筆而褪
　墨二者當安所去取用褪墨硯如騎鈍馬數步一鞭
　數字一磨不如騎驘用瓦硯也不知淄石顧有發墨
　而不損筆者惜二公之未見也
琉璃　琉璃者石以為質硝以和之礁以鍜之銅鐡丹
　鉛以變之非石不成非硝不行非銅鐡丹鉛則不精
　三合然後生白如霜亷削而四方馬牙石也紫如英
　札札星星紫石也稜而多角其形似璞凌子石也白
　者以為幹也紫者以為輭也凌子者以為瑩也是故
　白以為幹則剛紫以為輭則斥之為薄而易張凌子
　以為瑩則鏡物有光硝柔火也以和内礁猛火也以
　攻外其始也石氣濁硝氣未澄必剝而爭故其火烟
　漲而黒徐惡盡矣性未和也火得紅徐性和矣精未
　融也火得青徐精融矣合同而化矣火得白故相火
　齊者以白為候其辨色也白五之紫一之凌子倍紫
　得水晶進其紫退其白去其凌子得正白白三之子
　一之凌子如紫加少銅及鐡屑焉得梅蕚紅白三之
　紫一之去其凌進其銅去其鐡得藍法如白焉鈎以
　銅磧得秋黄法如水晶鈎以畫碗石得映青法如白
　加鉛焉多多益善得牙白法如牙白加鐡焉得正黑
　法如水晶加銅焉得綠法如綠退其銅加少磧焉得
　鵞黄凡皆以燄硝之數為之程
　琉璃之貴者為青簾取彼水晶和以囘青如箸斯條
　若水斯冰緯為幌薄傅于朱􁂻瑞烟徐起旭日始升
　影動几筵光浮御屏棲神象𤣥以合窈㝠用之郊壇
　焉用之清廟焉𨽻于司空以稱國工
　其次為珮玉丁當連珠綴纓絳紗作盛弁冕盈廷乃
　球鏘鳴古者百僚朝祭之法服也
　其次為華燈屏風礶合果山皆穿珠之屬錯采雕龍
　口則無功
　其次為碁子風鈴念珠壺頂簪珥料方皆實之屬圍
　碁滴之風鈴範之料方亦如之條珠纒之細珠寫之
　大珠纒之戞之簪珥惟錯車磲者雜二色藥而糅之
　瑪瑙者琺瑯㸃之纒絲者以藥夾絲待其融也引而
　旋之
　其次為泡燈魚缾葫蘆硯滴佛眼軒轅鏡火珠響器
　鼓璫皆空之屬凡製琉璃必先以琉璃為管焉必有
　鐡杖剪刀焉非是弗工石之在冶渙然流離猶金之
　在鎔引而出之者杖之力也受之者管也授之以隙
　納氣而中空使口得為功管之力也乍出于火渙然
　流離就管矣未就口也急則流緩則凝旋而轉之授
　以風輪使不流不凝手之力也施氣焉壯則裂弱則
　偏調其氣而消息之氣行而㗋舌皆不知則大不裂
　小不偏口之力也吹圓毬者抗之吹膽缾者墜之一
　俯一仰滿氣為圓微氣為長身如朽株首如鼗鼓項
　之力也引之使長裁之使短抝之使屈突之使髙抑
　之使凹剪刀之力也凡為葫蘆先得提後得腹接處
　為腰為含子葫蘆先得子次得提納子焉後得腹凡
　為魚缾先得口次得腔次得山後得果枝凡為花簪
　先得莖後得頂斷而殊之易手而燎之後得蜂末凡
　為響器先得下口後得上口凡為硯滴先得頂口次
　得腹次得提後得吐水凡為燈碗先得圓毬吸其下
　按其上斷其臍而坐之上反為底下反為面凡為鼓
　璫先得葫蘆旋燒其底而四流之以均其薄欲平而
　不平使微杠焉以隨氣之動乃得鳴鼓璫者響葫蘆
　也言微氣鼓之而璫鳴也辟之為鼓也聲者其面也
　響之應者其腔也實則其空也故大空則大鳴小空
　則小鳴此老氏之説也當其無有有之用也凡為空
　者先養其氣氣圓而體圓此學書之説也心正則筆
　正也
　按通鑑唐代宗初誅元載召江西判官李泌入見語
　及載事曰朕面屬卿于路嗣恭而嗣恭取載意奏卿
　為䖍州别駕嗣恭初平嶺南獻琉璃盤徑九寸朕以
　為至寶及破載家得嗣恭所遺載琉璃盤徑尺俟其
　至當與卿議之　胡三省注曰程大昌曰漢西域傳
　罽賓國有琥珀流離師古注曰魏畧云大秦國出赤
　白黄黑青綠縹組紅紫十種流離此蓋自然之物采
　澤光潤踰于衆玉今俗所用皆消冶石汁加以衆藥
　灌而為之虚脆不耐實非真物按流離今書附玉旁
　為琉璃字師古之記是矣亦未得其詳也穆天子傳
　天子東征有采石之山凡好石之器于是出升山取
　采石鑄以成器注云采石文采之石也則鑄石為器
　古有之矣顔氏謂為自然之物恐不詳也北史大月
　氏傳魏太武時月氏人商販京師自云能鑄石為五
　色琉璃於是采曠石于山中即京師鑄之既成光澤
　乃美于西方來者自是琉璃遂賤用此言推之則雖
　西域琉璃亦用石鑄無自然生成者兼外國竒産中
　國未始無之獨不聞有所謂真琉璃然中國所鑄有
　與西域異者鑄之中國色甚光鮮而質則輕脆沃以
　熱酒隨手破裂其來自海舶者製差鈍樸而色亦微
　暗其可異者雖百沸湯注之與磁銀無異了不復動
　是名番琉璃也番琉璃之異于中國其别蓋如此而
　未嘗聞以石琢之也余謂路嗣恭所獻者蓋師古所
　謂大秦琉璃自然之物否則代宗何以謂之至寶哉
　程大昌考之不詳耳
水磨栢香　水之為利莫大于灌田是故近水者得天
　之半焉孝鄉田髙水下不可灌也頃有教以水車之
　法試而引之髙之上又有髙焉終不可灌也是失天
　之半矣幸可為水磨又獨能平輪不能為側輪也平
　輪者必為飛水以飛輪飛水者必髙其閘閘已庳則
　注水勢弱水雖大輪不飛也飛輪者必深其坎下其
　水而疾去之水平而去不疾則輪濡注水雖髙輪猶
　不飛也輪不飛則其戴石也力薄而功微是失水之
　半矣側輪者水擊其輞而力横施可以磑可以舂也
　平輪者水擊其牙而力上行是不可舂徒磑耳是失
　磨之半矣髙其閘者必髙其堰堰已薄則沙易頽也
　已厚則力不償費也秋潦為患山水暴長堰之廢者
　非潦盡不可以復興而磨常半歳閒是磨之半又失
　半矣是故孝鄉之水磨常格于天時費于人力而不
　盡乎地利也
灌長氏曰吾觀于鄉而知擇術之必慎擇業之必精也
當明之末庚辰辛巳間江北旱災琉璃之家死者什九
非以其無用器耶若其在時和清宴亦可以觀人情矣
彼瓷炭用物也其行不越數百里丹􁧢赤土用舎半之
其行千里琉璃無用器也然且北至燕南至百粤東至
髙麗西至河外其行萬里彼物情之不齊亦獨何哉其
用彌寡其行彌逺
　　物暴
齊故無虎也初余生長孝鄉山中四十餘年逮所傳聞
又何啻百年鄉之人曾無故而談虎者齊其果無虎也
齊有虎其自今以始也抑聞之昔者孔子嘗過泰山之
側而歎苛政焉則是齊故有虎也前此有矣曷始乎此
託始焉爾虎之為徳既不若麒麟騶虞而為暴又甚于
豺狼微鄉人惡之凡跂而角蹄而善走窟而善藏者彼
其族也固未有樂虎者也傳曰一有一亡曰有今而履
尾愬愬白晝攫人有一于斯矣君子危之而著其實則
託始焉爾其託始也奈何春秋魯史也而魯齊近郊也
多麋有蜮必謹而書之(闕/)
　今虎之為暴其為麋蜮又多乎哉託始乎此蓋振振
然其諸亦無樂乎此也
西莊人(闕/)　上山刈葛忽聞蠭聲在近稍進窺之有虎
　負嵎蠅飛薨薨在其鬚目倉卒墜崖而免猶病瘧彌
　月
嶺西村農民王朝臣因野猪害稼與其妻夜守𤓰廬一
　日夜半朝臣忽欲出遺其妻心動止之不可甫撤扉
　出其妻遽聞有物仆地亟起視之夫已為虎攫去就
　田火追逐之遙見火光中有巨物徐行黑氣籠罩形
　不甚辨夫挺然赤露首足互著地蓬轉而行於後隨
　之衣已脱然在道帶結如故並未開解將次及之巨
　物隱不見夫殭死在草間坐守移時忽覺闇中出巨
　掌爪批其面頰顛于磧下惛然不復覺久之始蘇遂
　失夫所在
王生家石馬莊佃客二人秋夜耦耕宿野棚下雨甚漏
　濕忽思笠子掛樹上可出取之一人出一人聞其顛
　仆聲有異怖不敢動天明視泥中有虎跡鳩衆尋求
　得其半體於七層堰上荒草間所著褲子委道旁繫
　有鐡舌鞓帶宛在褲間亦未解
樂疃人孫氏家竪子於薄暮驅驢向隣村駝水遇虎自
　投堰下石隙中虎至踞堰上凝睇注視以爪探之不
　及尺竪子伏不敢動瞪視良久虎亦不下其家怪竪
　子曛黑不來數人往迎之山路黑暗喧豗而行虎聞
　其聲乃舎竪子攫其驢去
峩嶺巔文昌閣孤居無隣近年一道士來居之一日昏
　暮出汲還閉户卧至日齋羣牧過其下怪閣門未啟
　呼之良久不應相與撼其門開有狼突出躍然而去
　道士殘矣
壬午年兵自南來萊蕪已破鎮人倥偬方事城守余從
　衆在城角瞭臺覘者夜還報曰兵至矣青石闗迤南
　迤北列營舉火似繁星矣衆方驚急有狼在城下對
　臺而號其聲百出斥之不去守者視之皆色土天未
　明大營果至卓旗東西兩山下瞰城中食頃拔去竟
　無他
數年前鎮多狼孽傳説多異余家門外空園子栁下鑿
　井夜夜有羣狼來戲井上意憎之一夜比鄰劉美聲
　秀才家擾擾有聲甚可疑怪比曉使訊焉乃有狼夜
　入其家突于厨竈竈下人驚狼亦驚亟不得出皆譁
　不知所措適其日有莊客因事到官秀才援之得解
　尚未去聞故抽椽櫨遽入擊之應手而斃取其皮白
　澤可愛值數貫錢後亦無他或曰此自來送一品坐
　裀耳野獸無故入人家當為怪豈足信哉
鎮無野猪近與虎偕來其為民害乃長於虎虎一而已
　野猪恃其豶牙率其種族以與鄉之人爭食此土也
　家苦之村苦之日夜苦之且孝鄉之民非有廣疇沃
　野可闢而耕也非有湖陂蓮勺稻秔魚藕之饒樂也
　終歳孑孑焉鑿嵁石闢檉椐得若席焉則田矣若几
　若箕焉則田矣山髙土淺水暵不收幸而至於秋也
　而黍離離而豆有萁率彼婦子夜守前谿少一不戒
　忽焉盡之豕則飽人則飢吏則呼閭則殫無遺矣禮
　祠八蜡祭虎為其食田豕也夫虎暴矣至使古人爼
　豆奉之以為功惟豕之故則謂其害長于虎也亦宜
似鹿短小而肉角者曰麅麅即麋也多則害稼易取亦
　易馴性不耐夏每日止於早凉一起趂水食食已即
　擇䕃伏終日不起其首所向即其起行所向也獵人
　取麅常以清旦升髙瞭之前逐水食及還卧處皆已
　曉了又察其首所向即數百步外兩目閃閃於草際
　見之乃於前路設網左右設伏從後發蹤追逐十獲
　八九鎮西闗李氏家嘗蓄一麅馴矣其家門外即山
　麅有時出暮必來歸屬當文廟秋祭例用鹿官督獵
　人急無所取為向李氏欲得此麅主人惜之不許麅
　亦如故祭有日矣獵人請之不已主人疑遲曰君且
　休矣餘當議之其日麅去遂不歸
灌長氏曰萬物愚于人人愚于天顧人發殺機物或知
之天發殺機人鮮知也彼死權死寵死於聲利即事理
彰顯禍在燃眉尚謂彼人愛我迷而不悟者衆矣況幾
先禍始動于萌蘖之間隔於視聽之表者乎嗚呼此麅
智於臨江之麋多矣
　　遺文
道簡則貴物少則珍事約則精辭寡則要天之道物之
情也夫登髙能賦則可以為大夫古之人猶且難之若
前人所絶後人宜可無作乃在今日不啻燕函粤鏄夫
人而能為之矣顧今人作之後人復用覆醬瓿終不如
其無作也以顔城蕞爾僻在山陬上客輶軒通人覉旅
載塗既稀遺篇自鮮間有殘碑斷碣埋没荒榛拂拭鈔
傳以存世變去其繁弱亦得雄篇也若此邦人士辟荆
棘而居之讀書學古創始新邑間有綴述淵源未廣其
為工拙存替以俟後之人故不槩錄焉
顔神鎮石城記　濟南李攀龍撰
　公既以璽書按察青齊諸郡縣即青齊諸郡縣治也
　則之部請城籠水曰是淄萊新益之間一都㑹哉天
　不弔百姓一二長吏怠於疆事俾一二不逞子弟揭
　竿如林而負固自喜以為父母憂四方亡命嘯而過
　市有業甒於篚中覆之利劒莫敢以發而釋擔一呼
　為皆制挺又安可誰何百數十年來冀氏姚氏九為
　倡亂殺我一二長吏之戍者以荼毒我百姓焚蕩我
　廬舎􁂋不畏明至令一妖女子三勤我王師翦滅此
　而後食惡在其按察青齊諸郡縣為也余不佞蓋未
　嘗一日忘之桴鼓之鳴如出宇下即於璽書又得臨
　籠水以春秋耀吾軍士豈其防民而暴之中野必曰
　疆塲之事一彼一此棄命廢職其若父老何我必不
　然不佞之業在烝民之七章矣中丞傅公謂御史段
　公曰余觀於大夫才可使無徵役百姓而義不可使
　衆為政夫固謂一人慮始而榮施不可有也不然夫
　豈不知淄萊新益之間嗷嗷者以時絀為解也大夫
　實云畏此簡書即有後事安可言勿與知也曰昔在
　庚戌少司馬城潞水上乃天子有錫命此自大夫家
　政吾二人將有賴焉以干城王室備他盜也大夫實
　云無亦大夫按察青齊諸郡縣列城數十豈謂是西
　游津梁之上有急難也勿更使父老失望於我則公
　遂營焉曰是在不佞此一役耳何至言鉅萬吾因石
　於山因灰於石雖隆之天不可勝用矣豈猶不堅而
　覆簣為之其又令暴風雨潦以攻一日之費石城非
　不倍委土而十年為計一再築之後石城之費立盡
　是使父老終歳率子弟而城已公乃屬之青州守李
　尚智倅倪雲鷴自三月至七月守尚智倅雲鷴乃以
　效於公算纔官錢九百餘緡而城髙丈尋方廣若干
　丈各門焉二水門出南北城下因壑為池百姓忽自
　有之矣公以報成今中丞丁公也攀龍弱冠時一二
　長吏及彼中豪言城顔文姜事且三十年此無他則
　長吏過自好欲無受勞民傷財名不者大役難成恐
　中廢作者不任又不者如匪行邁謀與衆為政耳如
　此必使城自地出然後可百數十年來冀氏姚氏凡
　九倡亂一妖女子三勤王師亡論所蕩焚即芻餉供
　億豈但可為十城然遂以棄之乃平居則又不復作
　一錢事而曰吾已為儲芻餉供億於某所令足待變
　矣夫豈為計哉公名世貞字元美吳郡人少司馬名
　忬公其子云
郡别駕魏公祠堂碑記　郡人馮琦撰
　顔神之山盤紆而中裂水出文姜故址者遶其下厥
　土墳而埴宜陶陶者以千數青以西淄萊新益之間
　斯一都會也而於山近故亡命時有陶故鼓鑄四方
　貿易輻凑而不可法匪其不可法亡恩以用其法故
　也恩以用其法蓋昔者郡别駕河北魏公以之魏公
　之莅兹鎮也五十年於此矣披翦草萊創建綱紀闓
　澤惠政未易縷指而及其得代之日鎮民擁道遮留
　塞乎轅轍之間車為之枳己而藉公弗獲則肖其貌
　祠之歳時伏臘必祀祀必䖍儼然如對公行而經其
　宇下者低囘不能去也農者曰是嘗勸課我緩我租
　商賈者曰嚮者無擾於吾市其嘗有犯於公者曰是
　真我公也猶有惻惻矜憐之色焉至是而疇昔之壯
　者老老者寖以物故祠亦日圯乃相與聚而謀新之
　以請於守道盛公盛公曰吾志也吾將表其治以風
　於東國於是捐糈鳩工順民欲而經始焉逾月落成
　堂故兩楹拓而四之故無廡左右翼之公是時蓋衛
　武抑戒之年矣仍如其彊仕時廟之制從新貌從舊
　志思也祠於范文正公之側明埒也而揆公與文正
　吾必以公為難何也當孤鎮於專城當草創於坐理
　當倅於守霄壤矣而民之祠之也同公何啻難乎昔
　晉太保王休徵氏之佐州也民歌之曰海沂之康實
　賴王祥邦國不空别駕之功夫以海沂重地安危繫
　一别駕而所指以為别駕功者在國不空耳公視政
　事三年垂槖以歸積羨金四百置公署作經費推此
　志也寧復有剝民膏血以困此小大東者耶自太保
　而後至始興世始大啟吾以為公之淳徳清節似太
　保而公之冡𦙍中丞公似始興也公凡三子皆以制
　科為聞人長公子復七人並以文學顯以比于江左
　諸王若合符矣嗟乎天之報善人也以子孫民之報
　廉吏而祀之也如其子孫世乃有謂亷吏可為而不
　可為者則何也公名怡號節齋中丞公名允貞號見
　泉同與百姓建是祠者則本鎮通判五臺張君藴道
　闗中趙君存誠也法得並書
又碑　　　　　　　　　　　郡人鍾羽正撰
　吾郡顔神鎮故有别駕魏公生祠與范文正公並民
　思魏公徳祠所以報也祠比於范公者其徳埒也公
　去鎮蓋五十餘禩而民思之若新當事者更拓地為
　堂三楹兩廡翼之修葺以時垂於有永藩臬羣公屬
　余為記余考今昔吏治隆汙之際則慨然以嘆而逺
　想先輩長者之風夫其奉職無擇官拊循其民無擇
　地精心一意而無所為於其間故感人深而流風逺
　余蓋聞於故老稱説魏公之所為顔神者一何豈弟
　淳至也顔神蒼孤萬山篳路藍縷以啟之苫蓋荆棘
　以居之魏公以别駕來莅於兹其為置㪚無異公即
　不鄙夷之治官如家訓飭其民如其子弟農有勸蠶
　織有賞弭盜有法其大指乃在教訓安利之無取赫
　赫治辦者久之而民乃大和訟息于庭民安于塾老
　穉嬉于野而公雅潔修一絲不以自溷得代之日羨
　金四百置之而去蕭然空槖而已大畧魏公之治如
　古循吏所勉𥪡而不自功公之節如古亷吏所檢飭
　而不自名其去顔神也萬人號留車枳而不得發家
　繪公像飲食必祝也其祠宇之存者日飾月闢五十
　祀而若新是何修何營哉别駕之卑顔神之僻宜賢
　者之所弗樂而公且以為畏壘桐鄉此公之所以為
　長者也世蓋有矯厲能稱職者矣或其官與地足以
　階榮藉聲者也然刻飾塗澤真意不偕而味亦不淵
　永其資與地無所復冀則不漁其民以身為壑已稱
　為賢者矣何暇論於尸祝之間哉余故樂道公事而
　為之記非獨致景行也且欲以風世焉正為公伯子
　中丞公所薦士中丞公清忠沉毅有古大臣之節仲
　子又余同年相善季子刑部公亦名士蓋公積慶之
　澤將滿宇内祠不以重公也抑以繫邦人之思云爾
山雨樓圖記　　　　　　　　退谷孫承澤撰
　山雨樓圖者枚先太宰圖其讀書之樓也太宰家青
　之顔神鎮海岱諸山蜿蜒而來結聚於此林麓娟秀
　溪流迴合大江以北所未有也太宰久宦長安思歸
　未得乃繪而為圖髙樓矗起巋然其中樓無不宜而
　曰山雨者海氣挾雨滃然東來四顧如畫集于一樓
　其最勝景也每公餘退食焚香展卷宛如登臨其上
　而載歌載詠也往時大司空劉清惠好樓居而未能
　搆文衡山作層樓圖以贈之至今傳焉近年于姜黨
　先生思其鄉之山水某宜亭某宜閣某宜橋梁繪為
　意先卷彼時士紳羨而題之今太宰之卷圖耶樓耶
　要不必問而其意則逺矣居嚴重之地事務鞅掌議
　論煩雜人所歛眉棘手者獨處之以靜正整暇具于
　是卷見之矣余嘗言古之能辦天下事者皆如不欲
　辦者也故車書玉帛兵陳會盟紛紜勞攘而意境蕭
　然有山林空寂之氣故足貴也太宰有之矣其樓之
　為圖圖之為樓舉足慕也
題山雨樓卷詩　鎮州梁清標
　曾展沚園秋色圖又看樓閣倚芳湖細栁隂隂垂野
　岸凉風翦翦行菰蒲霜橋楓浦遙映帶山禽晨夕如
　相呼斯樓搆自何年始四時風物尚書里尚書雅望
　裴王儔門庭清寂心如水身依日月志岩扉家山繪
　入丹青裏虚敞髙樓天半開當窻逺岫何崔巍㝠濛
　海氣溪雲合蕭颯天風山雨來山雨滿樓秋氣爽飛
　流瀑布山泉響主人髙吟秋水篇客來時蕩蘭舟槳
　尚書退食寶此圖開襟示我同披賞尺幅宛移濠濮
　間卧遊如立東山上漠漠亭臺入翠微賜沭山公許
　暫歸白雲紅葉迎孤棹茒堂沙逕生清暉畫樓無恙
　烟霞䕶如君家慶真難遇兩親老傍鹿門棲鳯毛蚤
　擅凌雲賦舒嘯幽篁明月低稱觴絲管行雲駐三徑
　雖髙元亮風九重雅重曲江度中朝人物待持衡未
　容逸興盟鷗鷺久客余懷亦倦遊百尺思卧元龍樓
　嵗月蹉跎歸未得凄霜苦雨胡偪仄浩蕩秋風起太
　行三復此圖興歎息
題沚園秋望卷詩　　　　　安邱劉正宗
　京洛厭塵氛勝情易索寞邈焉曠土懐尺幅存寄託
　淹見孝水涯秋色㸃寥廓卜築俯川原帶山復近郭
　登陟富緑隂瀠洄湛清壑雙峯峙白雲長虹飲嵐脚
　几席分潺湲逺從天際落柿葉敵霜楓白石沃粲若
　豈必羡濠梁自足知魚樂頓覺人境遥嵗月失炎熇
　棲尋匪外求位置嗤丹雘乃知地無偏幽竒在領畧
　誰信啟事餘清興儕猿寉披圖恣卧遊烟巒歸臆度
　何日負行笈短屐與同著
又題　　　　　　　　　　　駢邑馮溥
　羣峯環緑野松菊盡堪圖水碧烟嵐接沙明鴈鶩呼
　巖從秋樹老風入夜弦孤　　帝切嘉謨念無疑是
　鑑湖　栁色參差處溪流帶小橋石牀醒酒易竹徑
　借風饒露下香沾屐朝來黛㸃椒何時扶病過未惜
　馬蹄遥　謝公多逸興小築水之濱靜得川原適清
　無市井塵霞鮮遮日壁松種長龍鱗魚鳥歡情性忘
　機傍主人　相期尋舊約山徑久曽經此日三公圃
　他年二老亭月明環水白雲散見峯青誰唱滄浪曲
　悠悠最可聽
　附錄　十三經注疏序
　洛書出而文字立文字立而經乃伊始矣自尼山記
　政教得失易詩書禮樂春秋並列為六司馬遷因之
　稱曰六藝班史無譏焉又以五學配五常而論語孝
　經并記六藝畧中若漆園氏述孔子西藏書周室繙
　十二經以説老耼則一以為六經六緯一以為易上
　下經十翼一以為春秋十二公經也周續之通十經
　則五經五緯也唐甲部經錄其類十一則易詩書禮
　樂春秋孝經論語䜟緯經解小學也其明經取士之
　九經則禮記春秋左傳為大經詩周禮儀禮為中經
　易尚書春秋公榖為小經宋合三傳舎儀禮而以易
　詩書周禮禮記春秋為六經又以孟子論語孝經為
　三小經則宋所稱九經也若夫石室十三經始自孟
　蜀蓋上翼五經若繁星配斗而下比小學䜟緯諸篇
　則又江淮河洛之俯視夫弦蒲具區貕養餘祁矣且
　夫漢儒之為功於經也烈矣自秦火熄挾書令除然
　三代舊篇淹沒淪喪髙堂北平顔芝伏勝后蒼費直
　毛萇向歆父子孔安國之徒口授筆錄網羅放失發
　塚壁之藏編煨燼之跡逮東京魏晉馬融鄭𤣥服䖍
　王弼何休趙岐王肅杜預郭璞范寗鄭衆諸賢咸攷
　詳異同辨正得失鑚厲遺言窮年白首迄乎六朝雲
　擾南北中分章句好尚互有偏執南人簡約得其精
　華北學深蕪窮其枝葉以至正義辨於貞觀二禮詳
　於永徽端拱咸平復加較正經傳註疏始成全帙盖
　桃弧棘矢篳路藍縷以唘山林莫喻其勞而典章名
　物草木鳥獸字析句比雖繅人治絲鍼人治組天官
　之九野三垣建章之千門萬户莫喻其詳且宻也而
　士茍志在稽古正學則舎此何適焉然學士或白首
　不見全書即辟雍之籍蠧老塵封齋受誦讀卒業者
　闕焉又或偽謬相衍牴牾不保讀之如含瓦石毛生
　兹刻獨為完善于以羽翼聖經有功於王者表章之
　事者也且此書之聚訟亦從來多故矣十翼後先象
　彖分合孰是孰非孔壁伏書古今何辨豳何别乎雅
　頌衞邶鄘何分闗雎盛衰安昉冬官何闕考工何補
　職方禹服山川曷據王制月令漢儒何以附㑹夏時
　周月正朔焉憑膏盲墨守廢疾之論三傳優劣胡為
　紛紛以至詩之有齊魯韓内外易之有施孟梁丘京
　氏書之有歐陽大小夏侯禮之有大小戴春秋之有
　吳助何存者什一亡者什九疑信廢興斯編具在昔
　人云聖人之經昭若日月而先儒又謂六經註我我
　註六經夫以人心自有之六經而窺乎日月我註註
　我正復不隔誠好學深思以探其意又安在漢人窮
　經而經亡哉故曰六經載道之文能觀聖人作經之
　意知為儒者希天之業也嗚呼深逺矣漢博士以五
　經待詔每國有大政大疑則各以所名一經奏斷而
　朝廷稱制决焉雋京兆處衛太子事雖復引義不精
　而猶能援古决疑倉卒定變况其果能以禹貢治河
　以春秋折獄以三百篇當諫書以周禮致太平以論
　語半部佐定天下者哉則其窮經致用執此以往有
　不可勝用者矣嗟乎毛氏一經之功臣也漢有二毛
　其苗裔乃能合十三經而日星之其亦可謂淹雅綜
　勤有志表章豈特為海虞稽古正學之一人哉
　　此邑先生任尚書濬按吳時所作也尚書與余同
　　在山間村墅相按竒才博識文章凌轢秦漢曩嘗
　　共事司農毎有劇談愧其綜雅今其既沒遺文散
　　亡家人竟無存錄良可惜也此文雖有毛刻行世
　　其間雕印偽誤頗多聊為校勘附載於此以示鄉
　　之来學慨自古樂之亡後生小子虚憍寡昩其於
　　經史源流曚然莫辨纔拾坊牘餘瀋鈔錄成行輒
　　已傲然自題名士安知前軰作者用意若此之勤
　　乎
　
　
　
　
　
　
　
　
　
　
　
　
　顔山雜記卷四
跋
孝鄉之於郡邑亦不數數也昔明嘉靖間鄉之耆舊馮
海浮先生纂集郡志見稱於時萬厯中司空鍾公又取
而附益之二公於世既為聞人其書號為巨麗而其於
孝鄉頗為濶畧質諸所聞殆闕如也蓋孝鄉僻逺在郡
邑二百里外二公生平既未嘗攬轡從容一覽其溪山
省其風土而孝鄉之人又習為愿樸未嘗厚自雕飾取
名譽而冐進於名賢作者之前此其没没近於無聞者
也初王元美創置顔城而李于鱗為之碑記則雜引外
事以作談鋒如妖女之祟九起之亂一切附麗文詞歸
之孝水此或因所寄託用壯蔚其文筆為銘功紀徳之
資則可要未得為衷言信史也至李中麓采掇流聞率
爾命筆其為疏濶抑又甚焉試規于近事如史賊揭竿
於萊野李孽肆踞於龍山謝遷播虐于淄川沂寇延蔓
於長峪是皆亂氓蠭起近在門庭獨孝鄉之民中處其
間按堵晏然無一人從亂者蓋其子弟之安於耕鑿習
於教訓志定而難犯久矣此則元美氏之功為不没也
家相國自昔家食每言及此喟然興歎嘗以謂君子一
言之垂有風氣焉有法式焉有鑒戒焉故言不可以不
慎也兹以謝政餘閒優遊在里常侍讌談於先光祿公
每聞鄉中遺賢故老之行事退而察其習俗之變態乃
綜括大端作顔山雜記四卷以付小子校錄之竊惟古
者人物風土之書如三輔决錄西京雜記等篇並疎雅
散朗畧存舊觀意到則書初無倫次似不在甲觀七畧
之中而百世之下讀之者若親侍昔賢語笑而揖讓其
間覽時變則慷慨傷懐撫山川則欣然欲徃昔漢武帝
讀司馬相如大人賦飄飄有凌雲氣遊天地之間意亦
文章之盛事也若聞詩而得興觀問禮而起莊敬則文
章不足以槩之矣敬因校讐之次撫卷興懐附識所聞
云爾
康熙丙午秋七月男寶仍謹書
