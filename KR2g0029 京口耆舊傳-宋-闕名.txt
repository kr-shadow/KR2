#+TITLE: 京口耆舊傳-宋-闕名
#+DATE: 2016-06-11 12:21:34
#+SOURCE: github.com/kanripo/KR2g0029 master dcc9b646                
欽定四庫全書　　　　　史部七
　京口耆舊傳　　　　　　傳記類三(總錄之屬/)
　　提要
　　　　(臣/)等謹案京口耆舊𫝊九巻不著撰人名字
　　　　明楊士奇文淵閣書目焦竑國史經籍志皆
　　　　載其名亦不云誰作考書中蘇庠𫝊末云予
　　　　家世丹陽先人知其狀為詳又從其孫嚞借
　　　　家𫝊則作者當為丹陽人庠卒於紹興十七
　　　　年而作者得交其孫則當為南宋末年人也
　　　　其書採京口名賢事蹟各為之𫝊始於宋初
　　　　迄於端平嘉熙間其中忠烈如陳東經濟如
　　　　張慤張縝湯東野劉公彦風節如王存王遂
　　　　蔣猷劉宰文學如沈括洪興祖書畫如米芾
　　　　父子雖皆著在史傳而軼聞逸事則較史為
　　　　詳至湯東野𫝊稱明受赦書至東野謀於張
　　　　浚欲匿赦不宣而宋史浚本𫝊稱浚命守臣
　　　　湯東野祕不宣其説互異証以劉宰漫塘集
　　　　湯侍郎勤王録䟦乃與此書所載合則足以
　　　　訂宋史記録之悮漫塘集稱陳東於欽宗時
　　　　凡六上書髙宗時凡四上書宋史東本𫝊苐
　　　　云於欽宗時五上書髙宗時三上書證以此
　　　　書乃知宋史有據漫塘集為𫝊聞之訛王鞏
　　　　甲申襍記謂陳亢以熈寕八年生廓與度證
　　　　以此書廓中熈寕九年進士則距生歳止一
　　　　年度中元豐二年進士則距生歳止五年尤
　　　　足以糾小説附㑹之謬如此之類不一而足
　　　　盖是書體例全倣正史每為一𫝊首尾該貫
　　　　生卒必詳與諸家襍説隨筆記載不備端末
　　　　者不同故事實多可依據於史學深為有禆
　　　　文淵閣書目載是書不列巻數經籍志則作
　　　　四巻今據永樂大典所載裒合成編釐為九
　　　　巻考宋史地理志京口有丹徒丹陽延令金
　　　　壇四縣神宗熈寧五年改延令為鎮併入丹
　　　　陽則所存者僅三縣而此書吳致堯𫝊其人
　　　　在宣和之季乃仍稱曰延令人盖沿襲舊名
　　　　偶然失改猶漢髙帝十一年已改真定為東
　　　　垣而南越王𫝊猶稱尉佗為真定人史氏駁
　　　　文不足為據今仍以三縣分𨽻庶從其實至
　　　　於諸書所載互有同異則併附載各條之下
　　　　以資考證焉乾隆四十六年二月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官(臣/)陸　費　墀
欽定四庫全書
　京口耆舊傳巻一
　　　刁衎子(湛孫約等/)
　　　陳升之(子閌閎等/)
　　　陳汝奭(子龍輔等/)
　　　栁涚
　　　豐有孚(弟有章等/)
　　　葛良嗣
　　　焦千之
　　　沈括
刁衎字元賔丹徒人祖禮遇亂自上蔡徙居宣城父彦
能仕江南因徙昇州後從徐知諌於潤州樂其風土至
李氏時為昭武軍節度使賜田京口遂家焉衎在江南
以父任為秘書郎集賢校理以文翰入侍李煜常令直
清煇殿閲中外章奏(原註李後主少時遣人于廬山精/舍擇爽塏地為精舍極一時林泉)
(之勝既成命宫苑使董源以澄心堂紙寫其圖來上既/即位以精舍為開先寺以圖盡賜刁衎藏於家蔡天啟)
(之子佑猶/及見之)江南平從煜歸朝授太常寺太祝病免太平
興國中李昉扈䝉在翰苑勉其出仕得知睦州桐廬縣
㑹詔羣臣言事衎上書諌用刑請詔天下悉禁五代以
來滛刑酷法非律文所載者廵檢使臣所得盗賊亡卒
並送本部法官訊鞠無得擅加酷虐古者殺姦㐫於四
裔今逺方囚人盡歸象闕配役諸務非便自今外處罪
人勿許解送上京殿前引見司鉗黥法具並付御史廷
尉獄勅杖不以大小並付有司或出中使或命法官具
禮監糾以示聖皇明刑謹法之意皆見施行再遷大理
寺丞獻文詔試授殿中丞通判湖州上疏請定天下酒
税額修郡縣城隍條約牧宰除兩浙丁身錢禁汴水流
屍凡五事俄知婺州遷國子博士移光州轉運使状其
績優詔嘉奨徙知廬州真宗即位上疏請開諌諍之門
塞䜛佞之口無以血氣方剛而惑於聲色無以春秋鼎
盛而耽於逸游(案李燾續通鑑長編載此疏作無以春/秋鼎盛而耽於逸游無以血氣方剛而)
(惑於聲色與此/書互有倒置)代還(案續通鑑長編載衎于至道三年/九月上疏疏中語與此書所載合)
(惟彼標云比部員外郎刁衎上疏考之此書則衎於是/時猶未為比部方由光州轉徙廬州因上䟽乃更廬州)
(代還/耳)獻所著本説十巻得以本官為秘閣校理出知潁
州入為駕部員外郎(案宋史本傳作入為比部員/外郎與此書所云駕部互異)賜金
紫改直秘閣充崇文院檢討時杜鎬陳彭年巳為檢討
衎辭詔許觧職判三司開拆司預修册府元龜加主客
郎中丐外得知湖州轉刑部郎中嵗滿復預編修大中
祥符六年書成(案玉海載册府元龜以大中祥符八年/十一月乙丑上此書云六年成與玉海)
(互/異)轉兵部郎中暴中風眩真宗遣使馳賜金丹不及卒
年六十九衎始仕李氏貴盛歸朝以純澹夷雅知名交
道崇篤士夫推之所為文有野編二十巻子湛孫約(原/注)
(按國史刁衎昇州人父彦能偽唐昭武軍節度使南唐/書彦能上蔡人徙宣地王介甫刁虞部墓誌稱衎𦵏江)
(寜牛首之北虞部塟丹徒遂為丹徒人張安道刁刑部/墓誌又稱其先渤海人自晋以後居丹陽未知孰是以)
(彦能常從徐知諌於潤又張安道刑部墓誌後有昭武/賜田一節知其來居京口蓋自是時又今傳所述履厯)
(皆按墓誌而歐公喭景純書稱刁丈内翰平生坎軻數/年以來方便亨塗其去大用尺寸間爾墓誌所載即不)
(曽掌文翰晚節乃居閒十六年亦為可疑○案王安石/集刑部郎中刁君墓誌銘稱君曽祖嘗節度昭信軍卒)
(𦵏昭信城南則彦能也皇祖以尚書兵部郎中直秘閣/卒𦵏牛首山則衎也皇考以尚書屯田員外郎卒𦵏丹)
(徒故君為丹徒人然則墓誌乃謂虞部之父巳𦵏丹徒/故虞部遂為丹徒人非自虞部始𦵏丹徒也此註謂虞)
(部𦵏丹徒遂為丹徒/人與墓誌文義不同)
湛咸平三年進士及第以儒術發身長於吏事初授太
理評事知宣州宣城縣秩滿遷大理寺丞監興國軍大
冶縣茶場兼知縣代還遷殿丞知潮州真宗東封遷太
常博士國朝封贈之典在具慶者恩不及亡母東封告
成肆大眚妻已䘮者得叙封時湛母徐已死上章以謂
妻以箕箒之舊尚䝉封邑之榮母以劬勞之恩不及漏
泉之澤教化之本輕重未安朝議然之故徐氏封髙平
縣太君士大夫父在而封及亡母者自湛始祀汾脽遷
尚書屯田員外郎在朝叅嘗録囚於糾察刑獄司其具
獄當五囚重辟湛閲案原情理出四人㑹京府司録闕
政府以湛名聞真宗指之曰此近嘗録囚而活人者耶
是此選遂授開封府司録軍廵有重囚乆巳抵讕(案抵/讕二)
(字出説文涑水紀聞載鄭俠上疏連及王安國自陳無/此詣臺司引俠使證之俠見安國笑曰平甫居常自負)
(剛直議論何所不道今乃更效小人欲/為抵讕耶抵讕二字與此書可以相證)不承京尹請讞
上記前事特以召湛意欲有所平反湛得其情囚即服
罪上猶欲原減湛不可竟按誅之其持平如此丁外艱
服除通判越州㑹闕守攝州事時境内大蝗湛潔齋致
禱翼日迅雷烈風蝗溺於江人以為精意所感郡城溝
瀆乆塞湛率衆疏鑿引湖水周流城中俗大便利及被
代百姓遮留不忍其去遂圖形承天寺中嵗時奉祠遷
都官知廬州徙壽州課最召還授荆湖北路提㸃刑獄
仁宗登極遷祠部郎中徙䕫州路轉運使屬施州洞首
田彦稠彦晏妄干恩典不遂即率宗黨破寨柵殺吏民
燒官舍保險為邉患(案宋史西南溪峒諸蠻傳云乾興/初順州蠻田彦晏率其黨田承恩)
(㓂施州暗利砦不著彦稠之名此書亦不著承恩之名/與宋史互異又宋史但云乾興初此書系其事於仁宗)
(登極以後考仁宗以乾興元年二/月戊午登極與宋史可以互證)朝廷命將出禁旅討
擊彌年無功詔湛招輯㑹彦稠死蠻有善意而武臣欲
自為功拒不納命疲於調輸湛宻疏請罷兵詔以兵屬
湛湛與蠻約親出野與之㰱血立誓黔中遂安(案宋史/西南溪)
(峒諸蠻𫝊但稱䕫州發兵擊之俘獲甚衆明年彦/晏納欵據此書則彦晏納欵實湛之功宋史闕書)遷刑
部丁内艱服除授三司度支判官閲嵗請舒州以疾丐
閒徙黄州再請分司西京遂歸老(案宋史刁衎傳稱衎/子湛登進士第刑部)
(郎中據此書湛徙黄州之後分司西京乃/歸老則不以刑部郎中終也與宋史小異)湛有風鑒識
歐陽公修於未遇故湛之亡修以書唁其子約叙受知
之早且言後雖有智者皆莫之先恬於榮利昭武賜田
甚廣自衎在時以貧質於鄉人田沃衍嵗入視他田倍
蓰或勸湛贖以自業湛曰田誠美然鄉人致力亦勤矣
何可驟奪因焚其質劑分務退居諸子從官便郡更相
迎養以致其樂澹乎自適凡十有六年次子約知婺州
扶侍之官卒於錢塘實皇祐元年享年七十有九范公
仲淹時守錢塘(案范仲淹傳但云尋徙杭州未著出守/之年宋名臣言行録稱皇祐二年仲淹)
(領浙西據此書則皇祐元年/已守錢塘可與二書相考)資其䘮歸
約字景純少有盛名擢天聖八年進士第為諸王宫教
授時南班之制未立宗子非遇殊恩無遷官法景祐中
宗室欲縁大禮推恩命約草表丞相王公曽愛其文詞
遂得㫖有南班之授宗室以千縑謝辭不受寳元中入
為館閣校勘慶厯初與歐陽公修同知太常禮院其冬
又與修等並為集賢校理管當三館秘閣四年坐蘇舜
欽進奏院祠神飲酒事出通判海州(案宋史蘇舜欽𫝊/稱進奏院祠神舜)
(欽與右班殿直劉巽輙用鬻故紙公錢召㑹賔客王拱/辰諷魚周詢劾奏坐除名凡同㑹被逐者皆知名士又)
(考九朝編年被逐者王洙吕臻章岷江休/復宋敏求呉益柔及刁約可與此文相證)奉親以行作
戯綵亭邦人榮之李清臣賦詩所謂傳聞綵服朱顔客
已作金章白髮翁盖以屬約皇祐中仍以校理權吏部
南曹尋為開封府推官至和中温成皇后上仙約以厚
𦵏為非未奏疏為内臣所白出提㸃京西刑獄時知太
常禮院校理呉充鞠真卿皆以議温成事黜時論然之
太常丞直集賢院馮京上言三人者不當去亦坐落(案/宋)
(史及東都事畧馮京傳但稱呉充以議温成事被黜馮/京論不當黜者亦只充一人宋陳均九朝編年亦只及)
(呉充及鞠真卿而不及刁約此書/著約及呉鞠三人與諸書互異)同修起居注嘉祐初
還朝判度支院假太常少卿直史館使敵歸塗戯用契
丹疋裂貔貍等為詩雖一時諧謔亦為當世傳誦還判
度支院四年出為兩浙轉運使還判三司鹽鐵院出提㸃
梓州路刑獄八年再判鹽鐡院遷户部(案元至順鎮江/志于轉運兩浙)
(之後知揚州之前不書判三司鹽鐡院提㸃梓州路/刑獄及再判鹽鐡院遷户部等官與此書詳畧互異)治
平中出知揚州移宣州熙寜初判太常寺議講讀官當
賜坐與呂公著等合後雖不行識者是之約性殷勤篤
至急人之急甚於已私在京師賔客無貴賤少長有謁
必報日不足繼之以夜故館中頗有走馬多羅之誚而
約實未嘗一登權要之門故同時輩流躐進驟遷而約
獨四十年周旋館學天下士無問識不識皆稱之曰刁
學士而一世名徳相望前後如范公仲淹歐陽公修司
馬公光王公安石王公存蘇公軾皆愛敬之其告老而
歸存以詩送之曰平生胷懐篤風義往還不論賤與貴
騎馬都城四十年未嘗一毫為身計比其死也軾哭之
以詩曰平生為人耳自為薄如縞安石祭之以文亦曰
坦然制行之平裕然與人之周既貴賤以同觀亦始終
以相侔盖實録云約家世簮纓故所居頗有園池之勝
至約更葺園曰藏春塢塢西臨流為屋曰逸老堂又西
有山阜植松其上曰萬松岡凡當世名能文者皆有詩
故藏春塢之名聞天下約從容里閈年八十餘元豐五
六年間卒兄繹擢天聖二年進士第授太常博士厯仕
楚蜀最後通判揚州卒王安石時簽書淮南節度判官
㕔公事有祭文弟紓字公綽即約使北回寄南徐二弟
詩中所謂族推公綽最温良者紡字經臣以父䕃入官
由户掾厯佐幕府(案歐陽修有贈刁推官紡詩則/知紡曽為推官可與此書相證)范公
仲淹歐陽公修皆有贈送之詩
陳升之本建人國史有傳墓在縣之五州山(案嘉定及/至順鎮江)
(志皆云升之自建來居丹徒考宋名臣琬琰録升之本/傳稱丹陽居第壮大踰制則又似遷居丹陽者可與二)
(志互/証)二子閌閎皆以父任閌終宣義郎無子閎終大理
評事子憬以祖恩授承務郎亦早卒以從姪鎮為嗣終
宿州符離知縣三世並祔𦵏五州升之自建來居從子
豫及禧實與俱來豫以升之廕終中奉大夫四子机桷
最知名机知信州劾秦檜妻黨王仲山坐廢檜死起知
楚州將漕淮南終知衢州桷為韓世忠軍叅謀凡世忠
出師桷皆在行積功為右文殿修撰敷文閣待制卒三
子官皆至陞朝禧之弟出繼升之後即鎮也再傳而絶
命他族人為繼又再傳而絶今繼升之後者禧之曽孫
應㞰之子箕(案宋嘉定鎮江志禧之孫雅言/雅言之子厯應㞰箕應㞰之子)
陳汝奭字公武丹徒人自泉之晋江來居即三司户部
副使詁之姪用詁恩補太社齋郎景祐中擢進士第(案/元)
(至順鎮江志作寳/元元年登進士第)嘗以文謁范公仲淹竒之時光禄卿
胡楷屬仲淹擇壻仲淹言無踰汝奭者遂壻胡氏為睦
州遂安令䋲豪民楊氏以法縣以大治改秩知眉州眉
山治有能名民歌之日明月皎皎洞毫釐兮陳公之政
不可欺兮於時嘉州不治部使者張公掞檄汝奭攝通
判將使正郡守及其屬之罪汝奭到郡得守之過即諷
使自改事有當行亦白守行之郡以大治而守若屬皆
得善去眉山士民請于使者寜毁吾廬毋奪吾父使者
以益州交子務出納叢雜舉為監務益帥張公方平薦
之通判鄆州鄆守呉公奎亦薦之選知秀州求省松楸
得知邵武軍除知海州以嵗饑不俟報發廪賑民為監
司所奏汝奭亦上章請以身坐母及寮屬朝廷嘉之置
不問母憂去官汝奭性恬靜自熙寜初官已至太常少
卿不求遷者十五年及是嘆曰仕本為養養不及矣何
以仕為除䘮乞分司西京遂告老時年六十五居閒日
以飲酒賦詩為樂凡十有四年乃卒𦵏丹徒縣義里鄉
之黄山中閒以覃恩及子封叙轉至太中大夫卒之前
一日召子及孫戒以清白忠恕曰行此足以保家子龍
輔
龍輔字寳臣登嘉祐二年進士第為濟州司法衢州常
山令改秩知開封府扶溝縣知興化軍袁州江州建昌
軍秩滿遂不仕柳庭俊為撰墓誌稱其賦性寛明居官
清謹恬於名利篤於孝養自莆田易守宜春時汝奭巳
休致氣體康强安車迎侍過晋江上冢人以為榮晚年
集古今忠臣孝子凡修身治人可為法者總三十巻號
曰傳家至寳以遺子孫其卒亦𦵏黄山孫孝友孝恭孝
威皆擢進士第孝友字恪仲終奉議郎孝威字徳仲未
改秩而卒孝恭字温仲年十四入郡學十八貢太學有
盛名宣和三年以上舍擢第為莱州膠水簿婺州兵曹
掾改司理參軍監温州天富監及永嘉塩場改秩知宣
之涇縣秀之華亭教授臨江軍除諸王宫大小學教授
國子監丞丐外得知岳州卒于官為人亷謹死之日家
無餘資𦵏金壇縣上元鄉之西張荘
柳涚丹徒人擢慶厯六年進士第為陜西司理叅軍以
政績聞特改大理寺丞鄭獬當制其詞云本道使者曹
元舉等言爾亷謹治官有善状章下有司有司以為績
效明白如章所言乃陞爾以廷尉丞爾其祗踐以稱懋
功之意
豐有孚字寳臣弟有章字漢臣丹徒人兄弟相勉以學
有孚以學究出身厯知處州青田温州樂清江寜府溧
陽縣終虞部員外治家有法居官亷平可紀有章擢皇
祐元年進士第終駕部郎中有孚孫漸字仲升登紹興
十五年進士第調主泰州海陵簿未上而卒淵字仲深
紹興八年進士第主平江府長洲簿教授太平州改秩
知平江府呉縣卒今城中諸豐皆其裔也
葛良嗣字興祖丹徒人王安石為撰墓誌稱其先家處
之麗水父度支郎中源徙居明州之鄞死𦵏丹徒故為
丹徒人博知多能數舉進士角出其上而刻厲修潔篤
於親友慨然欲有所為以效於世年四十餘始以皇祐
五年進士出仕州縣餘十年終於許州長社縣主簿興
祖於仕未嘗茍聞人疾苦欲去之如在已其所臨視雖
細故人不以屬耳目者必皆致其心論者多怪之曰興
祖且老矣弊於州縣而服勤如此余曰是乃吾所欲於
興祖者夫大仕之則奮小仕之則怠忽不治非知徳者
也興祖聞之以余言為然安石又作良嗣挽詩云憶隨
諸彦附青雲場屋聲名㸔出羣孫寳暮年曽主簿卜商
今日更修文山川澟澟平生氣草木蕭蕭數尺墳欲寫
此哀終不盡但令千載少知君子蘩嘗知鎮江府藴亦
擢嘉祐八年進士第云
焦千之字伯强丹徒人嚴毅方正歐陽公修敬待之常
館修家累試不利修以書勞之其一勉之以孟子不動
心之勇二則勉之棄去科場文字專意經術趙康靖公
槩之守鄆修以書薦之云千之乆相從篤行之士專心
學古不習治生得招致鄆學不止千之可以自托其於
教道必有補益亦為政之一端比修之守潁吕公公著
適通判州事請於修延之教子公著去潁復携以歸修
以詩送之所謂焦生獨立士勢利不可恐誰言一身窮
自待九鼎重有能掲之行可謂仁者勇吕侯相家子徳
義勝華寵焦生得相隨道合若膠鞏者也公著之子希
哲為長時方十餘嵗承父母之訓肅敬天成千之不少
假借小有過差即端坐召與相對終日竟夕不與之語
希哲恐懼畏服千之方畧降詞色異時希哲徳成行立
為世耆儒家傳推本以為由千之化導之篤嘉祐六年
諸路舉行義之士赴京師館于太學試舍人院賜出身
者七人(案九朝編年嘉祐六年五月授顔復等官先是/諸路舉行義文學之士二十三人至者十六人)
(皆館於太學即舍人院試論䇿賜出身/五人此書云七人與九朝編年互異)徐州顔復為首
千之次之為國子監直講熙寜初以蘇嘉對公試䇿論
時政之失千之與顔復等為考官(案九朝編年但稱顔/復為考官不及千之)
(與此書/互異)擢居上等直講蘇液以白執政千之與同列五
人俱罷以殿中丞為樂清令歐陽修貽書勉之云更當
屈伸取舍要於濟務盖以千之剛方不能善事上官故
也八年知無錫縣是嵗大旱運河涸用單鍔言車梁溪
水灌運河五日而通流舟楫無滯事見蘇文忠公軾録
奏單鍔呉中外水利書軾有從千之求惠山泉詩正其
作縣時也(案蘇頌文集外制内有除國子監直講焦千/之為大理寺丞勅一篇考之此書千之未嘗)
(除大理寺丞與頌集異勅内有云外内更試于今五年/進躋卿寺之屬仍莅師儒之班考此書千之既罷直􁅳)
(以殿中丞出為樂清令及無錫令證之勅所云外内更/試則大理寺丞之擢當在出知外縣之後而勅題惟追)
(溯國子直􁅳盖義主録用畧其/降官也與此書異同可以互考)
沈括字存中杭人居丹徒國史有傳初括壯年嘗夢至
一處登一小山花如覆錦而喬木蔽其上山之下有水
澄澈夢中樂之將謀居焉自爾嵗嘗夢至其處後十餘
年有道人為括言京口山川之勝且云郡人有地求售
括以錢三萬緍得之後十餘年道京口至所買之地恍
然乃夢中所游因號夢溪遂奠居焉括博學善文於天
文方志律厯音樂醫藥卜算無所不通皆有論著居八
年卒歸𦵏故里子孫猶家京口而夢溪他屬乆矣
欽定四庫全書
　京口耆舊𫝊巻二
　　　米黻(子友仁/)
　　　虞申
　　　曽布(弟開從子統等/)
　　　俞康直
　　　王漢之(弟渙之等/)
　　　許𤾉
　　　孫藎
　　　都絜
　　　楊樗年
　　　張扶(弟瑾/)
　　　吳交如
　　　霍箎
　　　田曉
　　　姜謙光(劉倬等/)
米黻字元章自言黻即芾也故又作芾太原人其父嘗
家襄陽未幾遷丹徒故國史書曰吳人其先以武幹顯
母閻氏與宣仁后有藩邸之舊以恩入仕芾生而穎秀
六嵗日讀律詩百首過目即成誦刻意文詞不剽襲前
人語經竒蹈險要必已出以崖絶魁磊為工作字遒勁
晚更沈著雜有晉唐風流其畫山水人物自成一家尺
縑寸紙人以為玩尤工臨摹至能亂真精于鑒裁一經
品題價増數倍所與㳺皆一時名士元豐初以詩編贄
見王公安石安石摘句書之便面蘇公軾尤愛重之集
中有睡起聞元章到東園絶句自嶺南歸至白沙絶筆
也其徃還尺牘有云嶺海八年念吾元章邁徃凌雲之
氣清雄絶俗之文超邁入神之字何時見之以洗瘴毒
今真見之兒子于何處得寳月觀賦琅然誦之老夫卧
聴未半蹶然而起恨二十年相從元章不盡其推重之
如此補袐書省校書郎為含光尉知雍丘縣漣水軍使
發運司勾當公事入為太常博士出知常州不赴奉祠
除知無為軍踰年召入為書畫學博士擢為禮部員外
郎以言者罷知淮揚軍彌年瘍生其首卒年五十七(案/蔡)
(肇所作墓誌亦云卒年五/十七宋史作四十九誤)𦵏黄鶴山詔賻其家百縑仍
官其子芾平居超然若不事事至官則率職不茍時亦
越法有所縱舎家故饒財既仕悉以分族人所至喜登
覽山川擇其勝處立宇製名來者莫能廢過潤愛其江
山遂定居焉作寳晉齋聚法書名畫其中北固既火結
庵城東號海嶽日吟哦其間為京口佳絶之觀其風神
蕭㪚趣尚髙潔雅不欲與人同故冠服效唐人所居輒
置水其旁數頮以自潔其眉宇軒然進趨襜如音吐鴻
暢望之皆知其為朱元章也子友仁
友仁字元暉文詞書畫深得家法黄魯直贈以詩首句
我有元暉古印章因命以為字陸沈州縣數十年紹興
中髙宗留意翰墨尤喜芾書以芾平生篆𨽻真行草書
分為十巻刻石禁中㑹有薦友仁者浸被簡知擢權工
部侍郎敷文閣待制卒(案宋史本𫝊云仕至兵部侍郎郎/元至順鎮江志云官至户部侍)
(與此書所云工/部侍郎互異)
虞申字行父丹徒人始從鄉先生姚闢授易春秋畧通
大義姚因喻君使㳺京師介謁胡公瑗一見竒其能以
謂他日可任朝廷事留三年歸一時名流周伯堅孔常
父皆作詩誦其賢惜其去舉禮部不合元祐中制州里
舉士法郡守崔公度以君經行應選上之朝不報申資
性和厚勇于赴義異時同産負大農錢既析貲矣悉為
償之仲弟死嫁五女費皆己出拊其孤如己子仲子沇
擢紹聖元年進士第元符二年沇為弋陽尉迎侍以行
卒于官舎蔡肇為作墓誌所叙如此
曽布字子宣肇字子開建昌人皆居丹徒(案至順鎮江/志布建昌人)
(與此書合輿地紀勝作南昌人與此書異又考方輿勝/覽布于熙寜初守潤州有宅在千石墟之東今為統制)
(司酒/庫)國史有𫝊布薨諸子避亂徙居肇八子統最知名
統字元中以恩補太廟齋郎調州縣官以黨人子輒罷
父喪服闋𬋩在京編估局改秩復從外補久之以禮部
尚書蔣猷薦除福建提舉常平改京東未赴而提舉常
平罷(案宋職官志建炎元年罷/提舉常平二年復置旋罷)髙宗駐蹕揚州召為工
部員外郎南渡除廣東提㸃刑獄時隆祐太后至䖍州
從衛軍潰其將傅選以萬人據郴州且趨嶺外或勸統
避之統曰韶當賊衝巳若先去即人人奔散賊勢張矣
且其麾下皆我師未必人人有叛心招之宜定乃遣人
矯太后旨安撫之果受命一路遂安入為屯田員外郎
時秦檜為相置修政局兼檢討官統言丞相佐天子理
天下事事無不統何局之設後竟罷遷樞宻院檢詳諸
房文字左司員外郎擢殿中侍御史賜出身首上章言
陛下即位六年之間論相者七人一有進退則自臺諌
侍從百執事隨以陞黜適足以使比周成風公道蔽塞
乞明詔大臣消朋黨之萌開公正之路政無先後惟是
之從人無彼此惟才是用繼論宋煇交結宦官不可尹
天府霍蠡刻薄不可専財計遷秘書少監乞復史館
修撰之職又遷起居郎乞依故事直前奏事與時相忤
以秘閣修撰出知秀徽饒三州中間嘗議召用㑹有欲
行手實法以五等出賣户帖者巳而手實不行但據籍
髙下輸錢給之統言不可復與時相忤命遂格饒州召
還除太常少卿又除殿中侍御史未上拜諌議大夫論
經制使本户部之職不必更置一司淮南為吳㑹屏蔽
宜且蠲經賦諸路將兵恣横宜稍還節制于州縣臨安
和買蠲閣之數不宜均敷于本路皆見施行㑹足疾懇
祈補外除徽猷閣待制知婺州卒于嚴州年六十七歸
𦵏金壇縣方山之原統文獻故家藏書素多紹興間重
修國史諸老淪謝無所訂正成書不繆足以𫝊信統之
力為多四子恂字孚仲其孫見居金壇惕字强仲子㬇
為吏部尚書嘉定中卒亦𦵏金壇以徙居常州不載
俞康直字之彦丹徒人父希言始自歙之黟縣來居用
從祖太尉獻卿恩補太廟齋郎主潮陽簿為杭州觀察
推官范公仲淹為守以政委之杭之蜀山民冒鬻鹽之
利刑不能禁康直請設官置塲民喜速售而重犯法公
私便之為泗州軍事推官民有清明日盡室出游者盗
乗間入其家逰者還知盜未出遂圍之盜計窮縱火幸
火而逃案具將置極典康直以為盡室以出非有人居
止之室幸火以逃火非本心具獄奏讞執政者是之得
减死論改秩知舒之桐城監廣州市舶代還簽書武寧
軍節度判官所公事通判睦州所至皆有恵政秩滿奉
祠丞相韓公縝宰錢唐日與康直友善縝既相數以書
招之康直謝曰崇故舊以厚風俗真宰相事然吾志定
矣不可强也縝意不能奪家世有田在錢唐族人嵗擅
其利康直置不問㑹他族訟于官歸田于康直不受以
與其弟曰吾食粗給以􁎤汝弟曰吾父兄不知有吾烏
乎有之亦不受卒以予族人初奉祠時年五十七暨祠
禄再滿遂請休致即所居東西為退圃逸堂遯軒逺樓
終日嘯傲其間蘇文忠軾嘗為賦四詩今見集中其逺
樓詩有地偏心逺似陶潛之句葢以屬康直也居閒幾
三十年年八十三乃終其恬于名利固人所難能其夀
考康寧得退閒之樂亦人所不及也𦵏丹徒縣大慈鄉
汝山之側曰京峴原實從先兆方康直父遷居時其從
祖獻卿尚家黟縣至其子希旦亦徙丹徒希旦以朝議
大夫知澶州卒于官歸𦵏丹徒崇德鄉釡鼎山子向終
朝請大夫祕閣修撰提㸃福建路刑獄向之子長吉字
幾先父任出官中法科由蘄州司法入為大理評事凡
再遷為丞為正隆興初以才選除直祕閣知盱眙軍未
幾卒長吉好尚清雅尤長于詩名所居曰葵軒暇日常
賦詩鼓琴以自娱云
王漢之字彦昭渙之字彦舟衢人皆居丹徒國史有𫝊
漢之之後遷金壇孫光國厯㤗州滁州通判卒姪植以
漢之恩入仕終福州太平州通判植子烜字晦叔好讀
書喜論古今治亂酒後耳熱道厯代南北離合五季紛
争事如身履目見年五十五始以植遺澤出仕監平江
府比較務建康府大軍倉烜性瓠落仕非本志倉官垂
滿不但志不干進抑已老矣㑹樞宻曽公懐之子訪舊
金陵邂逅同集見其飲酒數斗不亂議論英發貫通古
今襟度軒豁無世俗齷齪氣以為是孔北海禰平原之
流非餘子可擬歸而言之懐為徧發當路書亦㑹懐自
樞廷執政不兩月薦書溢格遂改宣教郎知盱眙軍天
長縣事歸而疾卒其友李天才字邦美所居距烜不逺
時時杖屨徃來天才豪于詩紹興間獻詩秦檜檜喜將
言之上㑹旱求雨不獲天才題詩天竺寺壁間云走殺
東頭供奉官御香頻降雨猶慳相公端坐都堂裏天竺
觀音又下山檜聞大怒天才泛海得脱隠居終身
許𤾉字東叔丹徒人由鄉校貢辟雍政和四年以貢士
釋褐(案元至順鎮江志𤾉以政和二年/貢士釋褐與此書政和四年互異)調福州閩縣尉
間關累載知紹興府蕭山縣舉最入朝遷大理寺正兼
工部郎官權大理少卿紹興甲寅金使來乞還西北民
之在東南者且欲畫江為界以益偽齊朝廷遣樞宻都
承旨章誼給事中孫迫報聘既還道由南京乆為偽齊
所留二家老㓜狼狽輦下無為言者𤾉慷慨奏疏謂人
臣之義固貴于公爾㤀私而人主則不可㤀人臣之私
人臣固貴于國爾㤀家而人君則不可㤀人臣之家咸
韙其言而服其義秦宰相置大將岳飛于理必欲文致
反狀𤾉不可出知南劍州以言者輟行家食垂一紀卒
年五十八㓜子蒼野字子齊以父任為衢州龍㳺尉隆
興初元擢進士第乾道五年中博學宏詞科由廣徳軍
教授召試除祕書省校書郎遷著作佐郎權祕書丞兼
太常博士權倉部郎官容儀端整論奏詳明理宗甚器
重之未幾得疾卒年四十三即今酉干之許
孫藎字道祖丹徒人政和五年以上舎擢第為太平州
繁昌主簿廬州合肥丞改秩知饒州鄱陽縣監在京抵
當所髙宻廣平郡王府大小學教授鼎州教授内王府
教授省罷(案宋職官志宗學教授之名始于太宗至道/元年至英宗時詔年十五以上者三百九人)
(增置教授五員即所謂大學教授也年十四以下者増/置小學教授十二員至徽宗崇寜五年又改稱某王宫)
(宗子博士則無復教授之名靖康之變宗學遂廢紹興/四年始復置諸王宫大小學教授二員此書序孫藎為)
(王府大小學教授在政和五年之後紹興三年之前乃/仍䝉教授之稱則作𫝊者以舊名加之也書内似此者)
(甚多又案此書稱為髙宻廣平郡王大小學教授考宗/室表徽宗第二子鄆王楷以崇寧元年封髙宻郡王第)
(二十一子㨗以靖康元年封廣平郡王按之時代即此/二人此書稱内惟王府省罷葢據靖康之變宗學罷廢)
(也/)餘皆以未上改差權通判台州以母憂不赴紹興三
年差監尚書六部門權尚右郎官(案宋職官志紹興二/年置六部監門官一)
(員元豐官制行置尚書左右選各一員紹興八年吕希/常以監六部門兼權尚右郎官與𤾉此職正同可以互)
(證/)兼度支倉部出知興化軍知嚴州替奉祠起知真州
秩滿知㤗州就除淮南路轉運判官兼提刑知信州以
壻樞宻王綸帥建康避親丐祠其監尚書六部門上疏
論今日用違所長不加曠官之責稱匪其人未坐繆舉
之罰賞或及于無功禄不加于有徳乞嚴察舉之科明
黜陟之典知嚴州值大水聴民得預占髙阜及先具舟
栰為備故水不為害朝廷以𫝊言之誤替歸將漕淮南
以沿江盜賊出沒皆江海亡命徒黨衆多江流湍險非
巡尉弓兵所能制乞下都統司令分差水軍二百人將
官一員徃來巡捕朝廷從之遂為定制自上饒歸不復
出仕與後湖蘇聘君庠為詩酒之交年八十一紹興甲
申嵗卒𦵏縣之馬鞍山即今大港之孫
都絜字聖與丹徒人父郁字子文以易學為鄉里師終
恵州教授絜少𫝊父學著周易說義張公九成為之序
謂其有得于易異乎世之為説者晚又因左傳載晉蔡
墨鄭游吉等引易悟六位有定而卦變無窮著周易變
體義十有六卷曽公幾為之序絜以宣和六年擢進士
第紹興中以左朝請郎知徳慶府實進易説義其後以
左朝奉大夫為尚書吏部郎中進易變體義未幾以太
府少卿為淮西總領時總司之權尚輕絜上言江東所
屯見兵嵗費錢七百萬緡米七十萬石而監司守令恬
不加意乞將弛慢之尤者按劾黜責以警其餘朝廷從
之自是總司之權始重文移徃復州郡無敢玩者
楊樗年字茂良丹徒人娶吳越錢氏少師曽孫忱之女
忱命以官監行在草料場兩浙轉運司幹官改秩知常
州武進縣外除知秀州華亭縣華亭賦重加以嵗饑民
不堪命樗年乃稍蠲賦入之無藝者縣計有闕則傾家
貲繼之曰吾不忍迫之羸民境多黄雀嵗醢以媚權要
且百萬樗年至即嚴采捕之禁通判揚州代歸以母老
丐便家得知真州至甫旬日以憂歸除䘮奉祠尋知台
州命未下改提舉福建市舶以老丐祠(案周孚蠧齋鉛/刀編有楊君行)
(狀云子三人長樗年右宣教郎次櫟年承節郎/次栢年此書不蕃樗年右宣教郎偶有所闕)開禧元
年卒年七十四樗年氣體魁梧言動詳雅為詩有清致
尤工尺牘無一凡語事母孝嵗遇誕節集宗親鄉黨㑹
者彌月楊氏族大樗年以禮率之月旦必具冠帶集其
家擊鮮釃酒從容竟日四方士友欵門求見靡不納食
客日不下十數來者衆而求者深故亦有觖望而去者
樗年不創艾益招徠之其寛博好士亦人所難及云
張扶字少持丹徒人博學有文為鄉先生所重㳺太學
年四十五紹興十二年始舉進士名在第四授明州教
授再調太平州判官有薦者紹興二十四年春除權國
子博士五月為直講六月兼權尚左郎官十月除監察
御史二十五年春除右正言兼崇政殿説書十月除太
常卿兼侍講執政以國朝之制太常例不除卿改國子
祭酒(案宋本紀紹興二十五年十月辛丑徙殿中侍御/史徐嚞右正言張扶皆出為他官據此書則扶以)
(右正言改國子祭酒與/宋史所云出為他官異)十一月以王珉等出使兼權禮
部侍郎尋卒年六十自太平州判官囘改宣教郎竟不
及嗣嗣不競居官政治在朝奉請無一可攷惟中興小
記中見其嘗論曹冠則亦非専附秦者
弟瑾字少瑜有俊才與扶同擢紹興十二年進士第為
臨江軍司戸信州司理歸而不仕秦熺與之同年數從
人寄聲欲見之義不徃扶既貴亦勉其出仕輒顧而言
他紹興三十年卒于里中
吳大卿交如字亨㑹丹徒人性姿樂易重義而踈于財
擢紹興十五年進士乙科為湖州烏程尉楚州鹽城簿
紹興府嵊縣丞再中法科入為大理寺評事遷寺丞寺
正除刑部郎官補外出知邵州民便安之㑹二弟俱沒
丐祠歸𦵏郡人惜其去老㓜遮道酌酒為别交如亦不
忍違其民為之飲醮既别作懐民之詩以貽之郡人刻
之石尋召赴行在再除刑部郎中遷大理少卿丐外除
直秘閣提㸃兩淛東路刑獄公事未幾詔還舊著時朝
廷以法令多所抵牾詔監司郡守䟽所見來上建官設
局重加定正大臣請主其事者上曰吳某長者可任大
臣言其丐去甚力上曰宜勉留之明年淳熈書成復丐
去大臣為言上曰吳某吉人安可使去居無何除大理
卿明年囹圄空爾玉書嘉奬㑹刑部侍郎虛位上意有
屬命且下而交如被病淳熈五年閏六月卒于位年六
十一初交如之自邵州歸也倒囊得三千緡與門人丹
陽朱商霖議所以營生朱言其里人孫生善治財可任
交如即盡以緡錢委之孫以張肆未幾寖耗朱以為憂
㑹交如過丹陽從容道所以且請過其家籍其見存者
交如不答朱計窮俾孫生自以其意治具邀交如臨視
朱因宻啟交如酒三行則索簿籍㸃勘如前約交如唯
唯酒三行朱目之不動卒席朱又目之顧而言他朱意
其偶㤀之也則顯言之不對朱恚而反至館問故交如
曰子忍迫人于死乎朱曰何至是交如曰適與孫坐見
其色窮辭沮奄奄然無生氣度其意甚慮吾輩及此若
果及此孫不以憂死亦以愧死矣顧其家數口柰何錢
物去來有分子無預焉可也時人服其長者
霍箎字和卿丹徒人紹興初京口當戎馬之衝民窘于
兵荒輕相賊殺箎父時為府史雞初鳴上府道遇婦人
問府舎所在若將告變者箎父怪而問之不對則告之
曰吾府史也汝有謁于府必介我然後達且天尚早麗
譙未啓汝婦人旁皇其間能不為邏者執乎盍從我歸
須辨色而入婦人以為然乃攜之歸屬其妻與為賔主
私問之婦人具言本良家子失身為屠家婢其家常市
婢數十閉之空室遇夜輒殺臠其肉以售而其徒不知
也我幸以篤實見信待以家人誠不忍殺戮之慘故乗
丙夜其家熟寐縱羣婢而來以謁于府幸府司聞而禁
之箎父語之曰汝一朝釋十數人之死陰徳實甚大但
此事一白則是家無少長皆坐死又其家之親隣及所
與相賣買者皆不免無乃所活不足以酬所殺乎且汝
意欲遏絶此事今其家以汝及羣婦之亡知事且露必
遂遁去去此而遂之他則無所施矣是汝所活不可勝
計陰徳當十倍于前也婢以為然遂不詣府屠家亦逃
去其患遂絶未幾生箎人以為陰徳之報箎少力學敏
慧過人年二十首鄉貢一上擢隆興進士第授揚州泰
興簿以才稱秩滿解淮南節度推官後守以間言疎之
時和好雖定而揚民懲創徃事聞邊遽即張皇無固志
㑹宻院調兵京口増戌山陽道出郡下守以搖動人情
為憂問計寮吏無對者咸云節推善謀守不得已延見
問計箎曰此易耳盍以運糧為辭具船𤓰州檄主帥令
軍士到即登舟銜枚夜過守用其言軍至山陽人無知
者守由是遂為知已詔舉亷吏守及部使者皆上其名召
對改秩知秀州嘉興縣嘉興邑大事叢為浙右最令始
至吏欲其厭事抱文案魚貫而進日晏不能竟如是者
累日箎識其意因下令吏辰起並抱文案立庭下須事
竟乃退箎因隨事裁處饑即據案而食吏憊不自勝遂
不敢㺯以事箎亦計慮深逺處事詳宻吏莫測其端倪
催科分期㑹為三聴民自輸過期乃追治先豪强而後
貧弱由是吏不知勞民不知擾而賦入常先諸邑郡守
有怙勢而來者督積負于諸邑皆唯唯聴命箎獨不可
曰令可去積負不可得守亦不能奪其後諸邑皆坐苛
歛罷箎獨免且以是知名代還進備邊十五策言當世
急務除提轄左藏庫遷軍器監丞光宗即位再以急務
進議者以其曲盡防邊之術將使次第行之除知盱眙
軍以言者罷起知澧州遷利州路提㸃刑獄移成都府
路轉運判官卒于官箎少脱場屋刻意為文尤長于詩
有集
田曉字就堯一字徳充丹徒人父述為府推吏紹興丙
子秋試郡守林大聲黨閩士冒舉論不能奪則欲以試
日遏其入大聲知之自以輿衛擁其後士不勝忿羣起
抗之以是罷舉大聲愧且怒士皆變服潜匿大聲捜城
中得六人者械之獄欲甘心焉述謂衆怒激於一時非
有結約罪不專在數人者大聲繩之急述應之愈緩竟
以是得罪時大聲氣燄張甚官吏承命恐後微述數人
者幾殆且根究株連無已時曉猶在童稚後四請鄉舉
擢淳熈八年進士第人以為隂徳之報初任秀州華亭
買納鹽場次揚州錄事參軍建康府教授性踈直不能
唯阿逐物世道日薄士以陞改為重有茫如捕風而汲
汲營求死不知悔者曉之在金陵積舉員四或謂小屈
意即及格曉笑曰窮達命也命乃在天雖屈意何為且
以直道為不可行則吾向也既以是得五之四矣以為
必可行也則前輩不遇者多矣獨我乎哉歸自金陵年
方六十有五遂丐休致婆娑小園以夀終有文集藏于
家初述既去吏六人者在獄僃嘗慘酷然皆以身任咎
不外及一人後六人者皆名薦書其最著者錢弼字聖
俞擬應洞明韜畧科有進卷行于世特恩對策授迪功
郎蒲圻縣尉卒二子亦連請舉入太學
姜謙光字徳明劉倬字顯道艾謙字益之向公慶字元
卿並丹徒人公慶即文簡公之裔皆推于鄉為府學正
謙光嚴毅倬深沈謙温厚公慶修潔皆再舉于鄉倬業
書為舉首餘三人者先後居詞賦首選其中程之文皆
板行以恵學者謙光語尤壯雖不第皆有令子世其家
云
欽定四庫全書
　京口耆舊𫝊巻三
　　　吴淑(子遵路/)
　　　周孚
　　　邵飾(弟餗等/)
　　　諸葛賡
　　　王存
　　　顧方
　　　陳輔
吴淑㓜有雋才為文敏速韓熈載潘佑以文章名江左
一見深加器重曰吴正儀中林之蘭蕙也嘗問以唐太
宗杜淹論樂同異淑曰志氣未動則聲能致和哀樂既
形則樂乃思變二子歎曰足以探禮樂之情矣仕江南
舉進士擢第以校書郎直内史從李煜歸朝以近臣薦
試文學士院授大理評事預修太平御覽太平廣記文
苑英華始置秘閣充校理嘗獻九絃琴五絃阮頌太宗
賞歎又作事類賦百篇以獻詔令注釋分為三十巻上
之至道二年兼掌起居注舍人事預修太宗實錄時諸
路所上閏年圖皆儀鸞司掌之淑上言天下山川險要
皆王室之秘奥國家之急務周禮職方氏掌天下圖籍
漢祖入闗蕭何先收秦圖籍方知險要請以今閏年所
納圖上職方從之(案宋史淑本𫝊及續通鑑長編載咸/平四年八月甲子職方員外郎秘閣)
(校理丹陽吴淑上言諸路所納閏年圖當在職方云云/又請今諸路轉運使毎十年畫本路圖一上職方此書)
(乃祗載淑請以閏年圖上職方又此書載淑為秘閣校/理兼起居注舍人時上言閏年圖而宋史及續通鑑長)
(編則均云職方員/外郎與此書互異)㑹詔問御戎之䇿淑抗䟽請用古車
戰之法上覽之歎其博洽嘗以浚郊上都奕世丕業作
論都賦以獻咸平五年卒年五十六初王師圍金陵城
中乏食有與淑同宗而死者惟二稚女在淑收養如生
及長而嫁之時多其義有文集十巻淑善筆札好篆籀
撰説文義三巻江淮異人錄三巻秘閣閒談五巻子遵
路
遵路字安道少奇俊其舅陳彭年以逺器許之大中祥
符五年進士及第天聖二年以太常博士為秘閣校理
同知禮院頃之判登聞鼓院時章獻太后稱制無敢議
政事得失者遵路條十餘事上之太后怒出知崇州㑹
嵗歉先期轉市米吴中以賑貧民權開封府推官加直
史館為淮南轉運使兼發運使凡所規畫後皆便之徙
知洪州就為江淮制置發運使(案續資治通鑑長編眀/道二年九月司封員外)
(郎秘閣校理吴遵路為開封府推官始荘獻太后稱制/遵路條奏十餘事太后怒出知崇州即令轉市吴中米)
(以備嵗儉已而果大乏食民頼以濟范仲淹安撫淮南/薦遵路為郡得古人之風乞以遵路救災事迹頒諸州)
(為法并付史館遵路為京佐府不三月又遷鹽鐵判官/據此書但稱權開封推官不及仲淹之薦與續通鑑長)
(編詳畧互異又此書載遵路權開封推官後不云遷鹽/鐵判官亦終其身未嘗為司封員外郎與續通鑑長編)
(均/異)未至詔修起居注同糾察在京刑獄元昊叛建請復
民兵乃受詔河東料簡民兵除天章閣待制康定元年
權知開封府馭吏嚴肅諸縣無追逮吕丞相夷簡當國
以不阿附見謂朋黨出知宣州上禦戎要畧二十篇徙
陕西轉運使遷龍圖閣直學士知永興軍在鎮力疾决
事後疾革猶手自作奏慶厯三年卒於鎮遵路平居厚
重簡黙立朝敢言母䘮廬墓側蔬食終制與人交初若
平淡久而彌篤與秘閣校理石延年同使河東延年卒
力請於朝特官其子嘗采古今治亂著皇典數十篇未
成而終既沒家無餘貲友人范仲淹分俸周之
周孚世濟北将家避亂南徙天資頴悟七嵗通春秋左
氏傳既長喜讀書過目輙成誦時有鄧氏張書肆孚日
往遊焉因得盡閲天下書其友陳珙為孚集序謂其博
聞强記尤䆳於楚騷遷史唐韓杜氏之詩文而博以本
朝諸公名世之作為詩始以黄陳為法而卒歸於杜屬
思髙逺錬句精穏少而工壮而新晚而平淡為文長於
叙事簡潔而峻厲不喜襞積雕繪循理而言理盡而止
辛棄疾少壮時兄事之擢乾道丙戌進士第為真州教
授(案陳珙蠧齋鉛刀編序謂孚登第十年始為真州郡/博士考孚集有之官別鄉舊詩其下註云乙未五月)
(證之此書孚登乾道丙戌進士第下距乙未則十年也/惟考乾道辛夘孚上虞丞相書已自稱左廸功郎辛夘)
(上距丙戌方六年則為廸功郎已在真州教授之前五/年又孚集中有謝虞丞相啟云擢從冗散之職畀以師)
(儒之官又云昨叨一命之寵已逾五年之期惟窮邉之/劇煩不容尸祿而下吏之齷齪或至辭難據此則孚既)
(為左廸功郎又嘗作吏邉境至是始以虞相之薦教授/真州此書與陳珙集序但稱為真州教授他任不書可)
(據孚集以/考其端末)郡守延璽武人欲薦之介學職以意學職喜
以吿孚不答退復以書扣可否孚答書陳誼甚髙聞者
韙之(案孚蠧齋鉛刀編有代延守祭趙馬軍文云况如/不肖初無一日之雅而佐公幕府提携奨予延守)
(盖嘗為軍佐與此書所云武人可以相證而延守之名/璽特見此書又考鉛刀編有與彭郝二學正書力却延)
(守之舉與此𫝊所云正合書中但云昨日辱寵臨委諭/諄複即此𫝊所云學職喜以告也而書中大意乃畧不)
(及彭郝二學正来書與此傳所云二/學正退復以書扣可否孚答書小異)在任以疾卒有蠧
齋集三十巻時京口之士多從遊其最厚者朱叔珤字
徳裕陳珙字徳厚宋郭字安民德裕未請為鄉舉嘗試
為京口七原畧倣栁宗元晉問他詩文亦多擬古未第
而卒孚識髙見博為朋友所推毎一言出輙相與𫝊誦
惟徳裕素與反覆是而後已盖孚畏友云珙擢淳熈八
年進士第厯秀之崇徳尉真州司法湖州教授卒性嗜
書老不釋巻平居端重寡言及杯酒從容援古證今談
論衮衮叩之不窮始知不可及安民四舉於鄉晚以特
科拜官從蜀帥張詔辟於興州卒(案宋嘉定鎮江志稱/安民從張詔辟興州)
(簿領再請蜀漕舉/與此書詳畧互異)安民亦多識前言往行善談論性謙
和喜接引後輩學者多出其門
邵飾字去華丹陽人大中祥符元年以進士擢第賜同
學究出身初任福州福清尉吏部銓判超等知南康軍
星子縣用薦者改秩知杭州仁和縣未滿嵗移知益州
雙流縣任滿回知蘓州長洲縣凡四為邑所至吏畏民
愛之通判處州就移知巴州(案元至順鎮江志飾知長/洲之後即云改知巴州不)
(云通判處州與/此書詳畧互異)辭以不便婚嫁改知通州南劍州近臣
有薦堪充刑獄錢穀任者陞知吉州未踰月就移提㸃
荆湖南路刑獄公事時衡永等郡蠻獠為盜號黄捉鬼
者其徒實繁出沒溪洞官兵阻險不能入飾至即設方
略分兵山下阨其隘道厚募獵者入山擾之使居不能
安出輙見獲由是計窮始相率謝罪納欵一路以寜詔
書褒美移兩浙路轉運使改知夀州召還充三司鹽鐵
判官出為福建轉運使移淮南轉運使課最他道恩秩
奨諭復為鹽鐵判官時朝廷議改茶鹽法丞相召問利
害飾謂利歸國家而商賈不便不可行也容歸召商人
詳議以聞比歸即召諸商諭以公私之計俾盡述利害
裁取其中奏上之公私兩利中外大悦居無何除江淮
都大發運使㑹有言其年髙改知潭州未行改宣州到
任未一嵗改蘓州居三月又改眀州引年致仕嘉祐三
年卒年七十有三𦵏彭泉村陳洙作墓誌飾之祖曰勲
生二子曰邈曰遇邈之子景先景純景純之子彦遇六
子其三曰餘生亢亢生壎䶵其四即飾飾之弟曰餗曰
必必生納史納史之孫彪以飾兄弟多顯著且不知與
景先孰長故先飾之族而後景先其族又有名仲宣者
亦飾從兄弟擢天聖五年進士第終秘書省校書郎其
子徙居晉陵孫文炳嘉泰中為中書舍人
餗忘其字再舉不第養髙丘園范仲淹守潤嘗薦之不
報後數年王琪為守述仲淹意再薦之賜號冲素處士
家有溪齋仲淹自潤移越道過之得唐人許鼎所撰祖
先生墓誌於席間頗言賀監之異至越刻之祠堂後謫
守睦州作嚴子陵祠堂記致書於餗求篆有云謹奉短
書於先生邵公足下今春與張侍御過丹陽約詣先生
維舟水邉聞先生歸山所謂其室則邇其人甚逺惘然
愧薄宦之不髙暨抵桐廬郡有嚴陵釣臺思其人詠其
風能使貪夫亷懦夫立有大功扵名教築堂而祠之又
為之記念非托之以奇則不足𫝊後今先生篆髙出四
海或能枉神筆於片石則嚴子之風復千百年未泯其
尊尚之如此以夀終
必字不疑擢寶元元年進士第主上元簿擢國子監直
講(案歐集有蘄州廣濟縣今充國子監直講邵必除大/理寺丞制然則必官國子監直講之前曽知廣濟縣)
(官直講之後又為大理寺丞/此書不載二官與歐集異)監中立石經以必篆𨽻選
為國史編修官必以史出衆手非古人撰述之體辭不
就進集賢校理同知太常禮院天子且親祠執事者習
禮壇下必言周官大宗伯凡王之禱祠肄儀為位鄭康
成釋云若今肄司徒府古禮如此今即祠所習之為不
敬乃徙於尚書省張貴妃受冊禮官議命婦入賀儀未
决或曰妃為修媛時命婦已不敢抗禮况今日乎必曰
宫省事祕不可知既下有司議惟有外一品南省上事
百官班見之儀然禮無不答衆議乃定出知常州詔為
開封府推官以前任常州失入徒罪謫監邵武軍酒税
司馬温公光吴正憲公充與必同年登第同官大學復
同入館契分最厚作詩懐之光詩有云因思甌閩逺南
去浸溟漲炎蒸異中縣從古無雪霜終朝坐第居榷茗
征行商讙譁費口舌觧囊收毫芒不疑性髙介此固安
可當山川幾千里問訊誰能将㑹趙抃力言其無辜(案/涑)
(水紀聞載趙抃上言陳執中八事其四曰酬私隙邵必/知常州議决徒刑既自覺舉又值赦宥遷官去官陳執)
(中以宿嫌自開封府推官降充邵武軍監當此書所載/與洓水紀聞大畧相同而其因陳執中挟嫌必以失入)
(自劾因赦獲宥與/此書可以互證)起知髙郵軍提㸃淮南刑獄為西京
轉運居官振厲風采惟始至一赴郡集行部但一受酒
食之餽以為數㑹則人情狎多受餽則不能行事非使
者體也入修起居注知制誥雄州種木道上契丹遣人
夜伐去又數漁界河中事聞命必往使必以理屈之還
知諌院編仁宗御集成遷寶文閣直學士知成都卒於
道年六十四遣中使䕶其䘮歸必有詩名梅堯臣讀必
詩巻作詩云所得在卒章小大珠落盤光彩若眀月射我
枕席寒末又云願執戈與㦸生死事将壇其稱道之如
此司馬公光集中與不疑唱酬詩甚多
納史字公言樞宻蒋之奇之壻必守蜀死三泉道中納
史始十一嵗持䘮如成人行路嗟歎以恩補将作監主
簿太常寺奉禮郎為道州簽判監饒州永平監以嵗課
之餘補前人闕額猶有羡遂以是増秩通判秀州卒年
三十七家貧僚吏共賻之䘮乃克歸蔡肇為撰墓誌
彪字希文安簡公亢有餘澤欲及之辭不受擢宣和三
年進士第主崑山簿登州教授(原注案吕忠穆勤王記/作宻州邵氏錄彪所撰)
(勤王錄作登州後叙公/履厯作楚州未知孰是)秩滿還丹陽聞苗傅劉正彦之
變走平江謁禮部侍郎張浚浚問今日之事計将安出
彪曰以至順誅大逆易於反掌顧侍郎何如耳浚曰今
張俊自誓以死援君父之辱韓世忠有仗節死難之志
二将可倚以成功惟浚綿力士卒單弱恐不足任兹事
然簽書樞宻院事吕頤浩駐兵江寧志在靖難威望為
人所信當為天下倡彪言兵貴神速此行當有迅雷不
及掩耳之勢吕樞宻在數百里外奈何浚曰吕樞宻見
事明而剛决聞國家之急必奮義而起何患不速因留
幕下一時宻謀多所參預浚慮傅正彦計窮變生遣辨
士馮轓入説以觀其意傅正彦傾心附結授轓奉議郎
尚書兵部員外郎賜五品服(案宋史苗傅劉正彦𫝊馮/轓初往說二凶反正傅按)
(劍瞋目視轓正彦觧之曰湏張侍郎来乃可轓既歸又/遣至臨平與傅等議傅曰爾尚敢来耶欲拘轓及勤王)
(兵大集二凶乃與轓議復辟此書云𫝊正彦傾心附結/證之宋史當在大兵既集之後又此書稱授轓尚書兵)
(部員外郎賜五/品服宋史闕書)遣還通誠於浚浚以轓言語彪曰傅正
彦甚悔過且懼大誅請浚挺身入覲朝廷可不煩兵而
定於計如何彪曰是必有姦人謀沮軍以惑衆者侍郎
惟無入入則爼上肉耳浚喜曰誠哉是言浚心如山岳
不可言也傅正彦誅改奉議郎國子監丞尋辟江淮招
討使司幹辦公事從平李成還轉朝奉郎幹辦行在諸
軍糧料院出知泰州移楚州兼營内安撫以耳瞶告老
卒於家彪以文受知當世苗劉之誅李成之滅皆有紀
載字畫端勁世其家
亢字興宗再試開封府皆第一以賦失韻棄勿取范仲
淹以茂才異等薦之時被召者十四人試崇政院獨亢
䇿入等除建康府節度推官㑹有言其與宰相姻家者
命遂格時宰相張士遜之子娶邵氏偶與亢同姓實不
相知亢竟不自辯趙元昊叛詔求方畧之士亢言用兵
在於擇将今天下久不知戰而所任多儒臣及故家恩
倖子弟儒臣未必能應變子弟安能識攻守計况将與
卒素不相附此不待兩軍相當而勝敗之機固已形矣
因獻兵説十篇召試秘閣入為國子監直講秘閣校勘
同知太常禮院張貴妃薨議立園陵禁京城樂一月亢
累䟽罷之遷集賢校理仁宗繼嗣未立亢言此繫社稷
之安危不可不蚤定因集漢以来帝系承襲之迹著興
亡論十巻上之時上自輔相大臣皆未敢言亢以小臣
首發大議時以為難為提㸃開封府縣鎮公事比有縱
火者一不獲則主吏坐罪民或自燔其居以中吏亢請
非延及旁舍無坐徙為府判官改度支判官契丹遣使
賀乾元節未至㑹仁宗崩議者為宜卻或謂宜湏其及
門諭之使去亢請令奉國書殿前使見嗣聖以安逺人
從之神宗為潁王遴選府僚以亢為翊善加直史館英
宗訪以世務稱之曰學士真國器也擢用修起居注建
言欲治國者先齊家潁王且授室願採用古昏禮公主
下嫁不可殺舅姑之尊帝深納之他日諭王曰以翊善端
直樸厚輟為諌官矣遂以知制誥知諌院言殿前都虞
候竇舜卿聨親樞臣不可使典禁衛簽書樞宻院事郭
逵才望輕不可使宣撫陕西東宫兼為右庶子神宗立
遷龍圖閣直學士知開封府訟牘皆反覆親閲或以為
勞亢曰决是非於須㬰正當爾今雖煩後乃省也籍里
閭惡少與吏之廢停者一有所犯皆遷處他處畿下鬬
訟為息拜樞宻副使先是知保安軍楊定懐姦反覆夏
人誘殺之朝廷建議西討亢曰天下財力屈未可用兵
惟當降諭安撫俟不順命然後討之則師出有名矣因
條上其事帝悉如其計未幾其國主諒祚死國人執殺
定者来請和或欲乗此更取寨門之地亢以為幸人之
䘮非義也以資政殿學士出知越州徙鄭州奏除山陵
所假都水監腐爛之木免民間償納増築湖河堤石䃮
嵗省科民楗薪數百萬又徙鄆州亳州(案宋名臣琬琰/錄載王珪邵安)
(簡公亢墓誌銘亢徙鄆州又兼京東西路安撫使又遷/禮部侍郎乃徙亳州此書但云徙鄆州亳州與琬琰錄)
(互/異)上遣内侍馮宗道諭将復用(案宋史本𫝊亢以知樞/宻直學士知開封府踰)
(年引疾歸以資政殿學士知越州厯鄭鄆亳三州卒與/此書合東都事畧本𫝊亢既徙亳州復遷吏部侍郎乃)
(卒與此書及宋史皆異又此書載徙鄭州之後有奏除/山陵所假都水監事徙亳州之後有上遣内侍馮宗道)
(諭将復用事宋史及東都事/畧俱不書可以此書補其闕)熈寧七年十二月薨年六
十二(案宋史及東都事畧亢本𫝊亢卒年六十一又考/名臣琬琰錄亢墓銘亦作六十一此書云六十二)
(二或一/字之訛)即鄉里賜居宅諡安簡𦵏縣之耿岡亢忠碩方
靖荘外而敏中與人不茍合為治恕以眀故其去常見
思其議論文章温雅一時聞人有所不及少厯艱難及
貴盛無少易祿賜多以周宗族比其終家無以歸其立
朝與叔父必齊名世號二邵司馬公光集中亦多與興
宗倡酬詩
壎字伯友為太廟齋郎調許州長社縣主簿遷太常寺
太祝監杭州糧料院元祐初曽布經畧河東辟為屬掌
文翰還管當文思院出知婺州金華救荒有名通判滁
州卒扵官(案宋名臣琬琰錄載亢子二壎祕書省校書/郎䶵太常寺太祝考此書不著壎為校書郎)
(與琬琰/錄異)趙抃張商英嘗薦之
䶵字仲恭父任為太常寺太祝登熈寧六年進士第管
當在京南排岸丁父憂服除擢司農寺丞尋移太府神
宗親擢提舉開封府界常平哲宗即位入為開封府推
官管當使院公事以三院獄空賜五品服遷都官郎中
改駕部出知鄭州召為金部郎中除京東轉運副使移
河北兼措置糴使復移陕西得旨專應副鄜延環慶路
軍其時西邉用兵鄜延屯戌多而財用窘前此主計者
率懼不来来亦以不勝任去惟䶵久任以稱職聞吕恵
卿為西帥進築杏子平及米脂皆䶵主糧饟米脂城垂
就有妄𫝊西師至者同列辟易惟䶵凝坐不動衆以是
安方是時非䶵衆且潰故恵卿深徳之移至鄧州徽宗
即位除直龍圖閣知秦州兼秦鳯路經畧安撫使議者
謂涇原熈河各巳城築要害秦鳯可罷帥府省戌守䶵
言秦為國西闗涇熈二府相去各數百里其間無堅城
之守山溪之阻賊若聞我撤備𢷬虚深入塊然孤城何
以禦之若使得志而歸咸鎬皆震雖咎往議之非亦復
何及書三上得不罷聞者服其逺慮㑹涇原有警命以
兵赴自朝廷有事於西陲秦兵無一役不行今已十減
七八若盡赴涇原臣竊危之兵以免行䶵使闗陕累年
出入塞上凡山川之險易蕃漢之情偽金穀調度之盈
虛皆所習見故其措置議論悉中事理移知青州道改
鄆州除顯謨閣待制知瀛州言者以䶵故司空吕公著
之壻名在黨籍不宜升侍從命遂格就差知常州眀年
移蘓州卒
景先字伯綏擢天聖八年進士第王安石撰墓誌稱其
少敏爽皇考邈欲大就之為破貲聚留師賔以發其才
及壮内行修不標飾為名而有譽於為士者年四十始
出佐鎮東軍積功次入尚書為屯田員外郎通判亳州
遭母䘮不行卒君工於詩歌喜飲酒與人交恬如也尤
不好官爵至京師一不問權貴人所舍事有類君者自
言得遷或勸君自言終不許然起家十九年更三縣以
材奏君者甚衆卒之眀年弟景純𦵏之景岡
彦字君美景純之子試於鄉為舉首一上中治平四年
進士第調淮安軍下邳簿丁内艱再調真州揚子尉以
病去上官不能留竟老扵鄉中書舍人蔡肇撰墓誌言
其自為童時不敖肆捉筆為詩語出輒驚人自揚子歸
閉門讀書不問有無生計益落予數過君頺垣朽屋草
棘蔽道破籬風雨旁舍蕭然而君酒後耳熱抵掌極談
辨説古今道理人物成敗落落可聽百家諸子旁行之
書無不博記至於文章瑰奇偉異之變以意逆志往往
入㣲尤刻意於為詩長篇短句倚紙即就清新雅麗有
元和間風格讀之使人不懟不激不知其貧且病也噫
君所養可知矣自號練塘真隠因以名其集君天資夷
曠内外粹和周人急難聞善如出之已白首窮居葢二
十年如一日客嘗有勸其仕者君謝曰泰而拘約而肆
以此易彼予未知所得償所亡也客慚而去以元符二
十四年無疾而終享年五十七子繪中紹聖元年進士
第終奉議郎
諸葛賡字君俞丹陽人五舉於鄉皆第一慶厯二年附
楊寘榜出身出官為英州真陽湖州徳清尉饒州樂平
簿宣州旌徳撫州宜黄令年六十四告老以太子中舍
人致仕後遇霈澤遷殿中丞既歸闢其居之側為圃開
竹之䝉宻為洞洞之外為亭亭之側為池珍卉環之總
而名之曰歸休而自謂曰熈真子熈寜丁巳享年八十
有五矣無疾一日牽筆書偈云上天下地極髙深幻化
無蹤何處尋山静白雲歸洞口水清眀月落波心閣筆
而卒樞宻直學士錢藻誌其墓曽孫材政和壬辰上舍
釋褐終左朝奉大夫通判泰州松宣和六年擢第繼試
中教官終東平府教授材之子浩字廣聲孫鑑字大智
同登淳熈辛丑進士第浩終江東安府司幹官鑑終臨
安府錄事參軍松之子淵字振聲擢乾道二年進士第
終處州松陽令即今大華諸葛之族
王存字正仲丹陽人(案宋名臣琬琰錄載曽肇王學士/存墓誌云其先金陵人後徙潤州)
(之丹徒又徙丹陽/與此書詳畧互異)年十二辭親從師問學扵江西五年
而後歸時學者並尚詞章獨喜為古文登慶厯六年進
士第厯嘉興簿上虞令宻州推官脩潔自重為歐陽公
修吕公公著趙公槩所知以公著薦入為國子監直講
以趙槩薦召試擢著作佐郎館閣校勘集賢校理史館
檢討知太常禮院(案東都事畧載存厯嘉興簿之後即/云為國子監直講其間厯官上虞令)
(宻州推官均不載與此書詳畧互異又宋史但載國子/監直講至太常禮院官階而其為國子直講以吕公著)
(之薦擢著作佐郎以趙槩之薦則此書為詳可以補宋/史本𫝊所未備又考曽肇王學士存墓誌銘稱存為史)
(館檢討知太常禮院在就除檢詳兵房文字之後此載/在前與曽肇所撰墓誌銘異又考名臣奏議載存所上)
(神宗乞收百官轉對卦章留中採擇䟽在熈寧四年時/存為史館檢討知太常禮院此書及宋史東都事畧本)
(𫝊均/未載)存故與王安石厚安石執政數引與論事意有不
合謝不往入樞宻院編修經武要畧兼刪定諸房條例
就除檢詳兵房文字(案此書載存編修經武要畧宋史/及東都事畧本𫝊俱不見惟宋程)
(俱麟臺故事云熈寧三年十月詔館閣修勘王存顧臨/祕書省著作佐郎錢長卿大理寺丞劉奉世同編經武)
(要畧兼刪定諸房例冊此條可為此書確證宋史及東/都事畧皆失載此書専載王存不及顧錢劉三人又可)
(以麟臺故/事補其佚)辭不就嘗召見便殿陳時政神宗察其忠實
鄉意用之以為國史院編修官修起居注乞復唐貞觀
故事左右史執筆隨宰相入殿神宗韙其言先時左右
史雖入侍立而奏事必禀中書俟旨存因對及之詔左
右史許直前奏事自存始眀年以右正言知制誥同修
國史判太常寺官制行帝切於用人存請自熈寧以来
羣臣縁議論得罪或詿誤被斥而情實納忠非有大過
者皆隨材召用擢以備官使又言赦令出上恩而比嵗
議法多請不以赦降原减官司禁謁本防請托而弔死
問疾一切杜絶皆非便執政見之不悦(案涑水紀聞載/慶厯三年九月)
(諌官蔡襄上言兩府私第母得見賔客若欲詢訪天下/之事采㧞奇異之材許臨時延召詔不許見賔客致和)
(二年七月翰林學士歐陽修又上言兩制以上毋得詣/兩府之第與此書所云官司禁謁本防請托正合而此)
(書載存上言弔死問疾一切杜/絶非便與涑水紀聞可以互證)除龍圖閣直學士知開
封府中貴建言居民盜鑿汴堤以自廣請責培築如初
又請民廬冒官道者悉撤去詔下人情恟恟存曰此吾
職也入為上言得中止在職二年囹圄再空進樞宻直
學士(案趙汝愚國朝名臣奏議載元祐元年閏二月存/上哲宗乞別詳定制科考格疏時為樞宻直學士)
(此書及宋史東都/事畧本𫝊俱不載)改兵部尚書轉户部求裕陵財費不
踰時告備宰相蔡確以存不附已徙之兵部太僕寺請
内外馬事得專達毋𨽻駕部存言如此官制壊矣先帝
正省臺寺監之職使相臨制不可徇有司自便而隳已
成之法元祐初還戸部因辭不受拜尚書右丞遷左丞
韓維以詆范伯祿罷門下侍郎存以為失一正人天下
失望於同列中論救最力(案名臣奏議載存上哲宗論/韓維不當罷門下侍郎䟽下)
(注元祐二年十月上時為尚書右丞此書/載其事在遷左丞之後與名臣奏議小異)又論杜純不
當罷御史王覿不當罷諌官有建罷畿内保甲者存言
今京師兵籍益削又廢保甲不教非為根本計(案名臣/奏議載)
(存上哲宗乞依舊教畿内保甲䟽首云臣伏見范純仁/劄子奏畿内保甲乞今後更不教閲云云考范純仁扵)
(元豐八年九月上哲宗乞揀閲保甲劄子稱貧民赴縣/教閲一月為不便即扵是年十二月詔府界三省保甲)
(第五等兩丁之家並免冬教故存以元祐四年上此䟽/但名臣奏議稱存時為尚書右丞而是書則載在遷左)
(丞之後彼/此小異)四方奏讞大辟刑部援比請貸都省却之存
曰此祖宗制也且有司援比欲生之朝廷破例欲殺之
可乎時河决而北幾十年水官議還故道存曰故道已
髙水性趨下徒費財力恐無成功與范純仁議合卒輟
其役蔡確以詩怨訕為吴居厚所奏朝廷議罪存不以
確前事為意(案宋史本𫝊云存徙兵部確之力/也與此書所云確前事可以相證)范純仁
力爭以謂言語罪人虧國大體確再貶新州存與純仁
亦罷以端眀殿學士知蔡州資政殿學士知揚州用故
相例得嵗時過家上冢出賜錢給鄰里具酒食㑹父老
鄉黨榮之召為吏部尚書(案容齋三筆祖宗朝曽為執/政其後入朝為他官者甚多)
(自元豐改官制後但為尚書王存嘗為左/丞復拜吏書盖即指存自揚州召用也)時在廷朋黨
之論方熾存言人臣朋黨誠不可長然不察則濫及善
人慶厯中或指韓琦富弼范仲淹歐陽修為黨頼神宗
聖眀不為所惑今日果有進此説者願陛下察之由是
復與任事者戾丐知杭州(案宋名臣奏議載元祐三年/五月王覿罷存即於是月上)
(哲宗乞眀諭朋黨所在䟽云臣今月十八日同三省延/和殿奏論王覿罷諌議大夫除外任差遣事伏䝉陛下)
(諭近日朝廷實有朋黨臣與吕大防奏陛下所謂朋黨/乞眀示臣等既而不䝉宣諭國家慶厯間亦有朋黨之)
(論當時富弼韓琦范仲淹等頗遭排擯頼仁宗盛徳不/至傾害云云是論王覿之罷與乞眀朋黨所在當同為)
(一月内事而此書載存論王覿不當罷諌官在遷尚書/左丞之後與名臣奏議所云元祐三年五月存時為左)
(丞正合載乞眀朋黨所在䟽則在知蔡州揚州及召為/吏部尚書之後似二事相去前後當以年計不止不同)
(一月也與名臣奏議互異又考曽肇王學士存墓誌銘/載此䟽亦在召為吏部尚書之後與此書合與宋名臣)
(奏議/互異)紹聖初吿老言者論其嘗請棄去西夏故地殺其
恩以右正議大夫致仕再論又降通議大夫(案曽肇王/學士存墓)
(誌銘云後言者論公嘗為謝景初辨理罪名又降通議/大夫可以互證又墓誌銘于降通議大夫之後又云今)
(上即位連進左正議大/夫與此書詳畧小異)毎念近世學士大夫貴為公卿
而祭祀其先但循庶人之制及歸老築室首營家廟建
中靖國元年薨年七十九(案墓誌銘存𦵏丹/徒義理鄉僊風里)存天性寛
厚儀狀偉然平居恂恂不為詭激之行至其所守確不
可奪司馬光嘗曰並馳萬馬中能駐足者其王存乎
顧方丹陽人皇祐五年登進士第再調眀州象山令始
至召邑父老詢民利病及其善惡善者勉之惡者戒之
又進學以教其子弟暇日親為講說踰年民大化服俄
而方病邑民相率禱於塔廟者千人弗痊則用蕃夷之
俗為臠股肉者十三人方竟不起百里内號泣思慕為
之立祠錢君倚胡完夫皆為方記其事刻石祠中士大
夫以詩頌遺愛者不可勝紀
陳輔字輔之丹陽人其先自九江来居少負俊才不屑
事科舉文辭雄偉不蹈故常尤工於詩自號南郭子人
因稱南郭先生嘗題所居云湖水山雲遶縣斜茂林修
竹野人家宿酲過午無人問卧聽東風掃落花或誦之
於王安石安石稱詩甚佳但落花無聲宜改聽為倩字
由是出入安石之門安石厚遇之一日題安石所居壁
間云北山松粉又飄花白下風清麥脚斜身是舊時王
謝燕一年一度到君家安石和之云南郭先生比鷾鴯
年年過我未愆期休論王謝當時事大抵烏衣只舊時
一日安石䘮馬為之設齋輔之作詩戲之末章有含識
應為獅子去却来重載法王身之句安石和之末章云
隠几先生未忘物葛陂猶問化龍身其他唱酬甚多見
南郭集中盖有臨川集所不載者一時名流蘓公軾鄒
公浩蔡公肇沈公括皆與之游方其年少有志當時嘗
著梁父牛角二吟題於沈山寺壁其梁父吟云梁父吟
泰山之頂可埋金噫嘻蜀道徒﨑􁃓南風来舜琴梁父
吟佳人未偶頻傷心四時有恨秋偏深綠絲空滿簮比
其老也復為詩號悲昔逰以致命遂志云其詩文自治
平至元祐二十巻為前集自元祐抵政和二十巻為後
集輔不娶無子嘗語蘓軾曰我罪人也軾曰有猶子乎
曰有軾曰魯山道州乃前比也輔笑曰陶彭澤不觧事
忍饑作詩曰頼古多此賢不知古賢能飽人否軾大笑
欽定四庫全書
　京口耆舊傳巻四
　　　翟汝文
　　　蔡淵(子肈等/)
　　　蘇頌(子嘉等/)
　　　洪擬(姪興祖等/)
翟汝文字公巽丹陽人父思字子久擢熈寜三年進士
第自洪州教授除太學博士召對為御史起居郎出知
越州應天府卒其論頗是熈豐而非元祐汝文登元符
三年進士第為養親十年不仕親喪廬墓三年服闋大
臣有知之者除議禮局編修官徽宗召對除秘書郎同
列有請議封禅者汝文援王通柳宗元語斥之遂以詆
忽治功譏侮盛典謫監宿州税召還為著作郎遷起居
郎欽宗出就外傅以汝文勸講儲宫尋召試中書舍人
言者論其少從蘇軾黄庭堅逰學術不正不可當内史
賛書之任除顯謨閣待制知襄州章再上降直龍圖閣
知濟州未㡬再落職奉祠政和壬辰復職知陳州(按宋/史本)
(𫝊但稱知襄州移知濟州此書云除顯謨閣待制降直/龍圖閣宋史俱闕書又宋史本𫝊知濟州之後復知唐)
(州乃知陳州此書不/載知唐州與宋史異)明年春除中書舍人一時更制樂
章勒銘彛噐凡大制作皆出其手内侍梁師成寵冠一
時位兼三事矯㫖強買百姓墓田增闢園池汝文言昔
鄭簡公葬欲毁公族之廟與掌墓之室以行子産不可
君子以為知禮今近幸之臣假詔夷人之墓以廣㳺樂
之所非所聞也師成怒黜守宣州山險民貧酒坊課重
以負課繫者一百三十有八户為錢三十六萬八千有
竒汝文奏除所負仍蠲半額除吏部侍郎未拜改知廬
州移宻州宻負海鹽課甲諸郡自蔡京廢平凖為𣙜貨
務始嚴刑以杜私販犯者推原經歴窮治黨與比汝文
至狴犴充斥悉縱之東武多牛朝廷嵗須牛黄牛失黄
輒瘠死民坐黄多破産者汝文奏罷之丐祠得請因上
章謝事詔復奉祠明年召還東省復報罷欽宗即位除
直學士院汝文以時事俶擾非辭難之時即日造朝上
疏請遣使北庭立其後裔與為唇齒以抗金人因力詆
和議除顯謨閣學士知越州聞二聖出狩集本道兵五
千入援髙宗即位赦書熈寜以後獻利之臣增廣上供
物帛其議裁損汝文奏浙東和預買絹嵗九十七萬六
千疋越二十三萬五百(按宋史本𫝊云越州乃二十萬/五百匹此書作二十三萬五百)
(二書必/有一誤)以一路計當十之三郡三邑經方賊焚刼餘亦
户口凋耗臣祗奉赦書仰體惻怛之意已将第三等户
以上減半第四等以下權行住罷及百姓丁身鹽錢近
皆折帛臣已令只納見直制曰可而轉運使劾擅放物
帛詔降官二等富民諸葛氏即居為樓臨通衢嵗久相
𫝊為鬼物所據曠不復居塑像其上過者輙疑其為祟
汝文命從像叢中闢為酒肆其患遂絶始至營壘不立
軍民雜居不復知紀律汝文創屋三千楹既成躬按行
其間㣲而七箸杯盂無不備具士卒感服以疾丐閒章
十上始得請紹興初駕幸山隂復以翰林學士召未至
除承㫖兼侍讀在職踰月除参知政事秦檜為相四方
奏牘填委堂吏並縁為奸事多違滯汝文語檜専責都
司程攷檜不省一日因對乞治吏之尤無頼者檜面劾
汝文擅治吏汝文言臣位執政按吏而宰相見劾豈可
無恥居位即力求去言官方孟卿逄檜意亦論汝文不
合與宰相不協詔以散官就第(按宋史秦檜傳檜奏置/修政局自為提舉参知)
(政事翟汝文同領之此書載汝文語檜專責都司考程/蓋在同領局時與檜本𫝊曾統劉一止二人之事正相)
(類而檜本𫝊于此一事/不書可據是書補其闕)汝文表謝因及檜之專政謂雖
號参知了無闗預人才除擢但見畫於録黄政事施行
一視成於牒檢時以為實録既歸謝賓客一以書自娯
年踰六十丁母憂徒歩千里扶服歸葬平居奉先嚴恭
毎祭必先掃除内外宿設位率族屬告於祖廟既夕迎
主就位戒内外無或謦欬行歩不許聞履聲以謂祭求
諸隂故昏而行禮屏氣山立餽奠拜祝如将見之質明
竣事奠幣燎瘞奉祏返室再拜綏神而退自少至老雖
甚疾必自力以范曄書語近辭冗事多複見乃合𫝊注
掇精要為東漢通史五十巻以士當為有用之學著圃
學五巻又廣聞三巻人物志五巻曰亦足以垂世矣紹
興辛酉薨年六十六葬縣之九靈山汝文善知人宰相
呉敏范宗尹皆自布衣期以公輔秦檜為宻州學官一
見異遇之曰公當位極人臣檜當國片言忤意者必被
遷謫惟汝文免且再進職名端以此故自餘執政從官
由其識㧞者甚衆尤工書米芾驚歎以為非唐賢所及
圖畫及刻塑皆精絶為世所寳既沒其子裒其遺文三
十巻曰忠惠集
蔡淵字子雍丹陽人為人峭直刺口論天下事是是非
非聞人有過面折無所隠家故饒于財兄弟以奢豪相
尚淵獨擔簦以㳺四方若寒士寠人其攻苦食淡有人
所不堪或勸稍分兄弟之財以自贍淵曰兄弟治産吾
治書兄弟不以家事累吾吾烏可以身計累兄弟乎聞
者愧之遂從王安石學于金陵時門人皆專經惟淵聼
講不倦得兼通諸經擢熈寜六年進士第歴婺州司户
晉州衛州河中府魏王宫教授通判荆南府召為大宗
正丞出知㤗州海州其教授專以王氏之學政事亦惟
守元豐法度終始不變奉祠十五年宣和元年年八十
六卒家居治圃與賓客把酒賦詩以自娯醉墨淋漓常
滿屋壁毛友銘其墓有云公之凛凛面折人者雖億刼
人猶畏公于夣寐蓋其峭直如此
肇元豐二年進士第父子皆名冠乙科初受州户曹迓
者及門父淵語之曰以汝之才宜力于學而早汨沒于
州縣吾甚惜之肇即却迓吏從王安石讀書于鍾山安
石見之殊不悦但云後生何不出仕却來此寂寞之濵
居數日稍與之語知其通敏過人頗異之因問曾閲内
典否曰未也安石曰内典惟華嚴經最有理但部帙浩
大非經年不能究也肇即借經寺中甫半月盡得其㫖
一日安石論及華嚴疑義數處肇應答如響安石駭嘆
其土山唱和詩有云從容與之語爛漫無不渉載車必
百萬獨以方寸攝蓋嘆其記問之博也安石起知江寜
廐有惡馬人莫能御一日兩校牽至庭下肇挽馬鬛而
上疾馳百里而還故荆公集句戯之有曰蔡子勇成癖
能騎生馬駒又有詩曰愛著青衫騎白馬日行三百尚
嫌遲胷懐落落堪為将却是君王未備知蓋以文武全
才許之後又從蘇軾㳺歴刪定官太學博士紹聖中章
惇為相以肇為安石門下士鋭欲用之除衛尉寺丞(按/宋)
(史及東都事畧肇本傳除衛尉寺丞之前曾通/判常州元一統志亦同此書不載與諸書異)議不合
出提舉永興軍路常平元符中除禮部郎官崇寜中改
吏部(按宋史本傳肇出提舉永興軍路常平徽宗初入/為户部員外郎並編修國史與此除禮部郎官及)
(改吏部互異東都事畧本𫝊稱徽宗即位為吏部員外/郎與此書合惟為禮部郎官二書俱載在出提㸃兩浙)
(刑獄之後此載在/前與二書均異)言者論其學術反覆出提㸃兩浙刑
獄罷知睦州有惠政張商英入相召為起居郎召試中
書舍人前此試三題率以宰相上馬為之候肇援筆立
成不加潤飾商英讀之擊節未㡬以草御史辛義責詞
不合上意力丐去罷為顯謨閣待制(按容齋四筆政和/六年十月不因赦)
(令侍從以上先縁左降同日遷職者二十人右文殿修/撰蔡肇為顯謨閣待制證之此書肇罷官顯謨閣待制)
(其前不著為右文殿修/撰與容齋四筆互異)知明州言者又論其與蘇軾徃
還包藏異意非議辟雍奪職奉祠會赦復職宣和元年
卒遺文三十巻曰丹陽集
載字天任詩句雅健似李長吉為常州晉陵簿宣和末
以宰相薦改官吿詞爾載以才見知于元臣謂汝久淹
于選調逹于朕聼豈限常聞可授承事郎靖康中宰相
李綱辟為御營司幹辦公事建炎中詔宰執侍從薦士
端明殿學士董耘亦以載應詔皆辭疾不就以夀終
蘇頌字子容泉人居丹徒國史有𫝊在縣之樂亭子十
人嘉京携最知名嘉字景謨弱冠㳺上庠以靜黙自守
方餘子羣嘲聚議嘉至輙肅然改容熈寜中公試對䇿
力言時政之弊直講焦千之顔復皆一時名人得之喜
擢在首選直講蘇液方事附會䄂巻以白執政執政怒
千之等同列五人皆罪去嘉亦由是罷舉先是英宗即
位父頌知潁州(按頌本集載賀英宗皇帝登極表有云/一麾在外顧官守之方拘與此書知潁)
(州可以/相證)使奉表入賀授試将作監主簿至是遂調亳州
司户頌知婺州從行過杭蘇公軾時為杭倅公讌外獨
與嘉㳺累日唱酬盈軸呼以宗弟又以書薦之亳守楊
繪稱嘉篤學有文而沈靜若愚剛毅不可犯繪亦厚遇
之中間避親嫌凡再易任後知襄邑丞蔡京提㸃開封
府縣鎮公事深相接納一日怒黎驛廵檢樊説使嘉亷
其過嘉笑曰某豈為人鷹犬者耶京意大沮由是遂絶
髙麗入貢當凝沍之月敲氷進舟中貴人陳衍督役驅
所在令佐戎服即事嘉獨冠帯坐胡床衍大怒奏嘉慢
令詔下體量得釋王冲冦京西侵軼畿甸燕順督捕南
向坐而揖客坐東西向嘉望見不謁而出事聞順坐贖
銅其不畏彊禦類此秩滿引對神宗記太學對䇿事且
問樞宻承㫖張誠一嘉何如人誠一對不知遂不用改
秩知富陽縣閲月庭無留訟當路交章舉最蘇軾亦云
富陽之政古循吏無以過元符元年劉贄辟看詳訴理
除太學博士有㫖與寺丞以父為相引嫌下遷太常寺
簿頌罷始遷太常博士出通判常州坐看詳訴理事停
任丁内艱服闋復召為宗正丞未赴丁父憂值再立黨
籍不復出任奉祠凡十有八年郡守毛友為郡人蔡子雍
作墓誌稱嘉春温雪潔退然長者人也言若不能出諸
口聞人之過不忍言之亦惡聞之規矩其行不肯一蹈
繩墨之外所謂和而不同清而能容物蓋其暮年所造
如此宣和三年致仕靖康元年盡除黨籍召用其人嘉
已失明矣建炎二年避亂卒于金壇葬上元鄉去茅山
十里
京字世美以父任為假承務郎授雄州防禦推官監江
寜府税務王安石聞其所為歎蘇氏之有子辟忠武軍
節度判官陽翟民相擊殺獄已具而京疑其寃已而得
真殺人者許人神之改秩知丹陽縣建夀堂於㕔事之
東嵗時迎侍徃來邑人榮之至今呼曰相公堂邑有練
湖蓄水以濟漕渠嵗久湮塞比嵗告旱京因旱募民浚
湖復度地之宜易置斗門十數以時瀦洩是嵗民不知
饑繼是湖水有餘公私兩便為察訪使孫傑過聼劾去
丁父憂服除簽書昭慶軍節度判官㕔公事武康吏陳
昱犯法令遣吏捕輙殺之尉自徃復聚惡少以拒事聞
下監司合諸縣兵委京督捕京請不煩兵自至武康諭
其徒曰官所欲得者昱耳爾曹無名速出見我不然且
併死皆拜手躍出昱遂授首通判沂州一日覧二疎事
喟然感歎投劾而歸遂不仕政和七年四月終于家葬
丹陽長岡㳺酢誌其墓
攜字季升頌之季子頌自濠赴御史臺對陳世儒獄(按/頌)
(本集有到濠謝上表其追述之詞有云累速人言上煩/詔鞫獄詞既具國憲寜逃又有濠州到任謝二府啟云)
(豈意吏曹之乖謬致煩詔獄之推窮無由自明分甘重/責荷上恩之含垢原所坐之因人止免一官仍除善郡)
(據此則貶濠之前頌嘗有對獄之事考此書明云頌自/濠赴御史臺是對獄又在到濠以後與謝上表及謝二)
(府啟似異及考宋鄒浩道鄉集有所著頌行状載頌為/京尹時失出祥符令孫純罪有詔鞫治降授秘書監知)
(濠州則謝上表及謝二府啟中所云也行状于謫濠後/又載頌以陳世儒事被劾御史臺自濠赴臺置對則此)
(書中此條所云也二事本不相䝉故先後互異又考頌/本集有元豐己未三院東閣詩十首其自序謂予自濠)
(梁赴臺訊鞫與此條正合其十首之一有罷尹一年重/置對之句蓋到濠以前及到濠以後其置對者凡再故)
(云重置對是/亦一證也)攜年十三隨至京師僦舍御史府前朝夕
入問起居状間詣宰相府訴寃事由是得白(按汪藻浮/溪集徽猷)
(閣待制蘇公墓誌云丞相自開封尹知濠州赴御史臺/詔獄公年十三隨至京師僦舍御史府前朝夕入問起)
(居状間衣舉子服訴其誣于待漏院宰相呉正肅王文/恭見其警敏召至前與語竒之事由是得白可與此書)
(相/證)攜亦以此知名少以父任再轉為武成軍節度推官
(按浮溪集蘇公墓誌云公用父任為瀛州防禦推官調/監澶州河北倉草場秩滿授武成軍節度官與此書所)
(稱再轉可/以相證)有二死囚當論攜不可守怒欲按之攜不為
囘二人卒免死(按浮溪集蘇公墓誌云公官武成時行/縣吏送之郊顧謂吏曰某盗二人于情)
(于法皆可生胡不讞吏曰諾及歸守迎謂公曰官吏亾/頼至擅出人于死既曰強盗矣有可憫者乎幸吾二人)
(不與也亟治之公曰使紓此獄者某也某當坐耳且為/言其所以生之状守大怒将并案公公不為囬而二人)
(卒不/死)父喪服除(按浮溪集蘇公墓誌云秩滿授武成軍/節度推官丁内艱免喪監潤州織羅務)
(㑹課最改宣德郎以丞相春秋髙請閒就養得管當南/京鴻慶宫徽宗皇帝立轉通直郎賜緋衣銀魚丞相薨)
(據此則以通直郎丁父喪不以武/成軍節度推官與此書詳畧互異)以兄嘉入黨籍監兖
州東岳廟尋知丹陽縣丞會令闕攝官且二年當髙麗
入貢吏並縁為姦所過騷然攜先事為備故使者過而
民不知嵗饑行賑濟朝夕親臨民被實惠通判廬州去
郡民相與遮留至於罷市因中丞蒋猷薦為御史臺主
簿三遷為尚書倉部郎中(按浮溪集蘇公墓誌云中丞/蔣公薦為御史臺主簿遷光)
(禄寺丞改大宗正尚書倉部郎/中與此書所稱三遷可以互證)長貳将請于朝嵗漕冬
初至者監司若州縣皆坐之時去禋祀止數十日而漕
至者未半攜持符不下白其長曰符下則坐者無慮數
百人禋祀恩皆格不行無乃已甚乎時人服其長者擢
衛尉光禄少卿(按浮溪集蘇公墓誌云經郊祀恩賜二/品服擢衛尉少卿久之移光禄此書不)
(載賜二品服與墓/誌銘詳畧互異)紹興初召赴行在除宗正少卿中書
門下檢正諸房公事知温州皆不拜紹興十年召為太
常少卿翌日除權尚書刑部侍郎少留以疾告老除徽
猷閣待制致仕卒(按浮溪集蘇公墓誌云公卒年七十/六時紹興十年正月九日此書稱紹)
(興十年始召為太常少卿歴刑部侍郎徽猷閣待制中/間仍有留拜乞老之事則不以是年正月九日卒也可)
(知然生卒年月墓誌决無謬誤此/書紹興十年十字當為𫝊寫之訛)亦葬長岡汪藻撰墓
誌
庠字養直丹陽人其先泉人丞相頌之族庠父堅字伯
固有詩名文忠公蘇軾過九江堅時為縣主簿多所唱
和軾和其九日詩有紙落雲煙子患多之句後軾再過
九江又有詩序云昔在九江與伯固倡和其畧云我夢
扁舟浮震澤雪浪横江千頃白覺來滿眼是廬山倚天
無數開青壁昨日又夢伯固豈復與伯固相見於此耶
今得來書已在南華相待數日矣感歎不已先寄以詩
詩前四句云扁舟震澤定何時滿眼廬山覺又非春草
池塘惠連夣上林鴻鴈子卿歸其相與如此晚為建昌
軍通判致仕卒庠幼嘗一就舉中程以犯諱黜由是悟
得失有分安貧守道不復事進取堅得任子恩庠弗受
以屬其子沉酣詩酒寄傲江湖間其為詩頴發語出輙
驚人嘗作清江引云屬玉雙飛水滿塘菰蒲深處浴鴛
鴦白蘋滿棹歸來晚秋著蘆花一岸霜扁舟繫岸依林
樾蕭蕭兩鬢吹華髮萬事不理醉復醒常占煙波弄明
月蘇軾見而竒之手書此詩云使載在太白集中誰復
疑其非是者乃吾家養直所作自此詩益豪雅㳺故人
皆一時名士東湖徐俯尤相厚善曾慥䟦其遺文云舊
聞宗匠推詩匠親見東湖説後湖蓋著其實云紹興三
年正月俯在樞近薦於上令赴都堂審察辭病不起三
月詔再下令州縣以禮津遣郡遣簽幙及縣令詣門再
以疾辭詔㫖督促就道庠聞命下即扁舟逺引終莫能
致天下士無問識不識皆髙其節好事者徃徃圖其形
以相贈遺為之賛頌者不可勝計有得片紙隻字者輙
藏去為榮庠雖棄置人間事而見義勇為本其天性其
子嘗以錢數百緡買隣人之居以庠出外未告也庠歸
而聞哭聲問之其子具以告且言隣姥将遷而哭庠知
而惻然亟焚劵以屋歸之不復問所酬晚嵗頗事養生
之術有道人江觀潮者贈以藥令俟有急服之間數嵗
得疾㡬殆其妻取藥磨以飲之有頃而甦體更康徤紹
興十七年訪舊於金壇之洮湖醉而吐覺所吐有異疑
藥力去矣已而卒曾慥序宋百家詩言其嵗旦與家人
别且辭隣里翌日東方未明披衣曵杖出門行歩如飛
妻孥奔走不及蓋𫝊聞之誤余世家丹陽先君知其死
為詳近又從其孫嚞借家𫝊見其叙得疾洮湖之因甚
明而好事者援以實道家神仙之説過矣弟祖可
祖可字正平少以病癩為僧江西人目為癩可徐俯為
作詩引云伯固毎稱余季之才養直數言余弟之美一
日伯固集客皆文士出詩數首人皆驚歎問誰所作則
可師也然後知伯固譽兒而非癖養直舉親不避余特
深知之蓋㳺刄有餘遣言不滯源源而來多多益善自
為僧居廬山之下登髙臨深窮幽極逺北望九江南望
彭蠡取隂晴之變風雲之㑹水石林木春秋霜露千變
萬態皆發於詩其發源也以家學及其成功自建安七
子南朝二謝唐杜甫韋應物栁宗元本朝王荆公蘇子
瞻黄魯直之妙皆心得而神觧餘波所及䝉潤者多近
嵗江南髙僧逸民出語可觀皆可之化也俯又嘗為畫
虎行卒章云只今耆舊無新語尚有廬山病可師其推
重之如此曾慥嘗從俯誦可之詩如谷口未斜日數峯
生夕隂霜清羣葉脱盡見山西秋茅簷欹送晚苔徑曲
邀春皆警䇿無蔬笋氣在方外衲僧誠不易得但公之
稱許無乃過乎俯彊辯不可屈
洪擬字成季丹陽人應上庠及選試南宫皆為春秋第
一擢紹聖元年進士甲科為忠正軍節度推官辟濠州
團練推官捧檄行縣宿禪窟寺聞有僧聚書數千巻誦
讀晨夜不休擬識其姦曰是非釋子所為異時必挾此
以動衆歸語鍾離令遂出之其後果謀不軌即張懐素
人服其先見改秩為邵武軍常州教授入為太學國子
博士(按宋史擬官國子博士不載忠正軍節度/推官及濠州團練推官當以此書補其闕)以元祐
内舍不為在勢者所引久次學省出為利路提舉學事
就移福建罷歸差通判鄆州再除廣西北路(按宋史本/𫝊作京西)
(北路與此書所云廣西北/路異廣字當為京字之訛)荆南河北東路並提舉學事
召為監察御史遷殿中御史在福建時以闢學門事為
知邵武軍栁庭俊所奏罷任久閒其後桞為侍從擬為
御史一以誠待之無㡬㣲見於顔面栁後厯典名藩毎
對人自愧前事而服其容德京西月給七十萬錢據舊
籍取其半會廢京西鐵錢郡以擬俸入鐵鏹殆半遣僚
屬獻議易之官庫擬不可曰吾寜棄不用不可以私紊
公凡所居月得廪粟亦必概量而後入其清謹如此周
旋三院首尾六年時王黼蔡京更用事京且復相以擬
不為黼所用意且附已使人微撼之擬笑曰唯之與阿
何以相逺吾知中立而已京怒送吏部出知信陽軍未
赴改海州代歸奉其母居郡城以供甘㫖會趙萬之變
郡不能禦時母年八十九奉之以匿民間夜遇風雨則
以身覆之再為賊所及守死不去賊感其義竟母子俱
全髙宗駐驆維揚召為秘書少監以母喪不赴服除召
為起居郎執政李囬富直柔等以李成兵盛吕頥浩不
能克請親御六師移蹕饒信間以逼之乃詔江湖川廣
所輸上供悉寄樁信上擬謂捨四通五逹之都而趨偏
方下邑非所以示恢復形勢上疏極論議以是寝(按宋/史本)
(𫝊載擬諫阻髙宗駐驆饒信事在遷中書/舍人之後此書載在前與宋史本傳異)遷中書舍人
詔臺諫侍從條上弭盗之術擬言兵興累年饋饟悉出
於民無屋而責屋税無丁而責丁税不時之須無名之
歛殆無虚日民所以去而為盗今閩中之盗不可急急
則變益大宜講所以消之江表之盗不可緩緩則勢益
張宜求所以滅之又謂豐財者政事之本節用又豐財
之本以之屏盗以之却敵無不可者上皆然之尋除給
事中兼侍讀遷吏部尚書丐外以龍圖閣待制知温州
宣撫使孟庾總大軍討閩冦道永嘉擬以庾逗留趣庾
赴援庾怒乃於饋饟外責以犒師云犒已即行擬初以
捕冦非本州事故不為備庾言甫脱口衆即隨擬入州
言語訩訩擬亟借封樁錢用之事已自劾上嘉其識變
詔書慰勞仍進一秩明年復召為禮部尚書兼權吏部
南渡草創一時禮文多所訂正省部條例出於省記吏
縁為姦至是修七司勅令擬實總之凡所更定衆論惟
允事經郎曹多有曲筆長貳相承不復可否擬悉裁處
其中是年淮甸再擾問攻守之䇿擬對國勢未固将士
未練財用未裕可以言守未可以言戰戰守之備要在
去冗食節浮費時以為當三年秋以地震求直言上疏
厯詆政事之偏謂非所以下順民心上答天變於是執
政切齒即上章丐閒遂以徽猷閣直學士奉祠九年再
知温州既到任復以前職奉祠紹興乙丑三月卒年七
十五初以避地居台之寜海因家焉諡文憲姪興祖
興祖字慶善政和八年擢進士第賜上舍出身主陳州
商水簿試中教官除汾州教授改越州未赴攝太學博
士丐便親除湖州司士曹用薦者改秩就除州學教授
俄拜太常博士丁父憂服除召試館職除祕書省正字
遷著作郎尚書駕部員外郎半嵗三遷人以為榮會地
震求言以所言切直與擬俱罷丐祠除知廣德軍所𨽻
二邑田多髙卬常以旱告興祖既至即相原隰量逺近
興陂塘六百三十有四嵗以屢豐郡有張王祠毎嵗夏
五月椎牛乞靈殆傾城邑興祖躬禱於神代以他供而
申屠牛之禁俗以是革秩滿奉祠除江東提刑罷任久
之猶坐涇縣魔冦竊發鎸二秩知饒州以母憂不赴知
真州時兵荒之餘民不復治南畝上疏請除田租一年
以勸耕者既得請而㳺惰未盡復則請更除明年田租
由是襁負相屬耕耨以時墾荒田至七萬餘畝㑹浙右
饑相携就食者不可勝計秩滿再知饒州舊例民有婚
葬官抑使市酒吏縁為姦小不慊有破家者民不堪則
寜因循不舉興祖知之下車即弛其禁於是同日婚葬
者至數百家其他政多可紀丐祠得請民欲其留列治
状以叩外臺者日數千人外臺以聞詔令復任未㡬昭
州之命下初紹興十七年秦檜當國興祖見之私第坐
間論乾坤二卦至坤上六隂疑於陽必戰興祖謂隂終
不可勝陽猶臣終不可勝君嫌於無陽惡夫干正者檜
以為譏已大怒謂興祖曰前軰自有成説今後不須著
書聞者知其必重得罪而興祖自視無愧處之恬然(按/宋)
(史本傳不載興祖與檜論乾坤/二卦事可以據是書補其闕)後知真州因程瑀觧論
語求興祖為序序引瑀解夫子弋不射宿以為聖人不
隂中物又取瑀發明聖人忠厚之言所謂不使大臣怨
乎不以者表而稱之以為讀至於此使人流涕後七年
京西運判魏安行鏤版檜見之疑瑀興祖借周孔議巳
令王珉上言謂瑀不可取聖人之言肆加臆説興祖不
合為序乞重作行遣檜以珉疏論興祖不力令董德元
再論序中感發夫子之一弋流涕周公之四言果何等
語送刑部定法縁法無所坐故刑部長貳韓仲通等直
擬編管韶州至韶半年卒(按宋史本𫝊但云興祖坐作/程瑀論語觧序語渉怨望編)
(管韶州以此書/證之乃為詳盡)興祖經學明甚議者謂其早以此名譽
晚以此賈竒禍更化之後其子上書訟寃始加䘏典平
生論著最多有春秋本㫖二十巻周易義二十巻古易
考異十巻古今易總志三巻論語説十巻左氏通解十
巻孝經序讃一巻聖賢眼目一巻補注楚詞十七巻韓
文辨證年譜各一巻注黄庭内外經二巻編次闕里譜
裔一巻其説論語注楚辭近世侍講朱熹多采用之從
兄造
造字彦襲擢政和戊戌上舍第授歙州黟縣尉方臘起
睦州連䧟郡縣睦距黟為近造與蘄門尉王季淵分據
險阻造據狹原嶺冦至輙獲而來者相繼懼不能免則
以書遺其家使間道奉親以歸而身當其衝賊知不可
破乃引兵三千攻季淵所據安坑嶺季淵遁走造不得
已獨引所率與賊相持賊不敢逼㑹假守不察以安坑
失守為造罪遂繫之而遣他将拒戰賊大喜他将旋敗
明日賊入城首出公於獄擊殺之曰是復能拒戰否聞
者泣下賊平弟逴始得其事於黟之故吏輿魄歸葬而
訴于朝宣和六年冬誥故廸功郎洪造夫士有忘身殉
國而功弗白於當世者朕悼之乃交言爾以寡擊衆勢
不屈歸從吏訊卒殱賊手有司驗實如章是用贈以通
籍之秩而禄其子庶㡬明爾忠憤之志而天下忘身殉
國之士亦可以少伸矣毅魂有知歆兹無斁可特贈通
直郎與一子将仕郎
欽定四庫全書
　京口耆舊𫝊巻五
　　　湯東野(從子喬年/)
　　　范寥
　　　陳東
　　　竇從周
　　　孫時升
　　　王揚英
　　　張絢
　　　郭珣瑜
　　　鍾將之
　　　吴致堯
湯東野字徳廣丹陽人崇寧間妖人張懐素謀倡亂東
南蜀士范寥知之欲馳入京言状無以為道里費東野
資之懐素伏誅寥起布衣召對授供備庫副使白上臣
非湯東野無以見陛下上問東野何人即對鎮江府學
内舍生且具道所以資送之恩宰執因言朝廷興學舍
法以造士固應學校之士有忠義奮發仰副作成者有
詔乗遞馬赴闕既對言契上心即授忠義郎衞尉寺主
簿再遷為辟雍丞使陕西河東除直秘閣提舉秦鳳路
常平連丁内艱京東盗起起家知淄州入境盗息累陞
祕閣修撰將漕江西靖康中知平江車駕幸杭苖劉作
難明受赦至東野疑之時張公浚以禮部侍郎叅賛御
營軍事留平江東野謀於浚欲匿赦不宣浚曰事已如
此胡可匿且卒徒觖於望賜吾徒先受禍矣因相與謀
隂取故府所藏登極赦書置輿中迎登譙門讀而張之
即捐其階禁無敢登者(案宋史張浚傳改元赦書至平/江浚命守臣湯東野秘不宣據)
(此書東野謀於浚欲匿赦不宣則是謀起東野不由浚/命與浚本𫝊互異又取登極赦書易改元赦書張於譙)
(門宋史書其事不詳鶴林玉露詳其事乃不及湯東野/之謀皆屬闕誤考劉漫塘集䟦湯侍郎勤王録有曰又)
(能辨明受偽命於倉卒之頃詭宣舊赦以慰一時/倖利之人而實不虧於臣節數語可為此書左證)而散
金帛如常時郊賚之數人情畧定乃與浚議勤王之師
㑹張循王俊提兵往行在所道遇偽詔使還秦隴師薄
城下東野大喜夜扣浚開城納俊師未㡬間使持偽詔
令東野斬二張東野慮俊武人易動即先携見俊與偕
謁浚斬使者而禁偽詔於是謀益堅詒書抵吕公頥浩
於金陵推為盟主招韓蘄王世忠劉雍公光世皆以兵
㑹軍之百頃東野實主之師既東東野獨留為後備皇
帝復位以功超拜徽猷閣待制入為工部侍郎浚出撫
川陕乞以自副将行留不遣以侍郎兼權建康府駕幸
㑹稽同知樞宻院周望宣撫浙西將屯軍平江奏非東
野莫可為守者再知平江兼本路安撫使進徽猷閣直
學士兼制置使東野知望不足與立功辭至七八不得
已而行既至調民兵置守城五壁部隊官又遣機宜邵
彪王彦環用防城免夫錢募士乃修治城壘樓櫓為戰
守之具甚備望束手無策東野所言悉弃不用即以蠟
書具所與望議論本末馳奏乞别自將不然祗與俱死
奏凡十餘上上手𠡠報曰朕知卿甚深仗卿甚重宜與
望協心共力以扞一方勿輕相同異於是不敢復言望
果敗事引咎自劾(案宋本紀建炎四年二月金游騎至/平江周望奔太湖守臣湯東野亦遁)
(云亦遁盖由於望之奔也但遁與奔雖有前後/其失均此書不書遁但云引咎自劾盖有所諱)寝不報
而臺評繼上請正失守之罪上為之特下詔曰湯東野
昨累有奏陳措置守禦頗有倫理只縁事權不専遂致
失守與其他弃城不同可止落職尋再丐祠上猶對宰
執述趙鼎之言謂東野及康允之可任繁劇移江東都
轉運使罷奏祠紹興初起知潭州未赴改江淮招討使
司叅謀官從張俊討李成初成之叛也鄂州李允文擅
殺知岳州袁植又直留綱運欲與成連衡成敗俊欲遂
取之憚其彊時有前三省樞宻院屬官汪若海者與允
文善被罪謫英州(案宋史汪若海𫝊時若海通判沅州/以讒奪籍謫英州此書不載通判沅)
(州則似竟由樞宻院屬官/被謫者與汪若海𫝊小異)行至臨川東野知其善與允
文引之謁俊使詒書允文允文遂伏罪(案宋史汪若/𫝊東野與若)
(故相得遇若海道中喜甚謂曰李允文反側度非君莫/能開其自新若海即馳往諭以成敗逆順示以朝廷威)
(徳復談三䇿以動之允文大感悟即舉軍東下據此則/是馳往面諭不特詒書己也與此書所云詒書允文互)
(異/)論平李成功復職為江淮等路制置發運使復奉祠
起知揚州㑹偽齊宿遷令張澤㧞衆四千自歸朝論以
國家方屈好於豫不宜生釁欲還之東野不可章三上
得請四千人皆免死以言者落職罷奉祠明年復待制
以疾致仕卒東野當奏補先其弟次弟之子然後及已
之子時以為難性剛嚴於宗族親舊有恩姪喬年
喬年字夀隆博學工文慷慨自負所與交皆一世名人
而意氣挺挺常出其上人慕與之交固不計屈伸而喬
年智識之明議論之偉人亦自不能不屈入太學升内
舍以選為前廊紹興間有誦所為詩於秦丞相檜檜大
喜亟諭學官館致之時檜得君専游其門富貴可立致
學官喜以告喬年不答詰朝再問之喬年罵曰是主和
戎之議使國家屈好於讎敵失信於生民而竊威福以
自私者吾方為天下讎之寧能伈伈俔俔出入其門乎
是時秦氏之勢熏灼天下聞其言者皆辟易而喬年處
之恬然尋以父病謁告歸檜亦不能害也又數年檜薨
喬年以春秋經就上舍試故人有為郎官者語喬年曰
某聞之要路将以某為考官春秋欲命某題作某意立
説於公意如何喬年曰唯既入院試題不異前日而立
説皆不類考官意不慊出院亟問之乃知退即易他經
(案劉漫塘湯貢士行述乾道間何公俌為吏部郎故與/君為同忩友君將以春秋試上舍何謂公某題若何公)
(因為道所以翼日何被命攷試君即易他經據此則是/何俌特索題解於喬年與此書稱郎官以題解授喬年)
(小/異)後十餘年當淳熈甲午朝論以學校前軰惟喬年與
魯秉禮二人將俾學官上其名喬年知而謝曰吾結髪
事科舉誓不以僥倖進若爾二十年前附秦丞相乆為
中書舍人矣議遂寢晚以特恩對策入等授廸功郎韶
州推官不赴老於家弟修年字夀真擢紹興二十四年
進士第終揚州教授(案湯貢士行述喬年後終廬州教/授與此書終揚州教授異○又案)
(湯貢士行述修年登紹興甲戌進士第分教維揚帥守/莫公奉詔經理民兵至數月數與幕府條便宜皆格不)
(行璽書督責莫懼宻延君問計君謝非職守所及莫曰/闔府誰如君者急人之急君其無辭君不獲已條十事)
(以獻莫讀之喜曰吾乃今知免於戾矣即具以聞不十/日報下令淮南民兵條畫多自君發之此事甚有闗要)
(又行述稱故人子何公澹為武學諭以書戒食君弗啟/緘還之語使者曰歸語而主吾而父執也知父執至而)
(不来見欲折簡致之禮乎何聞而愧/之此二事為此書所不載附録於此)
范寥字信中家丹陽本范蜀公鎮之族年少客遊落魄
不羈浮湛俗間翟參政父思之為郡也寥知其父子有
風鑒草衣丱角作方外士謁庭下願補書吏之闕思笑
遣之汝文適從後見亟請其父延之入與語竒之因留
門下其後思立朝位顯要寥藐不相聞思卒汝文持喪無
錫一日有客自外慟哭匍匐而入門下大駭問之則寥
也汝文徳其意館之家遇之甚厚汝文陳白金器數事
於几筵寥一夕哭甚哀明日夙興歛之而行莫知所之
乃携以抵宜州謁黄公庭堅時庭堅已病甞有詩云范
侯來尋八桂路走避俗人如脱兎為寥作也寥亦有從
庭堅城南晚望詩其間有云此邦雖在牂牁南更逺不
離天地間人生隨處皆可樂為報中原秪如昨亦以開
釋庭堅遲莫之意未㡬庭堅卒親友皆已散去獨寥在
為辦棺歛仍䕶其喪還費皆出翟氏其用意委折如此
還抵和州知張懐素與知州吴儲及弟侔有逆謀(案東/都事)
(畧大觀元年五月己丑張懷素以吳儲呉侔謀反伏誅/不書儲侔官階宋本紀稱朝散郎吴儲承議郎吴侔坐)
(與妖人張懐素謀反伏誅均不書儲知和州九朝編年/與宋史同據此書稱知和州吴儲則儲當以朝散郎出)
(知和州宋史及九朝編年但書/其散階耳皆不及此書之核實)乃變服介左右求為僕
𨽻懐素問頗識字否曰不識懐素俾夜宿書室寥入即
偃卧未甞一屬目懐素滋欲試之因責以罪俾持状入
州狀實訴寥者寥即持入謾不省所謂素大喜焉自是
凡與儲侔宻謀書問惟寥是任寥既盡知其事即佯狂
脱去欲遂告變窘於無資知湯東野好事往見之具以
告東野竭力資之(案九朝編年懐素自稱落魄野人挾/左道術游公卿間元祐中見朝散郎)
(吴儲因道儲之福似姚興當為闗中主崇寧中到京又/見承議郎吴侔妄言星變至是有范寥者知其謀將入)
(京上變而貧不能逹丹陽進士湯東野資遣之其所載/懐素謀反狀較宋史東都事畧及此書為加詳而范寥)
(之乗間抵隙得以盡知懐素及儲侔反狀則九朝編年/又不及此書之詳又考劉漫塘集䟦湯侍郎勤王録後)
(有云少師湯公能識范公寥於覉旅中従㬰上變以弭/亂萌遂使江淮數千里之民一時免墜塗炭可與此書)
(相/證)既懐素伏誅徽廟嘉其功欲超進士第一人授文階
蔡京以寥上變之日適其在告謂進不因已曰彼素不
由學校躐授文階不可第授供備庫副使(案九朝編年/寥告懐素謀)
(反命中丞余深開封尹林攄及内𫝊官同鞠治而蔡京/與懐素遊甚宻深攄皆為京地深悉毁京札仍乞奏盡)
(焚往還書䟽以安反側盖以滅迹也據此則蔡京本懐/素黨與值寥告變禍且及已其搆憤於寥者甚深其沮)
(寥不得授文階實此故也此書稱寥上變之日適京在/告謂進不因已故擯抑之與九朝編年似是而實非)
暨東野以鎮江府學内舍入對乃授宣義郎衞尉寺主
簿寥後累更職任為潁昌府兵馬鈐轄坐不合收藏蘇
軾詩文墨迹不首毁追毁出身以來文字除名勒停後
遇赦叙復紹興間甞知邕州兼邕管安撫卒寥志尚卓
犖欲以功名自見方未遇時權以濟義故不徇小節既
仕局束武弁志不得伸晚年遂以詩酒自放吕本中韓
駒皆嘗與之唱酬
陳東字少陽丹陽人以合法貢上庠政和中命太學生
習雅樂樂成且命官一時歆艶預者多權要子弟東適
以職掌居前列奮然曰吾寧能與乳臭子比以求倖賞
辭不就政宣以來羣憸用事蔡京梁師成亂政於内王
黼童貫唘侮於外李彦結怨於西北朱勔父子結怨於
東南以致邊陲生釁宗社阽危天下皆知元惡大憝在
六人者而凶燄赫然無敢擬議靖康初政詔求直言東
乃率同舍生上書厯詆六人者指為六賊(案靖康𫝊信/録稱太學生)
(陳東上書乞誅六賊謂蔡京蔡攸童貫朱勔髙俅盧宗/厚與此書及宋史互異證之盡忠録所載原書六賊内)
(無蔡攸髙俅盧宗厚/𫝊信録似未足據)始同舍生聞其言皆辟易無敢從
者既見東書首言堯不去四凶留以遺舜使大明誅賞
皆以為辭婉理順從者遂衆東復於衆中自誓以為言
幸而中朝廷命東以官不受不中得罪死東不悔陳誼
慷慨衆服其誠書既上中外大快京師老稚往往名數
六賊京等知罪狀昭揭大禍且至又其時北敵已廹乃
挾太上南廵是時東南劇任皆其親黨東以為京等不
但紓死意有包藏亟上書乞追回六賊以正典刑别差
忠信之臣扈從太上不報月末書再上大意以為羣賊
之患在腹心甚於北敵欽宗感悟即邀太上還京盡竄
六賊六賊雖竄(案宋本紀太學諸生陳東等及都民數/萬人伏闕上書事在靖康元年二月辛)
(丑六賊之竄其中王黼安置求州李彦賜死朱勔歸田/里俱在是年正月己巳梁師成賜死在是年正月乙未)
(俱在東伏闕上書之前惟安置蔡京於儋州童貫於吉/陽軍在其年七月乙亥故宋陳均九朝編年於蔡京童)
(貫之竄殛均書在伏闕上書之後此書於東未伏闕之/前即云盡竄六賊又云六賊雖竄則似童蔡亦與王黼)
(等同時並竄者今/特據宋史疏明)而其用事乆朝無正人同時宰執如
李邦彦白時中趙野王孝廸蔡懋李梲軰皆阿附致身
無能逺謀所議惟割地請和棄城避敵其不主和議者
内廷惟李綱一人而在外惟种師道號為宿將知兵時
國勢雖危人心猶藉二人以為重邦彦等疾綱異已俾
出督戰㑹兵小郤即罷綱相且奪師道兵柄示堅和議
人情大沮東不得已復率同舍生伏闕上書斥邦彦等
罪乞復用綱而將師道(案九朝編年謂太學生陳東伏/闕上書請復李綱种師道舊職)
(又東都事畧种師道𫝊亦謂東請復綱師道位又云綱/復執政此條謂東乞復用綱而將師道則似東以師道)
(為已罷將矣與二書所𫝊畧合然考盡忠録所載東書/並無請復師道舊職及復将師道等語惟書末有云請)
(閫外之事盡付師道使専之盖斯時師道為同知樞宻/院事京畿兩河宣撫使諸道兵馬悉𨽻焉特因姚平仲)
(沮忌致師道言不見用而其以樞宻兼宣撫如故故盡/忠録所載東書苐請以兵事專任師道實未甞以其罷)
(舊職而請復之也東都事畧九朝編年皆誤以東書有/請復師道位等語故反以東為惑於流𫝊而不知東書)
(具在可復按也此𫝊語意頗類二書故並辨之又考東/上書在二月初五日而靖康𫝊信録稱种師道罷宣撫)
(使在二月初三日則又似師道去位在東上書之前然/考宋本紀种師道之罷書在二月癸丑乃二月十七日)
(是東上書時實未嘗罷/也𫝊信録未知何據)京師兵民知東等所言實契衆
心不期而㑹者十餘萬至毁前欄楯破登聞鼓不得逹
時閹宦壅閉非一日㑹朱拱辰等出衆不勝忿蹂躪之
東力救不能遏乃歎曰禍在是矣無何京尹殿帥各以
兵来同舍生挽之去東曰某去則諸公為戮顧公等何
罪吾自視頭已在地上矣㑹事聞欽宗嘉其忠藎遣使
宣諭復以用綱師道又令綱師道自出諭衆衆乃散諜
知二公復用人心且固即解圍去(案東弟叅軍南所為/行狀謂是日為靖康)
(元年二月初五日考宋本紀此事係之二月辛丑是月/朔為丁酉則辛丑乃初五日薛鑑誤以為庚子與行狀)
(及宋本紀/俱不合)邦彦等怒揭榜通衢斥伏闕上書人為意在
作亂學官奉承以東等為脅持君父屏出之幸欽宗聖
明御批付開封尹聶山曰陳東言事出於忠義可令還
學山出御札與祭酒楊時(案九朝編年謂李梲蔡懋王/孝恭趙野悉為都人所詬梲)
(懋大恨之請置於法又宻諭國子司業黄哲令屏諸生聶/山聞而救止之上意少解此條載欽宗付御批於山曰)
(陳東言事出於忠義可令還學又似寛免陳東特出欽/宗意而山僅奉行之耳此事可以互考又案九朝編年)
(載楊時謂欽宗曰諸生欲忠於朝廷本無他意但擇老/成有行義者為之長貳即定矣上喜曰此無過卿者遂)
(使為祭酒此條謂山出御札與祭酒楊時盖欽宗已/有先命故特以此札付之合參二書尤可悉其端末)率
學官迎之歸諌官陳公輔援近比乞命之官少宰吴敏
繼以請𠡠授廸功郎同進士出身與學官差遣東以誓
言不拜再上書極論時政因乞改正太學生上書過名
及除伏闕之禁(案盡忠録載東於宣和七年十二月二/十七日上欽宗第一書靖康元年正月)
(六日上欽宗第二書正月三十日上欽宗第三書二月/五日上欽宗第四書四月十六日辭告命又上皇帝書)
(故宋史本𫝊謂東於欽宗時書凡五上考之此書與盡/忠録及宋史正合而漫塘集載建炎第三書䟦後謂東)
(六上欽宗書與此書/及宋史盡忠録均異)不報遂謁告歸是嵗舉於鄉未㡬
京城失守忠憤感激言與淚俱建炎龍飛召赴行在東
喜曰吾志伸矣即日就道以棺自隨(案趙子崧致東書/有云聞公有遜避)
(之意何得而避耶萬一左右少須未起朝廷遽命之以/美官則辭之益難盖斯時子崧知鎮江府事故奉詔趣)
(東據此條稱東喜曰吾志伸矣即日就道則與子崧之/書𫝊聞異辭又考東弟南所為行狀謂趙子崧移文趣)
(公行或勸公無行公曰新天子即位十日而下詔呼一/布衣必聞天子之言也有君如此頂踵尚奚足惜耶據)
(此則東實未嘗有辭遜之/意子崧或得之於流𫝊歟)或問其故曰臣之事君言而
不從罪不過死人惟畏死不敢盡言吾竊陋之以此自
隨示不敢求生以害仁也聞者壯之是嵗八月十五日
至行在所方草奏論天下大計聞李綱罷黄潜善汪伯
彦以舊恩専柄任東以為此治亂之機不可黙亟上書
留綱不報再上書并及時政乞還都京師下詔親征以
繫天下心作天下氣又不報乃力言綱忠直必能輔佐
中興汪黄憸佞必不能宏濟艱難(案盡忠録於建炎元/年八月十七日載東)
(上髙宗第一書八月十九日載上髙宗第二書八月二前/十五日載上髙宗第三書考之此書及東家書所述者)
(後全合而劉漫塘集䟦建炎第三書乃/謂東有第四書與此條及盡忠録均異)汪黄大恚是晚
應天府吏至出片紙有進士陳東四字東知得罪死即
為書别其家人(原注辭曰東八月十四日到南京十五/日入門十六日具狀申尚書省十七日)
(詣登闔檢院上書十九日又上書二十五日又上書當/晚忽有應天府人吏来追取必是得罪死生未可知然)
(東處之定矣切恐死後家中不知子細今特寫此紙恐/要知東不以他故而死也来時新婦懐姙或得男即先)
(人之後不絶東死無恨六五弟與六三哥同志奉二老/兒勿致失所諸叔嬸更不在丁寜也仍煩二弟徧詣諸)
(房起居尊長見姑姑亦𫝊語四七妹便可許他成親大/娘長成中間已許與四六姐七五郎為親如其家不悔)
(初心即成親不然别作區處請將此書與四六姐一㸔/東隨身行李並付六十郎并諸僕携去且助二老兒使)
(用死生命也切勿念東自餘不復更言○案盡忠録家/書一通與此書所載大畧相同惟字句小異又盡忠録)
(所載家書後又附載二條此書未載今附録之其一條/曰文字片紙已上盡令六十郎收管可一一檢之六二)
(郎諸弟妹不及一一作簡㑹諸親一一道意東八月二/十五日晚南京神霄宫書又一條曰六十郎石青曽慶)
(劉福趙慶吉能如将帯行李到家可一一多與錢羅貴/遣去梓州襄城為二嫂去秦宅下書恐月初到千萬千)
(萬東/又覆)書畢就道無㡬㣲見於顔面後數日其友四明李
猷始得其屍歛於所携之棺鄉人胡中行䕶之以歸人
多其義(案李猷贖屍記其大畧曰少陽既死明日潜至/其死所而遺骸已不知所在猷乃於所館舍一)
(飲一食必先祭享且祈之曰少陽有知當啟我心越二/日㑹都市曹後誅一兵官渠造有頃守視者舁其尸去)
(猷即使人躡其後而伺之至門外忽有言曰前日舁兩/秀才今日又舁一官人其人因問前尸何在遽指二土)
(堆曰即此是也明日猷往審之其言亦然因詰其僕曰/汝主翁有何辨認對曰小人每見濯足時左足趾間有)
(瘢守視者亦云二人肥瘠自不同少陽肌體稍豐因用/二説以騐其屍就移於所視之家而少陽之來亦以棺)
(木自隨因就其棺具衣衾焉尚未得首也於是百方致/之又二日得之面如生合而殮之方買舟東下㑹其鄉)
(人胡中行從太學來欲求䕶少陽之柩以歸猷/服其義乃并以少陽行李付之遂得以善逹)方東死
時外廷無知者後乃知潜善鋭欲殺之而無其由㑹進
士歐陽澈上書及宫禁事言多不實上意頗怒潜善乗
上怒併擠之死而東之死實非上意也建炎三年春六
飛南幸大臣有及東死事者上驚悟贈承奉郎與一子
恩澤(案盡忠録載建炎三年二月髙宗南渡幸臨安少/宰吴敏奏太學生陳東死於言事尚書葉夢得奏)
(乞追贈陳東歐陽澈及官其子孫仍乞削奪汪伯彦黄/潜善爵秩二月六日同奉㫖陳東歐陽澈各贈承事郎)
(仍官有服親廸功郎一名黄潜善謫授梅州團練副/使永州安置汪伯彦謫授江州團練使英州安置)夏
四月囬幸建康過京口又詔曰陳東嘗奏封事出於忠
義大臣渉私亟請誅戮朕方深悔禍之誠旌盡忠之士
已贈京秩仍官其子(案元一統志稱髙宗追念東禄其/親者三人又考東弟南所著行狀)
(稱官其有服親一人均/與此書仍官其子互異)今行經其鄉未忘於懐可特賜
錢五百貫(案盡忠録載建炎三年四月皇帝道由京口/之丹陽參知政事王綯奏太學生陳東以言)
(忤羣臣被誅此其鄉里上詔賜錢五十萬又五月四/日辛已上次鎮江學士滕康請命有司祭陳東之墓)又
謂宰臣曰張慤古之遺直陳東誅死可念二人皆葬郡
境已令有司致祭卿等更䘏其家紹興四年冬追貶南
京用事之臣詔曰朕建炎即位之初昧於治體聽用匪
人置布衣陳東於極典朕甚痛之已贈官與恩澤殊未
足稱朕悔往之意可特贈朝奉郎秘閣修撰(案元一統/志稱追贈)
(諫議大夫與此書贈朝奉郎秘閣修撰互異又考東/弟南所著行狀不及諌議大夫之贈當以此書為正)更
與兩資恩澤賜官田十頃舍人王綱中書行其詞曰嗚
呼古之人願為良臣不願為忠臣以為良臣身荷美名
君赫顯號忠臣己膺禍誅君䧟昏惡嗚呼惟爾東其始
有意於為良臣乎由朕不徳使汝不幸不得為良臣也
雖然汝藉不得已不失為忠顧天下後世獨謂朕何此
朕所以八年於兹一食三嘆而不能已也通階美職豈
足為恩以塞予哀以彰予過使天下後世考古之飾非
拒諌之主殆不如是魂而有知歆兹朕意詞意悽惋論
者以為深得代言之義
竇從周字文卿丹陽人姿禀渾厚志向冲雅不肯自同
流俗少時以所居僻左無學問之益惟慕交文士善收
法書作字清遒動按古法鄉里推為好事年過知命得
友曰都師中館致其家師中為言當世問學惟侍講朱
公熹得其正時朱方講道建陽翻然棄家往從之朱亦
閔其年髙念其来逺嘉其質厚為之盡心自顔子之克
己曽子之守約書之所謂人心道心皆與之反覆明辨
由是遂得操心之要既歸乃屏舊習一切從事於為已
之學又以其餘力収伊洛諸書日涵泳其間有問者舉
以告之一時士友聞風興起盖自南渡而伊洛之𫝊萃
於南方近世宗工大儒相望於湖南浙東江西而尤盛
於福建惟浙西之士家自為學潤居淮浙之間見聞尤
隘後来者鄉方不迷實自從周始其家聚族而居一夕
盗入其室睥睨乆之知為從周所居謂其徒曰毋驚此
公即轉而之他朱公聞之以為忠信可行蠻貊於此見
之享年六十有二以慶元丙辰卒葬所居吕城之東南
五里
孫時升字子亨丹陽人登政和八年進士第主㤗州如
臯簿教授保定軍省罷為杭州刑曹掾值方臘作亂而
其詿誤甚衆悉平反之訊囚不委胥吏杭人有訟咸願
送孫掾獄訟為清改秩知江寧府上元縣簽書鎮江軍
節度判官廳公事就知金壇縣不赴知建康府句容縣
其為縣也事之細大必親或病其苛時升曰君謂王衍
為何如人吾為親民官當事事與民接若徒拱手清談
寃者衆矣上元有從臣不輸賦嵗仰役户代輸時升捕
擊其人正其罪俾盡輸所負自是彊宗懾服句容當聚
歛之後取民無蓻時升平其槩量闔邑懽呼通判濠州
還遂告老時升為吏明敏精練平居自奉儉薄出入無
僮馭或問之指鄉民曰吾固與若等也性直諒中無嶮
巇有不盡言如茹物不下故舊貴者輙不見建炎俶擾
家數百指獨全晚以田園自娱預治棺衾除冢地年七
十有四無疾而終人以為賢徳之報
王揚英字昭祖丹陽人擢宣和六年進士第主處州遂
昌簿建康四年辟浙東安撫司幹辦公事紹興八年入
為太常博士遷秘書省著作佐郎(案南宋館閣録載揚/英以紹興十年四月)
(除著作郎此書載在八年之/後十年之前與館閣録互異)十年朝廷欲依元豐舊制
以史館併歸秘書省國史案以著作郎修纂日厯揚英
以國史案移文諸處多不報乞仍以國史目日厯所為
名從之上中興聖徳頌中興十箴上嘉之遷著作郎兼
權吏部郎官(案南宋館閣録揚英以紹興十二年三月/為著作郎十三年為吏部員外郎據此書)
(乃以著作佐郎權吏/部可與館閣録互考)為浙東安撫司參謀官秩滿知泰
州加直秘閣知眉州鼎新校舍兩郡士子皆勸於學刻
石紀功就除成都府路轉運判官未上報罷歸葺湖濵
之居牓曰練水草堂逍遥其間以夀自終
張絢丹陽人擢宣和六年進士第紹興五年二月為殿
中侍御史嘗論新除主管馬軍王􁞯討賊無功乞正其
罪
郭珣瑜字遐夀丹陽人擢紹興五年進士第終於揚州州
學教授初建炎戊申冬髙宗駐蹕維揚時維揚未經兵
火井邑全盛四方冠盖闐委珣瑜適以故抵維揚與向
子固邂逅子固時方赴調共榻天寧寺佛殿之側夜半
向忽呼珣瑜覺而語云適夢吾服金紫来領此郡皆荆
榛瓦礫之場非復今日入城亦有官吏父老相迎皆蕭
索可憐公亦衣緑袍於衆客中不可曉也已而金人南
牧六飛渡江城之内外悉遭焚蕩又數年珣瑜始登第
既第後數年之官維揚子固適来為帥珣瑜迓於郊外
悉與夢合相與感歎信事皆前定非人力可為也
鍾將之字仲山丹陽人紹興十八年登進士第調楚州
淮隂尉改盱眙軍教授盱眙當南北之衝每嵗賔餞使
客多中貴人往来郡將率僚屬迎謁以為常將之不往
曰非吾職也聞者多其得體地並邉學徒不至將之訓
飭有方内郡學者爭趨之秩滿再調泰州教授當辛巳
壬午敵人蹂躪之餘學舍傾圮請於部使者一新之再
嵗以京秩薦者八人俄丁外艱服闋咸謂盍苟就近次
足考第以應銓格將之笑曰富貴在天是固可以人力
計耶復授常州教授遲滯者七年常故多士而校官失
職賢否雜糅善士以入學為耻將之取之以文厲之以
行而懲其不率者士以類至風俗為之一變學向占於
巨室累政不敢問將之極力歸之選部計考更秩合解
印去郡將楊萬里謂是宜於師儒力留俟代將之亦恬
於進退不復計淹速代還周益公必大知政欲旌靖退
以厲風俗俾免作邑監左藏庫盖將用矣㑹援例者衆
將之謂不可以已廢法即退就部注知和州厯陽縣厯
陽戍卒數千屯田卒二千軍民錯居易以失和將之皆
有以得其心至郡先上屯田數於朝凡五百頃軍校利
於廣占諉曰頃畝不足諸司檄縣増撥前令懼罪則括
民田之寛剰者以充數軍校猶不慊謂虧五之一諸司
督責無已時將之力疏其實以為淮田之寛剰不特厯
陽在在有之况今寛剰之田皆耕耨成熟即非荒閒若
欲盡奪其贏以供軍令有去而已不忍為也事以是止
通判滁州值嵗大歉與守協謀先事而備民用不飢旁
郡有囚繫者累年將之奉檄一問知其寃破械出之聞
者駭愕已而正囚果獲人服其明自滁歸度地所居之
南藝松竹為終焉計以疾卒(案劉漫塘鍾大夫墓誌銘/謂將之自滁歸太夫人在)
(堂勉之仕不得已造朝遇疾而歸道/卒與此書所稱自滁歸以疾卒互異)將之以長厚稱於
鄉里以亷靖聞於搢紳在毗陵得楊萬里為守相與於
文字間故文益工在滁陽值檢詳石公宗昭為守相與
講究仁義道徳之㫖故理益明弟宜之登淳熈二年進
士第終於恵民藥局
吴致堯字聖任延陵人延陵故地今𨽻丹陽宣和間為
安化令以事忤當路上歎曰論兵於刑作史於腐病茂
陵而草東封棄湘湄而著貞符以窮故通以晦故明論
次所為文名歸愚集聖任長於集古人句作集句調笑
甚工宣和間嘗經御覽
欽定四庫全書
　京口耆舊𫝊卷六
　　　姚闢
　　　張諤
　　　陳亢(子廓度等/)
　　　蔣猷
　　　丁權(族孫可乆/)
　　　張慤
　　　王厚
姚闢字子張金壇人祖宗朝士尚詞章闢獨究心六經義
有未安必求其是早從歐陽公修學問亦以家近往來金
陵從王安石質疑故修作獲麟詩贈之有曰世已無孔子
獲麟意誰知我嘗為之說聞者未免疑而子獨曰然有如
壎應箎又曰子昔已好古此經常手持超然出衆見不為
俗牽卑聖門開大道夷路肆騰嬉則以春秋受知於修者
也修又手書荅之云禮記雜亂之書能如此指摘其謬其
功施後世無窮非止效俗儒著述求一時之名而已此則
以禮記受知於修者也修荅焦千之書令其看闢詩說簽
出長處則闢又嘗以詩請益於修安石荅闢書云觀所為
文於理悖焉者希聞論衆經有所開發又曰足下固已幾
於道姑汲汲乎則古之蹈道者將無以出足下上則所與
安石反覆者殆徧諸經擢皇祐元年進士第授陳州項城
令一時名士多慕與之交其至項城也鄭獬荅詩云膠西
夫子近之官坐對春秋討隠桓自注云子張善春秋先是
朝廷置局編修禮書嘉祐二年秘閤校理張洞奏禮官祠
祭齋宿及預他局請擇州縣幕職官文學精贍者三兩人
専置局編纂於是闢與蘇洵二人奉詔尋又以知制誥張
瓌奏命㕘知政事歐陽修提舉至治平三年九月修奏書
成詔以太常因革禮為名(案九朝編年治平二年九月太/常因革禮成此書稱三年與九)
(朝編年互異又考歐陽修年譜亦作二年而歐陽修蘓明/允墓誌則稱因革禮初奏上未報而君遽卒時治平三年)
(也與此/書合)明年春授屯田員外郎應天府教授韓琦守相
闢往從之㳺琦集中有送闢南歸詩所謂有客軒然襟
義髙直自睢陽來一訪者是也秩滿通判通州卒𦵏本
縣唐安鄉石門干之原内翰蘇軾以詩哭之云京口年
來耆舊衰髙人淪喪路人悲空聞韋叟一經在不見恬
侯萬石時貧病只知為善樂逍遥却恨棄官遲七年一
别真如夢猶記蕭然瘦鶴姿其為諸公推重如此中更
兵亂遺文散失惟詩六百餘首鄉人多𫝊誦之族弟夢
升嘉祐間同五經出身官至殿中丞曰存許將牓進士
出身族姪曰純孟馬涓牓進士出身時為縣者皆稱長
官二人𦵏金壇至今鄉人呼曰姚長官墳夢升之後虞
卿登紹興五年進士第位不達闢之後曰愈甞為御史
中丞以徙居不載
張諤字直甫金壇人祖倜字大方登慶厯二年進士終
屯田郎累贈中大夫號廉能吏父君奭君奭之弟君胄
君奭字鳴道從安定先生胡瑗學瑗奬予之異於流輩
累薦不第父欲以澤及之辭不受以特科調漢陽軍漢
陽尉遷房州竹山令以嫌去官再授池州石埭令在任
引年告老以朝奉郎致仕諤官於朝將漕於京畿江東
皆迎侍以行極甘㫖之奉以崇寜四年卒呉益柔為撰
墓誌君胄字世賢一字元魯登元豐八年進士第為江
寜府上元尉再調潭之湘鄉令治聲流聞用薦者改秩
知河南府伊陽縣蔡肇為作墓誌稱君胄任伊陽時肇
為衞尉寺丞往見之曰君罷湖南官貧不能歸今宜擇
便地以規廪入湖洛相去千里而伊陽又洛之窮邑也
君何就焉君胄曰固也某以詩賦經義七上於禮部僅
乃一得酸寒覊旅憔悴困厄之日久方是時私竊自念
以為變服持版號稱名士足矣今幸得官又以舉者名
在尚書選俸雖薄足以自活地雖逺不徒行也人豈不
自知使或不第尚當槖書挾徒呻吟唲嚅以求斗升寜
能髙飛逺走不在人間邪夫有求適獲求之不巳常物
之情豈有既乎肇愧其言元符二年到任未幾卒諤君
奭之長子擢政和五年進士第入朝為度支郎中累遷
左中大夫出為京畿轉運副使徙江東政和六年九月
除右文殿修撰權知桂州軍州事充廣西西路兵馬都
鈐轄制云朕撫有方夏陟禹之迹仁不異逺悉主悉臣
眷言樂附之心宜盡懐徠之道繼時擇帥尤在得人爾
智識疏通風猷敏劭已試之績所至有稱敢為之才雖
難必往班於書殿鎮此桂林其體予懐以惠南國秩滿
再奉祠靖康元年卒自將漕江東因寓居東陵故君奭
及諤皆𦵏金陵惟君胄𦵏金壇之酉干君胄死無後諤
之孫猶有居酉干者
陳亢字退叔金壇人少讀書以父疾不任家事仍請於
師束書歸養殖貲治産家用饒衍而勇於為義不吝施
予家居邑南地多沮澤古速瀆久淤壅水為災率衆築
堤延袤十許里以便行者而浚瀆以通洮湖水患遂息
熙寜乙夘嵗大饑明年疫傾家之儲粥餓藥病晨夜必
躬所活不可勝計不幸死者具衣槥収𦵏又數千百人
嘗自以少時為養廢書課子弟學尤力一夕大雪往視
則二子寢矣亟呼之起曰吾不强汝以書汝宜出行道
上遇行者則歸以告二子奉命出門十里遇販夫負魚
而趨二子問雪寒何自苦曰負販吾業也一夕不行則
生理躓矣二子感悟歸而自勉晨夜不休亢亦奬勸有
方雖衣服飲食之間皆有品節及廓為監司度陞朝亢
尚無恙累封朝散郎而彦明之子珹亦擢進士第餘孫
數上名禮部亦有巳命官者福禄之盛世所歆艶蘇公
軾嘗有帖云退叔今年四十五而有四子兩人已登第
守官其叔耕且學其季游上庠藝業精甚有男女孫十
四人元孫之孫古人所不知若陳君者當見所不知何
人也鄒公浩以序送其孫瑭試禮部亦云金壇有君子
人焉今以承議郎致仕其少時不出户庭而環千有餘
里若寒饑急難失所頼以無虞數十年間不知幾人仁
義之聲飛馳東南是生二子皆文髙學博趨操堅正甫
冠登第盛年即顯又稱其諸孫之賢謂承議之徳厚積
而發三世矣老子曰天道無親常與善人於承議見之
盖浩作序時亢已封承議矣大觀元年卒年六十八亢
二子曰廓曰度諸孫之著者曰城曰瑭曰璿曰璘元孫
從古兄弟之子曰序孫曰㮤
廓字彦明年十七與鄉貢中熙寜九年進士第主句容
簿再調長社令辟江東運司主管帳司改秩知吉水縣
改楚丘縣古芒碭也盗發坐繫者百人一夕乘守者怠
脱械持兵欲殺令而肆掠人情恟懼彦明不為動徐部
分吏卒格鬬獲其為首者斬以徇餘黨猶時時倡言以
撼居民彦明募致其尤桀黠者并嚢橐之家破除之一
境大治提刑羅適以治水自任至縣欲有所為彦明知
無益即抗言曰此白圭之術也適慚而去除都水監主
簿遷北外丞以職事入奏哲宗察其才諭以行召用矣
大名帥决河入澶州故道以紓魏患澶人大恐公為之
増堤浚防水入無患兩州以安出知處州(案宋職官志/都水監置局)
(於澶州號曰外監元豐正名置南北外都水丞各一人/紹興九年始置南丞於應天府北丞於東京應明此時)
(為北外丞正在澶州監局然雖置局於外仍𨽻在京都/水監故其知處州此書特標云出知處州可與宋志互)
(證/)嵗饑賑救有方移廣東路轉運判官時同列多以獻
羨財進用彦明曰財民力也有羨當還以及民可剥民
以為已利乎奏罷徐惕所興錢監民以為便汰假版吏
(案假版吏三字名義不見於宋職官志惟燕翼貽謀録/有改假版官一條云太廟齋郎復改為假將仕郎此書)
(假版吏與彼所云假版官名義畧同後漢書百官志有/假吏鄭康成士冠禮注云若今之假吏盖皆吏之冗可)
(汰者此書稱假版/吏名義亦本此)以保任法選用士類外選為清就移
本路提㸃刑獄禁雷公滛祀以正風俗罷庾嶺置闗以
示無外召還篋中無南物丁内艱服除授廣西路提㸃
刑獄未行改利州路予告東歸大觀四年卒年五十五
有詩文雜説合三十巻子珹字伯成入太學升内舍中
元符三年進士第主海鹽簿知錢塘丞丁艱知真州楊
子縣未上政和四年卒年三十八瑭字仲修鄒公浩序
送之所謂其形不滿五尺其志充宇宙與之語滔滔乎
如秋水方至而東决者未第而卒珹之孫從古
度字彦法年十九中元豐二年進士第(案宋王鞏甲申/雜記潤州金壇)
(縣陳亢熙寜八年餓莩無數作萬人坑毎一屍設飯一/甌序領紙四貼藏屍不可紀是嵗生廓又生度皆為監)
(司孫登仕者無算可與此書亢本傳熙寜乙卯嵗大饑/一條相證惟謂熙寜八年即生廓與度考此書廓中熙)
(寜九年進士則與生嵗相距二年度中元豐二年進士/則距生嵗止五年即可證甲申雜記之誤又案元至順)
(鎮江志度登元豐二年進士與通/考所載科期合此書原作三年誤)為江寜尉從學於王
安石安石嘉其有志不倦以告之秩滿調杭州録事叅
軍時蒲宗孟熊本相繼為守號剛嚴帥事有過差下莫
敢辨度數與爭是否二公更竒其能薦進之嵗滿改知
江寜府句容縣開封府太康縣湖州烏程縣烏程嵗課
有羡法當受賞嵗終上課輙除去使僅及額而止曰無
寜計一身之私而為方來之害選為鴻臚寺丞遷諸王
府記室卒度性清謹自奉至約日茹素未嘗妄費一錢
惟䘏孤振乏則雖費不計子璿擢紹興八年進士第未
改秩而卒姪璘字季文登紹興十二年進士第厯婺州
義烏丞知海鹽縣通判池州卒居官有賢譽能詩世其
家與蘇後湖庠游尤厚
從古字希顔紹興二十一年中進士第由富陽尉用賞
改秩為邵州教授監行在榷貨務都茶場丞相虞允文
問嵗終出納幾何從古曰國家利源醝茗居半自合同
闗子行遂虧常額允文授簡都堂俾述所以於是闗子
罷而嵗額驟増因命措置浙西鹽事擢司農寺簿罷歸
起知蘄州赴闕奏事上猶記務場之功奬之曰卿書生
乃能通世務到郡朞月擢提㸃湖南路刑獄至衡有囚
被誣更三赦不宥從古奏釋之就除本路轉運判官専
任荒政論功加直秘閣京西謀帥上閲諸道監司職名
指從古曰是有才無以易之擢知襄陽府即奏言朝廷
以襄為上游重地増陴益戍緩急許調鄂師善矣但節
制不一莫知適從紹興隆興間嘗命荆鄂兩軍分地而
守權均力敵各行其説迄無成功今若合為一軍命正
副帥以其正屯武昌而副屯襄陽時許往來更戍庻號
令歸一無敢首䑕疏入即以呉挺為荆鄂都統制而以
王世雄副之明年以言者罷奉祠自是擢知衢饒信三
州(案元至順鎮江志從古厯知衡饒信三州與此/書衢饒信三州異衡衢或以字體相近而誤)皆不
果行淳熙九年卒從古喜作詩好古物法書名畫尤愛
陳去非詩和之終編又裒古今詠梅自宋鮑照以下古
律千餘篇盡和其韻乾道中車駕閲武近郊進詩五十
韻淳熙中駕幸秘閣進詩百韻上皆嘉奬之周公必大
為作墓誌
序字彦育亢之兄子不事科舉而工於詩一時鄉曲蘇
君庠譚少卿知柔以能詩聞序皆與之游娶㓂氏實萊
公凖之裔紹興初思澶淵之功録凖後無在者補序封
州文學部注楚州寳應尉以邊事方殷罷文吏之為邊
尉者改監行在𣙜貨務都茶場門任滿監行在惠民局
繼任編估局紹興二十五年春兼權詳定一司勅令所
刪定官滿嵗為真改秩簽書保寕軍節度判官所公事
卒自號碧巖居士有詩集
㮤字伯茂亢之從孫登紹興十二年進士第主寕國府
涇縣簿闕至之官不忍違其親中道復歸欲遂丐祠親
强之不得已乃行秩滿授平江府司理介然自守不求
人知㑹鄉先生張綱入参大政綱愛其篤行薦之朝除
勅令所刪定官改秩監登聞檢院兼幹辦審計司厯司
農寺簿太學博士大宗正丞權尚左郎官以論事忤時
相奉外祠差淮南安撫司参議官除知泉州卒㮤性醇
厚事親篤孝行喪有禮嵗時薦享皆躬自滌濯既老益
䖍奉兄姊甚謹賙宗族鄉黨有恩其徳行内外不異少
長若一盖古君子云
蔣猷甫冠擢元豐八年進士第主武進簿巴陵令改宣
徳郎知江寕縣舉最遷秩為信州教授尋除監察御史
為尚書膳部郎官遷吏部除宗正少卿兼學制叅詳官
改太常少卿詔原廟立僖祖殿工既畢言者以為當廢
朝廷下其議猷言有其舉之莫敢廢也今既奉安奏告
矣柰何毁之執政怒送吏部差通判南安軍踰年直前
議復職召試中書舍人出知廬州俄復召還詞掖(案汪/藻撰)
(猷墓誌云坐鄧洵仁奪職出知廬州俄除集/賢殿修撰復拜中書舍人與此書詳畧互異)既對上曰
卿國之老成朕未嘗忘也拜御史中丞兼侍讀(案此上/數事宋)
(史本傳/均闕書)奏論士風浮薄今羣臣無他能惟以善候伺人
主承望大臣為才或耿介特立守正不回則衆指為愚
而非笑之此風大不可長且大臣當輔佐天子今奏事
殿中惟務雷同畧無可否其欲稍自異者不過退有後
言為中傷計此不可不察上嘉納在京百司自元豐皆
𨽻六察崇寕中内侍省獨乞不𨽻猷論其非上曰既名
有司不𨽻六察何也即以其言正之尋察内侍省數事
以聞上寢其奏猷極論不可於是内侍劉友端等皆䧏
官(案九朝編年哲宗元符三年二月斥内侍郝隨劉友/端先是上諭曽布曰禁中修造華侈太過云云未幾)
(逐隨與友端據此則友端之降官由於哲宗特見似不/因蔣猷之疏與此書互異又攷汪藻所撰墓誌乃此書)
(之所本故均/與宋史異)因命大書其疏掲之内侍省其徒皆側目
(案宋史本傳稱猷論内侍省不𨽻臺察紊元豐官制楊/戬不當除節度使趙良嗣不宜出入禁中上皆嘉納至)
(掲其章内侍省據此書則所掲之章特涉内侍劉友端/等其劾楊戬趙良嗣乃在此事之後與宋史互異與汪)
(藻所撰/墓誌合)楊戬建節猷言祖宗時未嘗有此昨童貫首隳
舊制當時士論不平上曰有非常之功則有非常之賞
貫戰多不可以人廢猷曰楊戬何功上不荅(案汪藻所/撰墓誌云)
(公徐曰楊戬何功帝曰自朕即位以來制作禮樂皆出/其手亦非小勞公曰事塞其源則人無觖望若夫攀縁)
(展轉人人有意外之得則所謂非常者反為常/矣帝稱善者久之與此書所稱上不荅互異)趙良嗣
獻平燕書除祕書丞猷言良嗣降敵狂妄不宜出入禁
中孟昌齡父子専防河之任事久不成公私騷然猷劾
其勞費無益范之才奉使淮南還言滁水有鼎可出發
民畎水鑿山役不巳猷劾其狂妄雖上意先定不能盡
從而猷言論風㫖凛不可犯僥倖者亦因之退縮最後
極言東南應奉之敝乞一切罷去因論提舉兩浙常平
徐鑄以糴本錢畀漕司為製造費廣東轉運使徐惕以
虗名羡財進奉後苑造作乞重寘典憲(案劾范之才及/徐惕二事宋史)
(本傳/闕書)上怒遂罷言職丐去不可遷兵部尚書政和七年
知貢舉改工部吏部尚書以徽猷閣直學士出知婺州
丐閒奉祠宣和四年起知明州以不樂應奉事復奉祠
而歸(案猷於丐祠之後知明/州復奉祠宋史闕書)七年以刑部尚書召至則
兼資善堂翊善值敵騎犯闕城守盡力既解嚴遷兵部
尚書(案汪藻所撰墓誌云天子命公特表候上皇時童/貫總兵扈從有自疑心淵聖皇帝貶貫環衞竄池)
(州因命公持詔往曰使貫退聴而毋傷上皇之心卿何/以處之公頓首曰願陛下付臣勿以為慮淵聖皇帝喜)
(賜縑帛茗藥遣行公及上皇在淮隂言國事泣下上皇/亦泣因請間言童貫得罪天下今朝廷正典刑惟陛下)
(俯裁上皇頷之遂宣詔童貫即日趨貶所公侍上皇還/京師遷兵部尚書據此則猷之遷兵部尚書其功甚巨)
(墓誌序此事較宋史為尤詳/是書乃不載謹附録於此)尋復奉祠建炎三年避敵
於明州卒(案汪藻所撰墓誌云建炎三年避敵明州明/年十一月卒於昌國縣蓬萊鄉紹興三年𦵏)
(於明州鄞縣翔鳳/鄉隠學山之東岡)因𦵏焉年六十六汪藻撰墓誌
丁權字某金壇人唐末兵亂世為金壇守將六世祖袗
字徳祥弱冠值偽呉祖楊行宻討黄巢以勇應募戰多
為都押衙與田頵安仁義李神福皆為行宻愛將常隨
行宻攻孫儒相遇於廣陵儒兵衆而不整袗謂行宻曰
當為公破之出馬陷陣諸軍繼之儒敗被擒以功遷都
知兵馬使行宻起羣盗性猜忍諸將功髙多見忌田頵
安仁義相繼就戮袗不自安以病得歸求田問舍嘯傲
林泉平生不殖貨不嗜酒不斥人非不掩人善故生於
亂世而得明哲保身之義始仕偽呉厯五代至我宋乾
徳元年卒年九十一權擢元祐三年進士第初任復州
司理參軍有大獄累政不决能明其寃當路者喜而薦
之再調宣州濰州都曹改秩為兖州教授入為太學博
士時二蔡用事將以校官私其親權不可蔡怒權聞之
亟上章丐外除淮東提舉學事秩滿再除河北提舉學
事知汀州卒在河北時俾其家築室所居之南以教子
姪牓曰訓義用韓愈符城南讀書韻作詩歸勉之族之
子姪爭勸於學多由科舉進孫明字子公閉户讀書二
十年家事坐廢手編事類曰千門萬户凡百巻諸史通
攷二十卷著直説五十篇兩舉於鄉以特恩補官老不
可仕奉祠家居年八十嘉定中卒鄉里私諡曰博雅先
生
可久字嘉㑹權之族孫擢乾道壬辰進士第為太平州
蕪湖簿秩滿連丁内艱服除知揚州江都縣事以疾卒
可久孝於親友於兄弟雖子姪亦未嘗名呼闔門之内
如春風和氣其涖官嚴而於民常求以寛之其臨財廉
死之日家無所留遺湯邦彦表其墓曰有宋亷吏云
張慤字誠伯樂壽人家金壇元祐六年進士厯孟州録事
參軍録事總財計異時河陽用度不足仰給漕司慤謂此
不可常乃考覈財賦源流而剔除其蠧弊踰年郡計有
裕漕司更頼其餘因行其法於他郡再調冀州録事参
軍改秩就差河北都轉運司幹辦公事召對乞紓河北
民力節中都財用且乞久專運使之任皆當時急務上
納其言且戒之曰卿在小官中毎與監司爭議事公直
聞於朝廷此節不可易㑹有以河北漕計為言者陞秩
再差河北都轉運使主管文字時州縣類以匱告慤悉
取諸郡財糓出入之數為之籍號曰河朔嵗計足用集
其法以舊額總列於上析近嵗實出納之數為一列於
次又析嵗中不時移用之數為一列於下凡三十四郡
賦入之登耗利源之興廢用度之増損一開編而盡得
之因得以通融有無遷北外都水丞先是河决冀州棗
陽上埽害恩冀永静滄民田慤修寕化舊堤以禦奔衝
又起清河兩埽疏雞𤓰河以導水勢使漸復故道明年
果還北流復九縣民田以頃計凡三萬九千三百有竒
嵗省調夫二十五萬又行視諸邑凡髙仰之地皆為直
堤又得民田六千六百六十餘頃信都埽距冀城不逺
一夕幾潰居民奔走慤躬走堤上督役晨夕不休隄卒
無虞郡人徳之秩滿代去已踰月冀人叩閽請留不巳
有㫖再任尋除南外丞又除都水監丞時孟昌齡父子
並領河防宣和元年七月河溢濁流及汴慤附急置以
聞昌齡劾慤張皇有㫖鐫官勒停且議逺斥㑹朝廷委
官覆按如慤言即日復舊職昌齡坐禠官一等除軍器
少監仍編類河防書尋遷軍器監東西坊卒名𨽻監中
率充役公卿貴戚近習之家慤一日追回千餘人從左
丞王安中宣撫河北河東燕山府路道除龍圖閣河北
燕山府路計度轉運副使陞右文殿修撰專措置水運
慤言河北根本之地轉輸燕山公私匱竭所當深慮朝
廷置不問郭藥師以幽薊叛慤亟請選將繕兵屯白馬
守盟津為王室之衞論者甚其言明年敵果犯闕河朔
諸郡城守日久軍需悉仰於慤斂不及民既而退師除
尚書户部侍郎欽宗議親征為行營隨軍轉運使金人
北歸厯陳備禦之䇿朝廷不能用太夫人年益髙乞奉
祠歸宣諭使种師道及諸司交章謂慤之歸是棄河朔
遂除龍圖閣直學士河北都轉運使中原士人罹金人
驅掠之禍挺身而歸者阨於㓂攘慤與之文移所至示
賊皆得善達李公綱以宣撫使解河東之圍師次濩澤
饟餽不繼議者欲令逺郡之民計户輸金募開徳懐衛
之民以為運卒慤曰民力疲矣可重擾耶京畿諸路有
免夫錢名為嵗輸水衡實盡入贓吏之室若朝廷以咫
尺之符許令移用公私濟矣詔從之劉韐軍潰井陘自
是河北河東敵騎連結所至叛卒剽掠諸帥招之不從
曰若張公招我則往慤遣常所親信諭之悉與俱來敵
兵逼京城盡召天下兵分置四道總管大名北道也以
大名尹趙野領之野檄諸郡兵集於大名姦人乗之白
晝剽刦殺少尹機幕而下數人野稱疾不出郡人環府
門譟曰得張侍郎尹京則可既而副總管顔岐轉運副
使張益謙等堅請攝府事慤不得已馳馬萬刃之中委
曲曉諭取其為倡者梟首於市下令曰軍士即歸營壘
保甲即歸聚落不則賊也皆斬即日内外帖然敵人自
魏縣渡河鉦鼓之聲動地居民惶懼慤率士卒晝夜嚴
守備敵攻西北急公命守陴者曰射强弩齊發連殪三
領敵知不可破引兵而南髙宗以大元帥開府於相慤
以相金人往來之衝即遣將士䕶迎行府至大名趙野
一日稱疾愈欲自以都總管將兵入衞慤聞之喜甚授
之器械兵甲厚犒三軍以勉其行(案宗澤自大名入援/在靖康元年十二月)
(此書載野將兵入衞尚在前而宗忠簡公集有約總管/趙野入援書時在靖康二年二月以十二月前入衞而)
(次年二月猶不前進合此二書與宋史/野本傳相證其逗遛月日可以考見)先是除慤延康
殿學士大名尹兼北京留守郵置不通野行旬日命始
下欽宗蠟書趣兵解圍而野將兵去已逺乃約知磁州
宗澤舉兵入援得義兵三千人卒萬人部勒啟行魏之
父老遮道泣涕請留曰百姓恃公以生忍棄之耶慤不
　則請於大元帥府府檄慤復留(案宗忠簡遺事云戊/子公提兵二萬發大)
(名此書稱慤與澤約啟行即其時也時康王為兵馬大/元帥以十二月丁丑自相州至大名庚寅始發大名如)
(東平此書稱東平百姓就大元帥府請留慤當在庚寅/之前矣考遺事載十一月乙丑大元帥府下諸路勤王)
(檄云右劄送中山府陳延康享伯知河間府黄潛善知/冀州權邦彦知徳信州梁揚祖知洺州王麟知深州姚)
(鵬知磁州宗澤知徳州滑彦齡知棣州趙闕知博州孫/振知慶源府裴汝明知保州葛逄知覇州辛彦宗知安)
(肅軍王徹等准惟中山慶源受圍不得通餘悉受檄據/此則河北諸路無不被檄獨不及慤盖此時諸路勤王)
(師俱節次至大名㑹合慤尹大名獨備衝遽故不檄之/入援耳大名百姓請留慤本與十一月乙丑檄意相合)
(故得遂所請也慤未嘗奉檄而乃約澤入援以遺事與/此書相證慤之忠勤彌為顯著是皆宋史本傳所未詳)
(謹附考/於此)時諸路勤王之師大集於魏資用不給慤請於
大元帥以京東河北鈔塩鐫平日之直十之二令商賈
輸金於魏給鹽於青滄諸池從之方京城路梗商賈願
入金於𣙜務者咸留滯不通鹽久不至價増數倍至是
官又損直商賈輸金恐後軍用以饒慤從容應變公私
兼濟大率類此已而聞京城失守慟哭不食分遣義兵
邀敵歸路雖嘗少有克㨗顧事勢巳去無所用力大元
帥留濟鄆間累表勸進髙宗即位南京以户部尚書召
既入對首言帝王之道在知人陛下初載尤當明辨忠
邪忠邪判則治亂分矣及請省吏員罷内外官之非舊
制者上皆納之慤在大名糾集居人使五兩相比謂之
廵社協力以衞鄉井盗不能侵因編類成書以進謂唐
府兵之遺制無事則執耒以耕有警則荷戈以戰得用
兵之實而無養兵之費後弗果行議者惜之尋除同知
樞宻院事仍專一措置户部財用(案李綱建炎進退志/稱一日上批出遷汪)
(伯彦知樞宻院事而除張慤同知余因對奏云云上乃/止後二十餘日竟除慤兼總領户部財用然則同知樞)
(密命凡再下與/此書詳畧互異)上面諭曰周以冢宰制國用唐領鹽鐵
宰相職也慤頓首謝御營司建以為副使時襲承平之
舊凡張虗名以蠧經用者一切汰去扈蹕至維揚拜尚
書左丞乞開講筵以輔聖徳先是徂徠石介著唐鑑其
要謂姦臣不可使專政女后不可使預事宦官不可使
用權慤得其印本繳進之未踰月拜中書侍郎力裁倖
恩以立政本戚里有援舊比以求者慤引仁宗朝杜衍
故事乞諭以張慤不肯權倖屏跡時西北之兵盡屯行
在所輓運芻粟修繕營廐力勞而費倍慤請加蒐揀分
屯諸鎮有方士自言能作黄金以濟國用在廷或主之
慤曰碩帝推赤心置人腹中用成中興之業顧可以幻
金賞士乎上是其言慤自居政府綜理庻務接納中外
雞鳴而興夜分不寐他相視成而已有勸以息思慮養
精神者慤曰國勢如此遑恤吾身一日都堂棟折卜者
曰為國棟梁者當之是夜有大星隕於正寢明日薨實
建炎二年五月二十日享年六十有四海内士識不識
皆為流涕上震悼賜塋地金壇縣上元鄉望張之原慤
在州縣時與温人許公景衡厚既登政府極力薦引慤
在中書景衡為右轄叶心謀國他相忌之乗慤在病擠
許於外去國未百里亦得疾慤忽見許於家迎候坐語
如平時許亦見慤於舟翌日皆以訃聞聞者異之明年
三月南渡上語鎮江守臣錢伯言曰張慤在朕無此行
移蹕建業次鎮江親書祭文遣使祭其墓謂慤謀畫盡
忠遇事敢諌亮直之節朝野所稱朕適此南廵行經墓
所歎音徽之如在顧宿草之已蕃昔唐太宗征遼東而
恤魏鄭公之家明皇幸劍南而祭張九齡之墓朕之此
意不愧前人又明年詔曰張慤進由直道不幸早終昨
過鎮江已祭其墓今聞其家復被刦掠朕甚閔之可賜
銀五百兩度牒十道以恤其妻子稱朕不忘舊臣之意
又詔曰張慤忠實剛毅盡心王室淪沒之後念之不忘
夫相子負薪優臣致誚袁安之善慶鍾累葉令三省與
其子差遣又嘗謂宰執曰張慤古之遺直也其他嘆美
悼念之辭不一備載國史紹興元年翰林學士知制誥
王藻援張方平在翰林日為宋祁請諡故事為慤請賜
諡忠穆子瑜及孫皆以疾仕不達
王厚字處道詔次子以父功除大理評事(案宋史厚本/傳稱官累通)
(直郎盖散官也與此書除大理/評事異東都事略與此書同)紹聖初上方略請經理
西事遂改武階(案東都事略本𫝊稱厚由大理評事易/武階為禮賓副使佐熙河府帥與此所)
(云改武階正合但宋史及東都事略均于厚既佐熙河/府帥之後始載厚與河州守將王贍獻議復吐蕃故地)
(前乎此不見厚有經理西事之請據此書則厚/先請經理西事乃始改武階與二書前後互異)不數年
收復鄯湟元符有棄地之意坐事貶(案宋史本𫝊厚既/平轄正隆贊二酋)
(朝廷進厚東上閣門副使知湟州後以二州不可守乃/以畀隆贊而貶厚右内府率再貶賀州别駕東都事略)
(稱坐貶監随州酒稅再貶賀州别駕郴/州安置與此書所載貶官互有同異)崇寧中起知河
州遷熙帥再復棄地又入廓州拜武勝軍節度燕京留
後能以㤙信結戎心不事殺戮終致趙懐徳來降崇寧
五年召還京師(案宋史及東都事略本𫝊厚既節度武坐/勝軍明年羅薩爾復入㓂新疆大震厚)
(逗遛降郢州防禦使已而諭降趙懐徳復武勝軍/留後召還提舉太乙宫此書不載祠官盖從其略)卒贈
寧逺軍節度使禮官議諡恪敏詔以奮忠許國似其先
人賜諡莊敏有奏議三十巻
欽定四庫全書
　京口耆舊傳巻七
　　　王彦融(子萬全萬樞孫遂/)
　　　李健
　　　王澂
　　　莊必彊
　　　張忞
　　　張綱(子堅孫釡/)
王彦融字炎弼江州人韶之孫居金壇父宷以林靈素
譛死靖康改元彦融時年十九徒步走京師上書訟寃
召對命官紹興初授廬州錄事參軍㑹夀春守將外叛
檄權府事以勞進秩已而宣司洊委偏將輒攝守皆畏
敵遁去彦融募鄉兵據芍陂以距敵城賴以全辟湖南
安撫司幹辦公事時湖湘盜賊蜂起檄彦融出討未幾
悉平帥憲上功授儒林郎帥憲復論奏以為賞不當功
繼被旨改合入官事定而武岡軍所駐東南第九將兵
唐明等以衣糧不足據城稱亂(案燕翼貽謀錄云元豐/四年二月乙夘詔東南)
(團練諸軍為十三將淮東第一淮西第二浙西第三浙/東第四江東第五江西第六湖北第七湖南第八全邵)
(永第九凖備廣州應援福建第十廣東第十一桂州第/十二邕州第十三此書所稱第九將葢全卲永團練軍)
(也燕翼貽謀錄又稱團練軍廩給特厚與禁衛比絶異/他軍以此條證之即知怙恩之足以生亂與宋兵志亦)
(可互/攷)帥復檄彦融權軍事先是盜賊紛紜武岡守􁁎嚴
甚至是賊反資以為用彦融度不可勝則散賞牓使自
相携貳唐明等果自疑率首領約降既降而知我師之
弱議復中變彦融乃單騎造城下諭以逆順禍福賊悔
悟啟闗請降彦融即入城視事一軍以安復被進秩之
賞知平江府長洲縣中間權崇德德清又嘗從奉使兵
部黄敏行之辟皆有可紀授無為軍通判秩滿知栁州
未上擢知楚州撫摩彫瘵招納新附井井有條敵騎南
牧通判徐宗偃先事奔避至揚州妄𫝊制使之命令焚
燒城内外屋宇彦融誓死不可事聞宗偃罷黜加彦融
直敷文閣敵退除淮南轉運判官兼隨軍運判時戎馬
初定帑庾一空大軍數萬仰給夙夜盡瘁僅免乏興以
是屬疾丐閒主管台州崇道觀起知雅州未上卒(案劉/漫塘)
(集稱朝請大夫直敷文閣淮南轉運判官彦融蚤著孝/行後守山陽以捍冦功擢本道使者始徙居潤之金壇)
(可與此書相證惟是書載彦融于丐祠之後更起知雅/州乃卒漫塘集第書淮南轉運判官葢以彦融未之雅)
(州任/耳)彦融亷而喜施貧而好事所居之巷廣不盈車屋
宇隘漏僅蔽風雨門無一金之入而食客常滿雖無以
稱其求而為之宛轉借助不遺餘力嵗遇大比闢草堂
於所居之後集里之秀民與其子同舍肄業躬自勸奨
是嵗上名春官者五人彦融二子預焉時以為盛子萬
全萬樞
萬全字必勝一字通一父任出官授揚州髙郵尉淮東
總領所幹辦公事總轄常州鎮江府戸部酒庫皆以故
不上監戸部餘杭酒庫朞年之間補負課七萬餘緡羨
利猶以萬計以憂去服除辟真州楊子簿調臨安府錄
事參軍京尹王佐深知之孝陵嘗有所嘉奨佐曰非臣
所及錄事王某為臣言之改秩知紹興府會稽縣代還
為湖廣總領所分差襄陽幹辦公事通判舒州擢知辰
州近辰之蠻有楊氏者負强為患萬全因其大酋之亡
析其族為三其患遂絶居民有陳氏者挾廢契廣占民
地為一郡患萬全逮之獄破其姦三嵗大比士子附試
常德疲於往來萬全為創貢闈請於朝得自賔貢郡人
德之代還猶未七十上章告老萬全與人恭遇事居官
有康稱嘉定癸酉卒年八十有一葬丹徒白兎山萬全
子遇見科舉類
萬樞字贊元父任為平江府崑山尉秀州崇德丞改秩
知滁州來安縣(案漫塘集故知吉州王公墓誌曰來安/政既成郡以全椒令闕政龎檄公暫往)
(來安人遮道不可郡俾兼治之/與此書僅紀來安詳畧互異)淮南路轉運司幹辦公
事當孝廟升遐光宗御極弔賀之使相屬計臺職護視
適以故去萬樞以寮佐攝承比六七往反以辦治聞通
判建康府知興國軍(案漫塘集故知吉州王公墓誌謂/公進貳建康㑹其子逢及遂俱以)
(妙年貢籍言者以為私劾罷起知興國軍此書/于知興國軍之前不書論罷與墓誌詳畧互異)方承平
時防河之卒賦衣淮西之蘄黄蘄黄轉市於興國因以
為賦絹以端計四千一百錢以緡計萬三千皆有竒更
太守數十不能去萬樞當臨遣之時亟以是請御史亦
繼上章(案漫塘集故知吉州王公墓誌載此事謂公臨/遣次亟言之敷奏剴切上意感悟退又白御史)
(御史繼以請據此書但云御史亦繼上章似/御史之請不由萬樞之白者與墓誌互異)詔蠲其半
餘令郡以他賦代輸且命漕臣補助悉不取之民郡人
德之秩滿擢知吉州道儀真卒於舟中實開禧乙丑萬
樞常言安而行之者仁者之事我無能焉庶乎利而行
之勉强而行之者於宗族親戚咸有恩義族弟孤男賴
以立家葬金壇白水塘
遂字去非先字潁叔西山真公謂曰子志於道而慕戰
國䇿士非字也為改去非且序其說其先來於江之德
安熙寧樞宻韶公之髙祖也樞宻生著作郎寀著作生
淮南運判彦融運判生吉州太守萬樞吉州生公公生
十有一能應舉十四伯兄逢試江東對䇿抵韓侂冑與
王德謙考官舒璘劉三傑石宗萬並寘選中諫議李沐
聞而大怒謂公父私屬監試劉大臨皆劾罷逮赴後省
覆試公與兄方勇往不候試徑駁放旋以吉州任子恩
銓中主富陽簿後三年逢中第又三年公亦第仍赴富
陽任而吉州卒伯兄亡公奉母治喪盡禮致師訓諸弟
為女兄擇對孝友之行著聞服除而侂冑誅死參政衛
公徑以前事白堂差教授楚州當開禧兵火後繕治黌
舍招集生徒士風頓還淮東敵退民歸嵗適苦旱條救
荒事冝上之臺郡既而權倅制使丘公崇楊公輔皆以
措置給糴委公黄公度開江淮閫羅致幕中建䇿畫平
湖海餘寇淮西有雄淮軍虚費諸郡朝議留屯以省餽
運公白制閫凡田多者以正月下旬縱遣使得春耕田
少者四五月麥登乃遣歸使有以續食其不預歸者改
刺黄公以其説復於朝行之所在帖息嵗省緡錢四百
萬米斛三十餘萬幹辦淮西總所漕使真公德秀倉使
李公道傳共議捄荒事悉咨公民多全活改秩知當塗
縣丁母蔡夫人憂除喪服期年不忍求仕親朋勉之注
授知溧水易山隂縣多貴近公一切繩以禮義莫敢干
撓盜起江西閩中公陳弭盜六䇿四要赴樞宻院稟議
幹辦審計司差知邵武軍兼招捕司參議(案此書載遂/知邵武軍之)
(前更厯楚州教授知當塗溧水山隂三縣宋史本𫝊俱/闕書又案宋史遂本𫝊載遂安輯閩寇在紹定二年攷)
(宋季三朝政要載紹定二年閩寇晏頭陀夢彪嘯聚汀/郡特除陳鞾為提刑招捕使此書稱遂兼招捕司參議)
(葢佐陳鞾捕賊也與/三朝政要可以互證)公至郡賊巳破城公為榜曰已歸
業者前事勿問除賊首外不殺一人捕殺賊首補官給
賞賊首出降免罪補官獲賊諜釋其桎梏各付榜文使
歸諭賊復散榜以招四縣流民凡自言不係從賊者各
給憑由俾之歸耕乃為郡城守備塞旁蹊小徑使民旅
俱由大塗過渡入門置厯攷察發鈔賑濟就為保甲以
防姦諜引樵溪水環城南以入白渚由城東城北入於
溪因壕土為壘於是東南北三面水行山中城在水内
西山屯兵為隘亦引水環之山髙盡見數十里外廂禁
舊軍與新招軍料簡教戰於是盜知不可復犯矣提禁
軍及淮兵親行討賊諸縣令爭效命擒賊渠劉安國等
斬之(案宋史本傳載紹定二年福建宼擾甫定朝廷選/廉能吏勞來安集以遂知邵武軍葢第於寇定之)
(後命遂為善後之計而巳據此書云公至郡賊巳破城/則是逆熖方熾不得云宼擾甫定矣此書云提禁軍及)
(淮兵親行討賊諸縣争効命擒賊渠劉安國斬之據此/則捕寇甚急又非止勞來安集而已與宋史本傳互異)
(又案宋季三朝政要載陳鞾至州籍峽常民兵申乞調/淮西精兵五千人救援淮西制置曽式中遣將陳萬以)
(三千五百人來即此書所云淮兵也此書所云擒賊/渠劉安國葢即晏頭陀之黨與三朝政要亦可互證)史
衛王薨鄭丞相清之佐天子更化首以奉常簿召公公
知道將行矣函單車入都六日除監察御史(案宋史本/傳載遂知)
(邵武軍有安撫功未幾言者以遂妄自標致邀譽沽名/罷改知安豐軍遷國子監主簿乃遷太常寺主簿拜監)
(察御史此書於召為奉常簿之前不書罷知/安豐軍及遷國子主簿與宋史詳畧互異)與洪公咨
夔並命首疏論決於進君子退小人則撥亂底於治決
於進小人退君子則由治趨於亂君子小人之勢相持
未決而治亂混并未分雖百君子而一小人終於以小
人而害君子則天下之似治者適階以為亂於是首疏
劾余天錫再疏劾趙善湘鄭損陳眩三疏又劾善湘諸
子并其黨與餘逮事藩邸趙鄭陳故相之肺腑腹心久
任方面以功自詭者公連疏及之於是人心震悚朝綱
精明羣枉之黨傾衆正之路闢矣公又上疏論士大夫
心術之弊厯數十年膏肓之疾若寵賂若貪墨若姦回
若嗜進請以所言風告列位若有不悛者臣當執官刑
典憲而枚劾之自是所論劾甚衆姦黨為之一空史嵩
之制置京湖公劾其原起於故相自固之謀太宻以兵
權付其子弟畏用兵之念太甚惟知以貨賄遺外裔除
右正言上面諭聞卿山隂之政甚嘉邵武之功甚不易
自卿入臺臺綱振起皆卿之力朕讀髙宗聖政見趙鼎
在臺中率僚屬振風采一時甚賴其力朕之賴卿亦然
除殿中侍御史劾李知孝梁成大莫澤乞行追竄并論
趙至道留元英罷任因口奏曰前者䝉陛下以趙鼎事
髙宗者勉臣臣觀趙鼎為臺諫論事四十餘疏見之施
行者三十六雖鼎多所建明寔由髙宗能受盡言見之
行事抑臣聞趙鼎所長在辨别君子小人之際願陛下
恪奉紹興五年以前為法以八年後為戒既而復論嵩
之欺君誤國之罪因言王檝之來只當令在建康毋使
外裔小臣容易入都窺見國家虚實又乞令喬行簡奉
内祠未幾上以御劄付臺諫以史衛王有定䇿功自今
勿復攟摭以全大體又邊耗急欲復起史嵩之亦以意
諭公公繳奏乞收回御札並止嵩之且以去就決之(案/宋)
(季三朝政要載淳祐四年詔命史嵩之起復其同時上/疏論嵩之特著名者凡有黄濤劉應起徐元杰黄愷伯)
(金九萬孫翼鳯何子舉翁日善趙與寰盧鉞劉鎮十一/人又載寳祐四年上欲復用嵩之詔除觀文殿大學士)
(遂致仕與前執政恩數蔡抗奏乞收回恩命三學上書/攻之遂依前致仕卒此書稱上欲復起史嵩之與寳祐)
(四年事正合此書載遂乞收回御札與蔡抗乞收回恩/命亦相類而三朝政要載諸上疏人名氏最詳乃獨不)
(及遂繳奏事據此書可/以正三朝政要之闕)入對又乞守更化初意時楊恢
孟珙亦隂主和議私與敵交且請守江公併劾之謂當
以戰為守時巳宻召襄帥乃遷公户部侍郎公既出臺
而更化之初意遂轉移矣公在臺院踰兩年屢擊鉅姦
凡所論奏皆國大務有十疏不置者有自初至終言之
者彈劾幾七八十人雖婣舊不之私所以羣隂退伏海
内豹隠之賢次第而起有鳯鳴朝陽之風而朝廷光明
俊偉庶幾夫元祐之盛至今追想而不可復得者大抵
自公發其端也差知遂寧府改制置四川陛辭猶論和
之不可恃戰之必可守且謂臣逺去闕庭猶不敢忘忠
愛者君子小人之辨是也諸葛亮出漢中上表言親君
子逺小人此乃討賊興復之第一義惟陛下念之遂行
而蜀士之黨鄭損者居中沮止之改知平江府下車首
以崇學校寛民力抑豪强為務會兩倅及縣令賦詩勉
厲之時詣學親為諸生講說吳中理學始興知寧國治
績尤著知建寧(案宋史本傳及元至順鎮江志並載遂/知平江之後厯知慶元府太平府泉州)
(溫州寧國府而後知建/寧與此書詳畧互異)以邵武平寇威惠入人者深百
姓自衢界爭以香花迎拜幡旗擁衛以至府城公昔與
漫塘劉公俱從黄公直卿遊至是思為師門扶墜緒首
詣攷亭拜文公祠又欵謁建安書院延見諸生闡揚訓
詁作孔子燕居堂以明宗指俄除江西帥(案宋史本傳/遂知建寧之)
(後厯隆興府太平州又復知隆興府/兼江西安撫使與此書詳畧互異)歸塗次建陽士友
爭迎講書道邵武至鹿洞皆為諸生講說請提舉太平
興國宫自是不復出矣居鄉猶為士友日講魯論中庸
太極圖西銘諸書殆徧邑有社倉本公與漫塘所共創
至是又悉所餘買圩田二百畆以為經久之利焉起家
除權工部尚書未及造朝而薨年六十有七積官至龍
圖閣直學士通奉大夫賜諡正肅公凝重堅正純篤仁
厚自奉之薄有人所難堪者所厯三郡每罷燕設却饋
遺歸塗不買一物士之游謁者未嘗有所與故能所至
充足而於崇教化修學校則一無所靳所著書有論語
説讀大學中庸記孝經説及諸經講義奏議藁葬金壇
上元鄉之白水塘子曰文子女嫁漫塘之子汝進寳祐
丁巳郡祠於學教授東陽孫繼學奉安之詞曰端平之
元化瑟初更公與洪公召入松㕔知道將亨不俟駕行
君子小人首疏辨明正色張膽風生帝庭衆正路闢星
聚雲蒸羣邪迹掃雪晛霜零朝綱尊隆海宇霽澄曾未
幾時黨軋朋傾一解而㪚鳯不再鳴至今善類慨想典
刑爰訪遺像繪以丹青植之風聲以詔後生
李健字子建泗人來居金壇擢大觀三年進士第主霍
丘簿就任差舒州教授任滿差青州教授未上除辟雍
正㑹罷辟雍改太學博士除秘書省正字陞校書郎尚
書户部右曹員外郎㑹罷右曹亦值京城之變流離在
外建炎中差知宿州復值御營司差王進攝守罷奉祠
紹興二年差淮西提舉茶鹽事未上改知廣德軍任滿
差充淮西宣撫司參謀官在任除直秘閣知廬州尋准
尚書省劄子依舊充參謀官未幾兼都督行府轉運判
官兼提㸃屯田公事六年差知宣州七年差知和州皆
弗果上十年奉祠十三年以言者差監德安府在城酒
税十四年再奉祠卒健有能詩聲方未遇時與秦檜遇
於金陵年少氣盛不能相下以是坐廢
王澂字彦輔金壇人大觀三年登進士第為江寧府句
容縣尉時江賊盤據洲島刼掠行舟民旅不通郡檄澂
及鄰邑尉㑹合諸寨兵收捕而督以郡官澂度賊黨皆
亡命非可力勝乃别其卒為二俾羸弱者束葦泛輕舟
而前伏於别浦期以甲夜舉火向賊比夜舉火賊以為
官軍且至盡銳以出澂以巨艦載壯勇乗其後兩陣之
間金鼓交震賊進退失據倉皇不知所為悉就擒遲明
同列猶有未知者因相率連銜上功而督捕官巳以實
聞澂遂以賞改宣教郎澂意不自安欲僅改初品官而
推餘賞於同列不報㑹令闕當路就辟民安其政時茅
山道士劉混康笪靖之介中貴以干時好奉詔興元符
萬寧宫縣供土木之役稍愆期㑹則斥辱隨至澂以義
折之民賴以寛混康死勅葬山南當道築亭設卒守䕶
一日有樵者憇其下守卒縶以吿澂曰安可以一死道
士故妨吾往來之人即釋樵夫杖守者且械以徇自是
其黨禠氣不敢肆横秩滿差通判歙州甫就道而卒弟
尚友字必先用累舉恩出官監臨安府稅院吉州龍泉
丞龍泉素難治尚友通練邑民宜之秩滿民相率走諸
臺借留部使者察其誠聞諸朝遂留再任秩滿辟贛州
興國令不就遂歸老從弟資深游太學升上舍以易學
為時所宗既免省歸㑹常潤合兩州開舉塲羣從彊令
入試亦占首選與澂同入對大廷中乙科以羸疾不候
臚唱而歸卧病積年政和七年卒族姪維字唐傑擢紹
興二十七年進士第終黄陂令族孫康字伯夀有孝行
嘗論金壇水利謂洮湖舊有八十一浦口實受荆城延
陵丁角薛步四源之水今所存惟二十有七皆淤塞不
通盍訪舊跡浚而深之下流無壅則水不為害人以為
當晚以特恩授鄂州咸寧縣尉未上而卒即今岳陽諸
王之族
莊必彊字弱翁金壇人擢大觀三年進士第授婺州蘭
溪尉用賞改秩調太平州繁昌縣丞知處州麗水縣坐
方臘寇境内守備不整罷宣和五年差知明州奉化縣
建炎二年差知湖州武康縣皆有治聲紹興三年差知
紹興㑹稽縣未上有以上薦者得㫖召赴行在除太常丞
六年除尚書兵部員外郎七年七月移度支員外郎上
言聞廬夀間有警葢將臣入覲敵人乗間渡淮上之師
頗有離次而去者必有奸人隂間以誘我師願詔諸將
悉以實聞母有所諱上感悟即詔開都督府丁外艱十
年九月除祠部郎官十一月除右司郎中罷歸起知常
州與倅貳引嫌俱罷未幾卒(案劉漫塘集故衡州判官/莊承直壙銘稱松年祖必)
(强擢進士第為尚書右司郎官終朝/散大夫與此書以知常州終互異)葬縣東五里曰横
堰(案必彊子芑芑子松年俱葬金/壇之路莊亦見莊承直壙銘)
張忞字處文金壇人政和二年擢進士甲科五年再中
博學宏詞科入朝厯學館紹興初為中書舍人罷未幾
卒忞平日制行欲平不為茍異靖康間陳公東上書厯
詆時政忞非之以為君子思不出其位東以言得罪忞
為賦挽詞有勇期探虎穴狂乃犯龍鱗之句紹興初駕
幸京口思東之忠贈恤有加而忞顧於此時以順㫖黜
議者以是知制行之難
張綱字彦正金壇人幼無兼侍父以家務委之晝躬幹
濟夜則讀書以舉貢貢辟雍升太學試内舍上舍皆第
一政和四年釋褐授承事郎玉音宣諭張綱三中首選
可特除學官蔡京與司文柄者不協後累月始除辟雍
正明年除國子正時蔡京用事士無大小皆出其門綱
初賜第旅進一見後絶不徃六年除辟雍博士召對首
論用人當别邪正不然恐小人得志邀功生事又論奢
侈之弊由人主躬行不至皆切時病上改容嘉納除秘
書省校書郎明年罷奉祠宣和二年依元豐法并祠祿
罷三年再除校書郎兼修國朝㑹要朝廷議遣童貫蔡
攸宣撫朔方綱上疏引易大君有命開國承家小人勿
用必亂邦也以諫不報(案九朝編年宣和四年四月命/童貫蔡攸帥師巡邊鄭居中力)
(陳不可此書又載張綱上疏云/云可以補九朝編年所未備)尋除著作佐郎五年為
屯田員外郎時王黼秉政綱疾之雖同寮以職事見亦
托疾不往一日上取班簿指綱名謂黼曰此人馳譽文
塲行實相稱可與近上差遣黼尼不行七年改司勲員
外郎其冬北敵渝平兵及畿甸率同列晝夜乗城比解
嚴乗城者遷秩獨愧不受靖康元年欽宗登極以親疾
丐歸除兩浙路提㸃刑獄陛辭上宣諭知卿不阿權貴
操守方嚴比歸甫浹旬即頒召命大臣傳上意欲以長
風憲力辭得請及聞二聖北狩遂移病棄官建炎元年
髙宗登極駕幸維揚祗召未行再除兩浙提刑紹興二
年改江東以戎馬初息民瘼未蘓徧巡所部多所罷行
州郡常餽毫髪不受公廨所列什器亦全而歸之召為
左司郎中三年正月兼中書門下省檢正諸房公事二
月除起居舍人五月除中書舍人兵興以來史事乆廢
詔趣論譔而秘書權輕闗㑹稽失建言乞依祖宗故事
委大臣兼領遂為定制四年除給事中申舊制以裁倖
恩凡挾有勲勞者皆不得騁人服其公兵荒之餘民窘
衣食奪攘以茍旦暮事定而仇怨告訐無巳時綱奏乞
截日蔽囚後有告者勿受報下咸欣然若更生㑹戍卒
有奉文書至瑞昌縣者怙勢為令所囚主帥訴之令坐
罷綱直令寃不報自以不得職丐祠提舉江州太平觀
五年除徽猷閣待制繼丁内外艱執喪盡禮秦檜雅知
綱賢數從所親問無恙且恠絶弗通問所親馳報綱不
答越嵗又詢及之所親懼勉之曰縱不求福安可待禍
綱曰吾少不幸值王蔡用事尚不為屈今齒髪巳衰俯
首何為卒弗與通尋上章請老二十五年檜薨上躬覽
萬幾圖任舊人不閲月落致仕召赴行在除吏部侍郎
尋兼給事中二十六年正月兼侍讀尋權工侍二月權
吏部尚書五月金國賀生辰使敬嗣暉入見奉詔館伴
嗣暉謂其副曰我自幼聞此公姓名今尚在耶執禮恭
甚彗出東方詔士庶實封言事(案宋本紀彗出東井時/在六月則井星至西方)
(矣與此書所云彗出東方異東方或為東井之/誤又本紀不書求直言此書足補本紀之闕)由是言
者猥衆綱言求言不可不廣聴言不可不審葢恐疎逺
之人銳於納忠有彊出新意取便一時而悠久有弊上
嘉歎尋除中大夫參知政事時其子堅巳為國子監簿
亟請罷任予祠以革近世大臣進任子弟之弊自是宰
執子弟皆引嫌初秦檜以嚴刑峻法鉗天下更化以後
務行寛恤綱以頒降重複官吏不能盡行百姓不能盡
知且慮其間或自相戾乃建議令有司刪煩撮要得八
十餘事鏤版宣示由是德意下達貳政朞年政事多所
建明必歸功同列人物多所論薦必歸恩君上以衰丐
歸章相繼五上上察其誠乃曰卿先朝老臣出處可觀
今之求去葢欲全進退之節豈可以朕故妨卿然卿筋
力尚壯當為朕卧理一郡綱懇辭上曰比年執政無善
罷者宜勉為朕行以彰朕體貌大臣之意遂除資政殿
學士知婺州陛辭之日問異日所以為治之要甚悉且
曰舊德去朝相見無日意悽然不懌既下殿仍宣坐賜
茶至浙江亭登舟矣復遣中使賜御札一封通犀帶一
條葢自秦檜當國援同巳者為執政稍逼巳則斥逺之
故有朝為執政而暮若旅人者比公之去上恩繾綣而
一時縉紳上自宰執下至百執事皆送别江上冠葢之
盛南渡所未有至婺奉行寛大惟恐不及本州嵗以綾
羅輸内庫逋負重積綱奏除之又增大禮買羅之直民
迄今被賜在郡按令受祿婺境工於織羅比歸家人不
識尺寸既數月曰可以休矣遂上印還家築亭曰喜歸
一時名士多形賦詠三十一年上幸建康道出京口朝
於行在所上慰勞加厚孝宗受禪復召赴闕固辭乃免
詔所在州常加存問仍賜羊酒乾道二年以疾薨年八
十四有華陽集四十巻書解三十巻六經辨疑五巻確
論十巻告猷集三巻聞見錄五巻瀛州倡和八巻而書
解尤為時所尚業書者必稽焉綱篤行君子事親孝親
沒追慕白首不衰祖母在堂再乞以妻恩回授初郊任
子以奏叔父既謝事許上其子若孫三人奏羣從從姪
有既受命而夭者復以郊恩官其弟繼又念曽祖之後
惟一人未仕亦以郊恩奏之其意以為巳之祿秩皆先
世之澤故欲與先世之後共之自起家至貴田不加益
曰先世之業能保守足矣何以多為居母喪時有榖千
餘盡以貸貧民既而焚券曰吾以代世俗緇黄之費若
施予足以資冥福亦庶幾矣子堅孫釜
堅字仲固郊恩補承務郎再擢紹興甲戌進士第監臨
安府新城税楚州鹽場鎮江𣙜貨務門征𣙜二職闕至
不上鹽場甫上即歸皆以無兼侍不忍去親及湯公鵬
舉為御史中丞薦為臺簿父綱亦以耆德召父子聨舟
東上時以為榮引嫌改國子監簿㑹綱晉參大政遂畀
祠禄語見綱傳綱解政除太常寺簿數月以親養諗通
判建康府闕至復丐祠連丁大艱率禮無違服闋除將
作監丞改添差通判常州秩滿差提舉福建市舶陛辭
之日上厯言舶司之弊且問經畫所先對曰臣敢不率
之以身繩之以法上稱善明日宣諭宰臣謂遴選得人
到任一以嚴自律治藥須乳香亦畏不敢市朝廷嵗降
經總制錢及度牒博買乳香數常不足堅請𣙜貨務自
今變買乳香並留錢十之三專充本錢自是本錢有餘
舶商無滯三佛齊番首致生銅求造瓦於泉州歸以飾
佛寺朝廷從之堅言是欲並縁以洩銅寳詔以銅還之
舶商懾服以勞加直秘閣故事舶司任還不該奏對上
聞舶司治蹟特令内引堅奏疏謂朝廷以度牒買乳香
乳香多積無益度牒多出有害乞毎嵗量度所積以為
買納之數又奏乞免抽解畨藥上曰卿在泉南措置舶
司極齊整前劄所陳當令大臣與卿商量後劄極是是
日御批付丞相葉衡張某劄子甚合朕意乳香非𦂳要
物且欲住買卿可與詳議明白衡以堅所議入奏上大
悦進直寳文閣知泉州兼提舉舶司巳差下提舶蘓峴
候堅滿日赴上堅謂郡與舶司體實相制兼官非便辭
極力峴始得上而於陛辭之日戒以每事必與張某商
畧堅聞之益感激自厲到任蠲宿負翦逋冦扶弱抑强
為旱禱至徒行十有五里應期澍雨初紹興間閩部行
經界法獨汀漳泉以冦阻自是因循堅奏行之民以為
便而寓公多不悦從中沮止堅亦以目眚丐祠除江南
路轉運判官(案容齊三筆云余於江西見轉運判官張/堅衣緋張嘗知泉州紫袍矣是書載堅除)
(江南路轉運判官在知泉州之後正/與容齊三筆合江西葢屬江南路)時方救荒擇所部
廉明吏為局官講明於上俾局官各擇所知奉行於上
故所行無非實政又以為議所以予之不若寛所以取
之蠲所部租以石計四十三萬二千錢帛稱之民持布
帛竹木果實入市並除其税居一嵗興元擇牧難其人
遂畀帥節在興元教閲義士勸課農桑惟日孜孜郡境
髙卭多苦旱乾有水出褒谷從髙注下漢曺相國作三
大堰資以溉田利周四縣夏六月三堰俱壞丁夫不可
驟集而義士不可擅興堅曰擇禍莫若輕與民以廢堰
而饑寧帥以擅興而罪即出伍符起義士身自督役不
旬日三堰俱復民甚徳之而堅以勤瘁得疾八月除户
部郎中四川總領視事甫旬日卒
釜字君量早孤以綱廕入官綱秉政與父堅同時引嫌
請祠綱罷政告老仍丐祠歸養不調者十餘年好學工
文屢中鎻㕔試主管江東安撫司機宜文字通判饒州
淳熙五年擢進士第知廣安軍不赴知興國軍池州除
湖南提舉廣西運判加直秘閣知廣州初在江東佐知
府劉公珙行荒政有勞秩滿進便宜十事孝宗嘉之興
國旱繕廢陂築水櫃三十八所自是磽瘠皆為膏腴承
平時黄河築掃市士卒之衣於興國南渡不蠲反易衣
為錢責以嵗輸民以為病釡請於朝欲除去未能則捐
公帑之嬴以代下戸之輸至池州首蠲諸邑負租錢十
二萬緡米數千斛又罷無名之額八萬餘緡既田里樂
生則又減𣙜征以惠來者新武備以戒不虞收屋僦魚
租以養士節燕游餽問以資士之薦送者湖南檢覈常
平劄建社倉䘏水災修水利惠民有局安養有方杜差
役之紛爭許絶户之立繼衣食皆足惠利無窮而又以
其餘閒訪問名徳之後如劉公安世之孫胡公宏之子
皆薦進之以厲風俗廣西二十五郡山嶺重複道無居
人驛鋪相望動以一舍行者無所憩息人或暍死每二
驛增其一建屋鑿井植以佳木具器用置傳卒募民耕
旁近田以食其利仕於嶺表貧不能歸者創出嶺錢以
資遣之鹽法屢變農末交病初許客販而富商壊於變
法税户困於抑配及改為官販則患額太重乃計諸郡
嵗鬻實數奏以為額而蠲其送使等錢十餘萬緡至今
稱便復興安靈渠馬援李徽故蹟漕運灌溉兩得其利
廣東没入吏貲以糴米得五萬斛時浙右饑有㫖富民
入粟補官因勸諭冨民又得四萬斛悉航海達行在所
都城糴價為之立減罷苗米餘耗凡下户皆得合零就
整命關市無得並縁收米麥薪炭之征籍廢寺産業嵗
得錢三千緡米千五百斛以給士大夫之以喪歸者其
不願歸者立廣恩館以居之士之試禮部給道里費視
池陽加倍遂為定式比去猶蠲屬縣負租二萬九千餘
石以他錢補之召還除度支郎中淮西總領過闗入對
留為尚左郎中遷右司擢殿中侍御史諫議大夫兼侍
講遷兵部尚書徙禮吏部兼侍讀除端明殿學士簽書
樞宻院事以疾奉祠歸薨
欽定四庫全書
　京口耆舊傳卷八
　　　湯鵬舉(孫邦彦/)
　　　譚知柔
　　　劉公彦
　　　禇籍
　　　袁孚
湯鵬舉字致逺金壇人九嵗從鄉先生杭夷甫受易有
問於夷甫者曰貞者事之幹何謂也夷甫命諸生以意
對鵬舉曰事不正不立木無幹不生夷甫大竒之未冠
入學遂貢京師試上舍第一擢政和戊戌進士第調建
平分寜簿轉常之晋陵丞改秩知太平州當塗縣屬郡
兵俶擾官吏遇害賊相戒獨不入鵬舉之門安撫使李
光聞其事一見如舊盡付以安集之且曰知縣在此吾
無憂矣師饑以來富者無餘貲而貲算不除和買絹額
視他邑倍蓰鵬舉析物力之出於貲與産者為二欲諗
於朝獨以産計會梁汝嘉為戸部侍郎故甞同寮毗陵
知其賢將薦之鵬舉請以此易薦汝嘉為之奏陳減和
買十之六追呼期集揭片紙於門無敢後者聼訟敏决
一見姓名狀貌輙記不忘咸以為神明御史劉大中問
江東父老空縣自言邑有賢令大中上其政詔增一秩
任滿召對論帝學中庸至誠之道上意嘉納差通判紹
興府不旬日改知廣徳軍先是敵將入境徙郡帑以避
敵去而守藏吏乾沒紿曰盡為敵有前政置不問郡計
弗支自劾去鵬舉至而疑之未及逮問有告者盡得所
失亡時諸將擁兵所至騷動有道廣徳者鵬舉遣人諭
之曰是不滅此報天子何擾吾百姓為坐忤主將罰金
然自是兵帥亦知畏戢改知饒州政成難其代增秩因
任以直秘閣知江州時朝廷囚大將岳飛於獄其下反
側不自安有逆謀(案宋史岳飛及張浚秦檜諸𫝊於飛/既下獄後並不著飛部下更有逆謀)
(事金陀粹編與宋史同王明清揮麈録載王俊誣首張/憲反状云憲使俊徃說飛麾下姚瀾王綱張應李璋諸)
(人而亦不言諸人與憲合謀則即當時所誣為謀逆者/飛部下亦止張憲一人耳且在飛初觧兵柄之時至於)
(飛既下獄未聞有他将謀逆也此書/云囚飛於獄其下有逆謀與史互異)鵬舉知其將董先
忠義直入軍見先使捜軍中得首謀者戮之餘悉按堵
董先亦率其下拜且泣曰生我者父母全我者公也除
淮東轉運判官敵初通好送迎使者䕶致金繒禮文程
式皆所創定移知常州陞本路轉運副使問民疾苦罷
行恐後自潤至杭往來苦徴稅之頻鵬舉奏非州縣而
徴商者皆罷鎮江諸邑秋稅布豆折估嵗增命定其直
澄汰所部吏無所顧望曰吏不奉公民之蛇虎也存而
庇之為害滋大而或者猥欲以是為隂徳過矣妻蔡氏
卒從班或因對及之上曰廉士也贈銀絹三百以葬蓋
前所未有擢知臨安府曰害政者吏壊法者貴近也首
治吏而抑貴近奸民屏迹遷司農卿使北庭聞金主遇
弑中道而歸時天下事皆先白秦丞相檜然後上聞鵬
舉歸抵盱眙獨以奏上檜怒出知婺州加直顯謨閣閲
十月進直龍圖閣知潭州兼湖南安撫時全州武岡間
洞丁侵掠省地帥甫壓境吏抱具按以前鵬舉問此何
文書何不俟入州而後呈耶吏魁以溪洞事急對鵬舉
曰吾不能細讀汝讀其切要者吏乃取二郡失利及前
帥申不可深入之状讀之鵬舉曰止吾當思之行未十
里二郡申賊大入官吏駭愕鵬舉不顧既入州上事如
常儀有間乃索文案一過目即械吏魁付獄根究與溪
洞交通謀亂仍差官籍其家盡得其往還書問及金帛
等又逮所與交通人於衡州卜肆得吏親筆曰今使非
昔比多以錢帛來囑内外仍出重兵乃可以成事即置
吏於法而飭二郡合兵討蕩洞主楊再興聞之亟斂兵
歸悉還所侵地叩頭請罪一日部使者請間曰某軰在
此久不知吏魁之奸公甫至何自知之鵬舉曰吾以情
察之方吾之始至也則張賊勢以懼我及吾視案籍而
色動凡官兵破賊之状則隠而不言吾以是知之皆歎
服以為不可及郡帑有玉帯其直巨萬秦熺欲得之鵬
舉具實直以白熺怒改知紹興諷言者論罷奉祠嵗餘
起帥廣上親擢知平江檜語曹詠曰平江擇守非我意
也及論罷更化初以殿中侍御史召入對首論君子小
人不可不辨上曰朕以臺綱付卿卿其盡力復灑宸翰
有親除公正之士以革前弊之語刻石臺中尋遷侍御
史拜御史中丞一時憸黨排擊殆盡朝廷為之肅清熈
豐以來以常平財榖専𨽻戸部右曹立法嚴備宣政間
移用畧盡邦本以摇至是司農寺丞王炎請以州郡見
管常平錢糴米赴行在而戸部郎官鍾世明亦請下諸
路嵗解陳米十五萬石鵬舉言其不可詔黜二人言仍
鐫其秩良法頼以不墜自餘奏疏雖多大要欲威福之
權歸於上告訐之俗易於下明薦舉以取實材久任使
以責功效戒朋黨以肅班列舉閒廢以振滯淹給閒田
以養退卒省浮費以寛疲民咸中時病兼侍讀造膝從
容宻以建儲為請上曰朕豈敢忘耶且以有定論普安
郡王天姿不凡氣象尤異但太母言及皇嗣事則為之
不樂卿其少待鵬舉曰聖心巳定宗社之福也時外廷
實未有知者知紹興庚辰舉貢一洗徇私之弊所㧞多
滯淹時號得人除参知政事進知樞宻院(案此書載鵬/舉除参知政)
(事進知樞宻院事在紹興庚辰知貢舉之後考宋宰輔/表鵬舉以紹興二十七年丁丑二月戊午自御史中丞)
(除参知政事八月進樞密院事即於是年十一月癸未/以資政殿學士提舉洞霄宫其除與罷均在丁丑下距)
(庚辰凡三載此書乃書在/庚辰之後與宰輔表互異)會臺吏有罪上顧宰臣曰自
湯某入政府臺中事頗不理鵬舉以一時臺臣皆己所
薦欲上章自劾未及發臺臣有知之者反與新進者比
而攻鵬舉以資政殿學士奉祠金師抵江江面以采石
為重起知太平州時王權已敗李顯忠未至亮營楊林
江表震動鵬舉被㫖即行激厲將士人人思奮㑹虞允
文亦至遂成采石之㨗事平復請老以歸乾道初薨年
七十有八諡敏肅鵬舉姿禀剛勁風采峻整故其中外
踐揚咸有威望其知貢舉場屋嚴整後皆不能及云孫
邦彦俊彦
邦彦鵬舉孫字朝美以祖䕃入官主崑山簿未上中乾
道壬辰博學宏詞科丞相虞允文一見如舊除樞宻院
編修官允文宣撫四川辟充大使司幹辦公事明年允
文薨方允文之入蜀也以恢復自任所携賞功之告自
節察防團以下無慮數百金帛稱是比其薨也守䕶慎
宻以逹於朝邦彦實主之時孝宗鋭意逺畧邦彦自負
功名論議英發上心傾向之除秘書丞起居舍人兼中
書舍人擢左司諫兼侍講論事風生權幸側目上手書
以賜稱其以身許國志若金石協濟大計始終不移及
其他聖意所疑輙以諏問御筆具藏於家使金還坐貶
淳熈末復故官歸鄉里其才益老朝廷將収用之未幾
卒邦彦性開爽善談論樂施與少時頗有積榖盡散以
拯鄉黨之饑平時周人之急惟力是視南歸坐貧自譬
乾義井云
譚知柔字勝仲金壇人擢政和八年進士第(案元至順/鎮江志知)
(柔政和二年進士第與/此書政和八年互異)授宣州太平丞攝令久有能聲
秩滿調㤗州興化令巫以術惑民知柔發其妖妄屏絶
之人服其明知江州徳安縣衡州茶陵縣徳安賑饑有
方民徳之茶陵秩滿將去矣值盗劉賔王起黄岡據險
守要官軍不能下有薦知柔善可代者奉㫖徃説仍以
兵從知柔曰事不辭難事君之義也聞命即行既至度
賊愚無知且其勢方張未可以空言說乃與禆校宻謀
乗機掩襲冦遂就擒以功改秩會邵州境内武谿洞賊
常出没為害當路奏辟通判邵州軍州事賊聞其來相
語曰譚茶陵來矣即散去有㫖召赴闕除宗正丞兼權
禮部郎官尋除刑部郎官大理少卿最後除左司郎中
未下改授秘書少監(案南宋館閣録知柔以紹興八年/四月除秘書丞八月遷刑部員外)
(郎據此書則知柔未嘗為秘丞特為秘書少監與館閣/録互異又考元至順鎮江志亦云譚知柔終秘書少監)
(與此/書合)以疾卒葬縣西强塘之原生平喜為詩尤長於絶
句如晚醉携笻過竹村數家殘雪擁籬根風前有恨梅
千㸃沙上無人月一痕低昻緑樹春驕我偃蹇青山氣
壓人逺山故作低眉恨好鳥能為緩頰聲多為人稱誦
號華陽居士集
劉公彦字彦輔密人家金壇少讀書宣和六年客海州
通判觧世京家明年山東盗賈進擁衆逼淮朝廷遣使
招安率不生還最後命世京行世京難之公彦請代因
直抵賊營諭以逆順賊喜聼命會辛昌宗提兵討之軍
敗身沒賊曰是賣我將殺之公彦曰嗟乎吾得從酈生
游地下死不恨賊後知不相為謀復善遇之且願奉約
因降首領五十八人盗衆數千捨兵而農者十萬餘人
郡守錢伯言與提舉常平潘良貴上其功勅授嘉州文
學(案宋本紀祗載錢伯言上平賊功/不及潘良貴可以此條補其闕)建炎二年魏鉌知
海州所部懐仁縣鄰敵境數入侵掠鉌檄公彦權縣事
公彦知弓兵周彌者與敵通斬以徇敵不敢近賊張遇
劉尚書犯海州公彦率勇士七百餘人破之城下招討
韓世忠囘自淮陽其後軍李彦先叛掠船百艘引衆數
千據東海鉌復倚公彦討之公彦搏戰重傷為賊所得
環之以刃曰汝能使海州降即釋汝不然令汝肉骨異
處公彦偽許之執至城下大呼以告城中曰努力城守
賊兵無糧勢不能久賊挺刃反下公彦曰吾本討賊乃
為賊獲今死晚矣豈復顧惜賊服其忠勇遽自斂刃刼
之以過東海遣人還扣城以公彦意取其孥太守以下
泣送之妻王氏盡散其家所有曰毋以資賊獨携二子
及孤姪行賊幽之古寺飯以麥麨公彦語王氏曰我死
汝不可辱於賊寺有井極深是汝死所也王氐曰諾每
賊召公彦王氏輙率子姪坐井旁以俟變賊以公彦威
信在人更欲託之軍事公彦以死辭一日偕衣冠十餘
輩載酒訪之欲伸前請且以刃脅之指堦下小松曰是
不可用當斬去公彦不為動因請賦松詩蓋欲以觀其
意公彦應聲曰誰植蒼官近短堦青青不肯雜蒿萊他
時若有風雷便㧞向南山稳處栽賊知不可强而止會
敵據海州時時抄掠東海賊死戰以拒公彦因説彦先
曰公等本朝廷軍馬僅一攻海州他無大過今數與敵
戰勝不為功敗則身死而又軍無見糧雖勝弗支計無
拙於此者今楚圍方急為公等計莫若出舟師觧楚之
圍朝廷捨過録功富貴未可量彦先感悟委軍聼命至
楚一戰敗敵鎮撫趙立即就便改公彦宣教郎奏辟彦
先淮揚軍鎮撫使就差公彦鎮撫司参謀官還守東海
敵遣戰艦數百精鋭萬人趨東海公彦逆知之出竒兵
與戰擒其將徐聚等十餘人盡得其舟自是數與敵戰
未嘗敗北通商恵工用度寖饒民樂其生四年敵復圍
楚州公彦與彦先率舟師破之孫村浦彦先乗勝欲以
舟師赴楚公彦謂水淺不可入不如淮口彦先不從舟
膠敗績彦先死之公彦収餘軍轉戰七十餘里得歸東
海未幾詔赴行在所遂以舟千餘兵數千趨朝今采石
水軍是也紹興改元被㫖屯秀州青龍鎮以防海道賊
孫誠聚衆刼擄郡守鄧根檄公彦討之誠請降収其衆
屬麾下除江東安撫大使司幹辦公事督李進彦水軍
捕江冦冒暑泝流運漕不繼公彦料孫誠軍必叛宻為
之備不數日果叛手斬誠殱餘衆於茅浦江行遇賊郭
大刀餘黨李遇等三十五人衆數百盡擒之曰此敗羣
羊留之無補軍實縱之必為民害盡斬於小焦賊邵清
謀擾建康師呂頥浩分遣耿進李進彦水軍討之而公
彦提舉公彦以戰艦横江賊不敢進乃降浙西帥劉光
世(案宋本紀紹興元年五月辛亥水軍統制邵清叛圍/太平州壬戌劉光世招降邵清六月癸未邵清率舟)
(師至鎮江甲戌復叛己丑邵清犯江隂軍之福山遣海/州鎮撫使李進彦中軍統制耿進率舟師會劉光世討)
(之據此則遣耿進李進彦討清在清叛後凡十六日此/書序耿進李進彦討清乃在清叛之前與宋本紀互異)
公彦曰賊在江東而降浙西此欲詭計以入海爾疏利
害於光世不聼(案本紀及劉光世𫝊邵清據通州光世/招降之據此書不稱光世招降但書清)
(降與本紀及光/世𫝊詳畧互異)邵清至鎮江果順流而下追捕不獲光
世愧悔乃請於朝借公彦提舉水軍措置捕賊公彦沿
檄巳過池州頥浩被㫖津發浙西公彦以前言不用難
其行頥浩貽公彦書曰公在軍中累年輸忠竭力衆所
共知今朝廷以水賊邵清侵擾浙西正頼左右特出竒
計克清大憝軍中豈可無劇孟也公彦不得巳領軍赴
鎮江順流七百餘里一日而至光世得之大喜邵清望
風請降(按宋本紀紹興元年十月己巳王/徳招邵清降不書公彦與此書異)冬十月葉夢
得帥江東趣公彦歸(案宋本紀九月丙申葉夢得為江/南東路安撫大使此書稱十月與)
(宋史/異)光世不從辟公彦浙西宣撫使司幹辦公事仍舊
提舉水軍奉勅授添差通判鎮江軍府事時倉廩空虛
軍無糧交相攘奪光世不能禁從容問計公彦曰兵以
食為本無食則死人豈束手就死其叛亡固宜因進足
食足兵之計光世即檄公彦權府事調度給足軍民妥
安二年呂頥浩都督軍馬至鎮江前軍道亡遣將王青
追捕公彦上書曰使人捕盗不若使人不為盗養兵之
食既足為盗之心自銷頥浩事無巨細必咨而後行制
置使仇悆上殿奏公彦之功乞加召用一月之間詔凡
三下光世武人直奏云鎮江大軍屯劄若去通判劉公
彦如失劉光世左右手乃止秋八月除知真州以宣司
委公彦措置収捕海賊餘黨未赴十二月某日以捕賊
泝風江行失舟而沒年五十七公彦自宣和七年以招
安賈進功補官以說李彦先功轉至承議郎自後間關
兵中六七年屢有戰功未嘗受賞嘗作古鏡詩曰平生
膽氣忠於國顧爾何曾照膽明蓋亦有諷其為人剛正
有大節料事明審臨機勇决期以忠義取功名故陷賊
者再而不屈妻王氏同陷賊營亦以死自誓先公彦沒
於江上子三人長曰簡易從公彦出入軍中劉光世欲
以勸士奏廸功郎公彦曰兒方童稚何功效之有奏不
上次光世名之曰堯叟上一字與光世諸子同示親之
也許奏以官以父功未録不敢受第三子襁褓育於族
人劉刺史家公彦輕財重義死之日家無餘財軍民争
致賻乃克斂以光世命就金山寺地卜葬遷王氏祔嗚
呼忠義如公彦功多如公彦生不得一日離行陣死不
得一官庇子孫可痛也矣可痛也矣
禇籍字彦文金壇人祖廷堅字季長登元祐六年進士
第為太平州繁昌丞棄官不仕時人髙其隐操籍紹興
五年擢進士第為池州青陽尉秀州崇徳令改知青陽
縣事嵗滿召赴行在除御史臺檢法官擢監察御史明
年除工部郎中言者指為前樞密湯公鵬舉之黨罷奉
祠歸老於家青陽賦稅特重隣邑貴池上田一畆八升
青陽一斗九升中田六升下田四升青陽一斗七合幾
於三倍蓋自南唐李氏以是邑為宋齊丘食邑齊丘厚
歛以自私江南平上版籍於有司以為經賦厯二百年
無能有所更定籍自為尉知其事及為縣請為當路言
之當路上其事詔以十分為率蠲二分半至乾道間或
申前說遂再蠲之發端實自籍始青陽人至今徳之
袁孚字仲誠金壇人劉公子羽知鎮江館之門下所從
遊者即忠肅公洪也紹興十五年省試第二名實詞賦
首選授宣城尉改揚州教授以憂歸服闋教授常州改
秩待次諸王宫教授初令教常州時知州梁仲敏適以
憂去官吏率觧體孚曰事上有常禮不應以去留二其
心且緩急人所有寜能恝然若路人乎獨奔走不懈為
之經紀後事纎悉曲盡追送越境而後反仲敏徳之宫
教未上會仲敏由諫議大夫去國陛辭上問可為臺諫
者仲敏以孚對即日召見除監察御史孝宗即位除右
正言時徳壽宫建小人附會用事者規利百端而髙宗
不之知孝宗不敢問小臣甄其姓者獻宅為酒肆大閹
梁康成者實主之涓日張設事極猥𤨏臺諫聚議以為
不抑其初後有甚焉者非所以光孝治欲遂白發畏禍
輙止孚曰臺諫天子耳目事當論是非安可顧利害明
日上殿奏疏大意以為陛下以天下養何至使羣小猥
𤨏如此上怒麾去不視孚手其疏不退上亦徐察其忠
好謂之曰卿豈不知父子之間人所難言孚曰臣但知
父有爭子則身不䧟於不義因委疏殿上而去明日出
知温州事聞梁康成等大懼凡所張設一切徹去未幾
過宫髙宗從容問言者姓名孝宗具以實對且曰所言
謬妄已罷言職補外矣髙宗惜之曰業已補外何不優
與職名是日命下除直秘閣制云古者三諌不從則去
去之以義非以為髙也爾拾遺諌省言罔攸伏何恙靡
巳而求去之果麟符之寵延閣之華兹云眷懐旌爾諒
直爾其勿替於義尚勉嘉猷尋遷江東提刑廷議以刑
侍召而孚死矣議者謂兩朝授受之懿所以焜耀史冊
終始無間言者孚有助焉
欽定四庫全書
　京口耆舊𫝊巻九
　　　顧奎
　　　張縝
　　　侯晏
　　　崔耕
　　　李拱
　　　趙善澤
　　　劉䝉慶(子宰/)
顧奎字應文丹徒人㓜徙金壇好學篤行後進師尊之
心地坦夷不立城府而著太一兵機一書凡二十篇以
天道叅人事極其機變自㓜淳澹不蓄妻子行年六十
猶有嬰兒之色而所著歌詞清新綺麗散入筦絃遇人
無少長貌必恭氣必和而達官貴人一語不合輙拂袖
去紹興中故人有位樞近者念其貧㑹戚方統軍京口
以奎託之戚甫至即遣人迎致辭不往戚不得已自往
謁之謝不見戚慮孤樞近之託則饋以尊酒緡錢各百
曰以代䞇幣奎對使者曰歸語而主吾家金壇以汝比
賊故里之老㓜肝腦塗地吾書生恨不食汝肉安能受
汝遺乎使者懼不敢聴亟負酒幣歸三舉禮部一入太
學俱不第乾道中以特恩對大廷授迪功郎縣尉未上
淳熙初年卒
張縝字彦智丹徒人後徙金壇其先自灃陽來居祖子
方由進士第厯知臨潁冦氏丹稜開封四縣光化軍判
建昌軍以太常少卿奉祠卒塟丹徒長樂鄉王安禮為
作墓誌縝少嘗與詩僧仲殊唱酬蘇軾見而稱之以祖
廕入仕為平江府長洲宿州臨渙尉亳州永城丞建康
軍節度推官改秩知廣徳軍建平縣江寧府溧陽縣二
邑之人皆徳之以親老不樂逺宦乞監延陵鎮所居金
壇距延陵無兩舎逺奉板輿往來從容禄養荏苒五年
葢不知其地之僻位之卑時之久也代還擢軍噐監簿
再嵗為丞恬靖自守誓不登權貴之門故連嵗不遷以
親疾告􁒈不候報而歸有㫖放罪旋丁内艱服除通判
和州倅和之明年當金師大入盗賊四起實攝州事時
承平日久守備闕然縝聞故將王逸坐廢僑寄郡境即
以禮致與議城守賊至輙敗時京東西諸郡俱為盗區
獨厯陽孤城堅守聞者駭歎郡發勤王之師縝以主憂
臣辱義不徒全欲提兵入覲百姓遮道不得前京城失
守諸道潰兵入境動以萬計縝勉以忠義資以餱糧濟
以舟楫皆投戈南渡復為善良及受代郡人詣闕丏留
而縝以疾得奉祠去去未兩月而城陷後賊帥張遇受
招赴闕時宰問識張和州否遇對使此公在某等安敢
輕犯其境耶朝廷熟其治行差知和州力以疾辭㑹錢
塘軍變事定而守倅須才以縝通判杭州縝不敢辭至
未兩月再差知和州兼淮西兵馬都監有㫖不許辭避
既渡采石和之士民驚喜感泣扶老擕㓜闔境出迎既
下車令不煩而民畏兵不試而盗息以疾三上祠請最
後有㫖以和州正頼守禦不許丏閒明年翠華南幸
敵騎扣江𤓰州路絶淮揚屯兵輻湊郡下衆號數萬動
輙乖忤人情惴恐潰將王徳者亦擁衆扣城縝察其可
用單騎出見與論王室之艱危握手號慟徳遂感奮願
效死軍費不給移用貢緡數萬僚吏更諫縝以身任罪
衆莫得云時敵寨近在六合烏江之間而賊黨張立張
彦輩衆各數萬直抵城下縝與王徳晝夜攻守卒殱賊
黨敵亦望風退卻明年春發王徳全軍赴闕除縝直祕
閣淮南西路提㸃刑獄公事縝去未幾和復為酈瓊所
破夏四月召赴行在陞直徽猷閣知夀春府兼管内安
撫使以疾未行秋七月改知揚州主管淮東安撫司公
事時駐蹕金陵恃揚為屏翰朝議難其人乃命朝臣公
舉宸翰親㸃其名比入對存撫甚寵且以奏疏切於事
宜掲之通衢縝既受命遄驅赴鎮不復過家秋八月至
郡承兵火之餘戸不滿百縝招徠有道流民麕至商旅
阜通冬十一月敵帥烏珠陷建康長驅入浙所至郡邑
一邑奔潰明年春尼瑪哈復遣託雲貝勒等自楚進圍
揚州以為聲援朝廷知縝力不能支詔許退保鎮江而
縝誓以死守火及北門亦屹然不動敵不能克遂至真
州時趙立守楚薛慶守髙郵所部皆握兵武臣難于控
御縝傾誠待之問遺不絶間以捍敵之功來告即為保
奏旋被上賞以此維揚有警諸郡樂為之助夏四月烏
珠回至鎮江為韓世忠所困(案宋本紀建炎四年三月/丁巳金人至鎮江府韓世)
(忠屯焦山寺邀擊之又考金本紀天㑹八年三月宗弼/及宋韓世忠戰于鎮江不利則是烏珠已于是年三月)
(回至鎮江為世忠所困矣與此書所云夏四月回至鎮/江為世忠所困互異又考宋本紀四月甲申韓世忠駐)
(軍揚子江要金人歸路屢敗之烏珠走建康丙申世忠/及烏珠再戰江中世忠敗績葢世忠于四月再敗烏珠)
(乃更為烏珠所敗耳金本紀于四月但書世忠敗績不/書烏珠之敗葢没其實明尹洙宋元史質並沿金史而)
(誤此書稱四月烏珠為世忠所困以/考金史及宋元史質又為覈實矣)諸將莫有應者惟
縝自揚遣師控扼要處使世忠專意江面雖烏珠以計
遁而世忠所俘獲亦不可勝計迨回蹕㑹稽方知維揚
尚守上意嘉歎進直寳文閣郭仲威自陷平江引兵而
北所過殘虐既渡𤓰洲縝即單騎見之輸以腹心仲威
感其義駐兵城下秋毫不犯七月召還朝行次毘陵維
揚即陷趙立薛慶死之(案宋本紀建炎四年七月庚辰/薛慶及金人戰于揚州城下死)
(之九月丙辰金人攻楚州趙立死之據此則立之死也/别由楚州之陷亦不在七月此書稱維揚陷立慶死之)
(并二州之陷為一/事與宋史互異)縝以國勢之危積憂致疾歸卧彌年
遂丏休致紹興改元疾有間除知建康府充江南東路
兵馬鈐轄仍命入對既至宰相前期入白上曰是向知
揚州人物修偉者耶㑹昭慈升􁫋詔趣之官縝感上知
益思捐軀報效始至當敵人及冦盗蹂躪之後井邑蕭
條財賦窘匱縝至未幾即葺城隍治宫室廣儲聚以俟
時巡時劉綱王冠提軍駐外邑互相吞噬境内騷然縝
至即還劉綱于舊鎮而納王冠于城中由是二人之爭
得息縝自攝守和州時得疾後雖旋愈而頻年屢作至
是復上章丏祠亦㑹朝廷議置大帥于金陵十二月除
提舉江州太平觀明年九月卒塟縣西方山之原年六
十三縝度量豁達意氣誠篤飲酒至斗不亂與弟紱友
愛甫得任子恩即以及之有司不可至于懐牒泣訴持
表扣閽得㫖特依所乞縝既没妻子猶奉治命以遺恩
官紱之子早嵗連蹇不偶未嘗有滯淹之歎晚節受任
於危難之中奮不顧身三典㑹府子弟皆在機幕朝廷
許上守禦功差次行賞而終不挂諸子名其間平居不
問生計雖衣衾亦無餘前年陛對乃治裘袍歸而封緘
曰留以送終竟以是斂其操尚如此
侯晏字齊彦金壇人家世京兆萬年父恪建炎中游宦
南來紹興十四年始奠居晏為人矜莊言動不茍字畫
勁正喜為詩尤長于古樂府以風流文雅受知當世王
侯之家爭館致之父任入官注嶽祠監鎮江大軍倉門
淮東茶鹽司幹辦公事行在文思院未上卒有文集藏
于家
崔耕字莘父丹徒人後徙金壇早游上庠文名籍甚升
上舎擢紹興三十年進士第(案元至順鎮江志耕登紹/興三十一年進士三十一)
(年非科期/此書得之)再為郡教授改秩知江州徳化縣淳熙八年
卒于官無子耕資禀淳厚多讀書知古今故雖場屋之
文皆有本源授徒金壇寓舎從之游者多決科云
李拱字應辰金壇人其先唐宗室家𫝊唐誥數十散在
族問禇遂良李林甫姚崇宋璟諸人書名誥尾字皆掌
大墨色如新紹興十二年其族父巨源字元通由舉首
擢進士第文名盛于一時拱擢乾道五年進士乙科為
平江府常熟簿再調鄂州咸寧令未上丁内艱服除調
臨安府臨安丞淳熙十一年再中博學宏詞科後三年
卒于臨安(案元至順鎮江志拱登進士第淳熙十一年/再中博學宏詞科厯常熟簿鄂州咸寧令臨)
(安丞卒于官據此書則調臨安府丞之後始中博學/宏詞科後三年仍卒于臨安較至順鎮志為加晰)拱
博學强記其詞科試文該洽富贍後來所不及臨安秩
滿且召試矣未及而卒
趙善澤字守道寓居金壇登乾道五年進士第任平江
司户湖州録事叅軍自少莊重端慤不妄言笑未第時
貧不自聊鬻妻裝具得錢百緡出貸市人計息以自給
榜帖甫及門即盡蠲之忍貧以待禄執親䘮所居堊室
足不履閫閾妻疾立戸外使人問狀而已燕居獨處儼
然持敬如對賓客朋友雖亟見揖必恭雖小夫孺子皆
接以誠意左右圖史司馬程張氏之書不去手以劉向
列女傳等日使妹與其妻諷誦宗室子孫官有廩餼戒
無得預族人有冒禁以倖利者輙戒門以絶鄉之先生
長者皆願與之交扵朋友忠告不倦後生有過失輙自
愧恨曰得無為趙君所知耶(案劉漫塘集吉州王使君/夫人蔡氏行狀云使君有)
(畏友曰趙君善澤嘗為湖州録事㕘軍清介直諒夫人/常以過從之踈數驗使君之徳進否毎二君相與款宻)
(夫人喜見顔色曰庶矣其内夫子/于善而警其失也可與此條相證)在官廉公不私莫能
奪其守而疾惡良甚部使者郡守見必竦然起敬平江
府添差司户柴某貪濁善澤疾之反以見讒罪去為録
事三嵗晝夜獄庭未嘗歸私室非休沐不謁竟以是得
疾卒士論惜之
劉䝉慶字茂先六世祖守節值五季亂自滄徙潤居丹
陽塟縣郭草堰之東邑人張溥誌其墓生日新日新生
昱昱生瞻字去華試將作監主簿娶刁氏學士約堂弟
縞之女垂死作偈語極超詣刻石于家南郭先生陳輔
誌其墓監簿生蘋字伯明入府學陞内舎娶邵氏樞宻
亢之姪自内舎以上皆塟丹陽曰老村扶神丁義楊西
内舎生杞字成徳即居士之父始遷金壇塟方山之原
初居士與兄嗣慶字繼先齊名友愛尤篤皆以文行為
鄉先生兄且死語居士曰吾家世塟丹陽而吾父母塟
金壇吾與汝俱塟丹陽則子孫與吾父母之塋必疎俱
塟金壇則吾先世之松楸又可知矣吾與汝分焉未幾
兄卒袝于先祖故居士塟方山之麓距先塋五里居士
之没奉直大夫知吉州王公萬樞狀其行今不敢述恐
累于私不足以光潛徳云子宰
宰字平國其先本滄州景城人國初徙丹陽其後徙金
壇髙祖瞻安定胡先生髙弟主將作監簿曾祖蘋内舎
生祖杞鄉貢士父䝉慶號雲茅居士用累舉恩對策集英
以公贈朝奉郎公天資剛大正直明敏仁恕其納善改
過之美興利除害之志與夫取舎之分明去就之明審
已見于少而為士之日嘗大書于壁曰困窮即是亨通
日肯為毫釐枉尺尋葢其趣操已早定矣兩貢于鄉俱
第一其就南宫也親舊餽贐郡邑資送誓不以一孔自
汙登紹熙庚戌第調建康之江寧尉始至置三帙一曰
受委以籍符移之至自臺府者一曰受詞以籍牒訴之
闗于職守者一曰追㑹以籍帖引之下于鄉都者日治
事已即手自勾校吏不能欺而事無不理江寧巫風盛
行公下令保伍互相糾察往往改業為農甲寅之旱帥
守命救荒多所全活屢獲巨盗當上其功率拒不受賞
雖一命為尉毅然以百里風教自守帥守張公杓舉公
之詞曰學為有用事不詭隨初公與同志者歎世道之
薄相約終任不求舉獨公與上元尉朱睎顔終始不渝
張公既舉公因語之曰總漕以不屑干已為疑須君及
門皆具剡上幸一往焉公謝曰某三年不求舉終乃求
之豈不内媿其心外媿其友耶況以尚書有言而許猶
須某及門而發亦非特達之知矣竟不往調真州法曹
掾臺郡倉庫皆法曹所領公出納明允雖太守不得専
守有貪墨者屢延公以後堂之飲若將有所欲言酒二
三行公輙辭去守將代去又為具甚盛設且以家奴執
事甫一酌薦書出袖間公力辭色厲言温守竟不能私
㑹漕司以朝㫖下州責有出身任人狀稱不係偽學不
讀周程氏書方許充考試公曰平生所學謂何首可斷
此狀不可得也遂獨不與差是時學禁嚴切上下迎承
公知時不可仕而為養不可已賦詩云錦城不似還家
樂獨立津頭欲問船丁雲茅憂服除入京黙觀時勢不
樂仕領嶽祠以歸所至未甞覓舉非其人雖强委不屑
受嘉定更化以堂審召命且再下不至時相亦屢諷執
政從官貽書挽公公峻辭以絶黃公度制置江淮屢書
挽之入幕公曰君召不往矧可為帥府屈辛巳之夏俄
取考功厯題百餘言以述其志(案劉漫塘集有先祖十/九府君墓誌其末云官)
(厯江寧尉真州司法㤗興令開禧間入浙東幕病免此/書于真州司法之後不書㤗興令及官浙東幕當以墓)
(誌補/其闕)自是束冠裳而髙閣之幅巾短褐種栁植蓮于雲
茅西偏之塘名塘曰漫自號漫塘病叟塘之湄有田數
畝親課種藝結廬三間疎籬曲徑穴牆為門不容車馬
雖設常闗鄉曲親朋剥啄得通郡官行縣求見有踰牆
而後得入者縣官非數四至不得見非數四見不往報
謁其報謁也不乘車不具門狀惟一僕俱持刺曰邑民
劉某拜見絶交中朝及四方通顯者書有先施者答緘
具所自號稍尊則稱丹陽監司郡則曰部民獨章泉趙
公以出處之合詩筒嵗時相往來常時以經史大義授
子姪合里之士友講學㑹課月有成規後生有賦詩者
俯與唱和朋來逺方茍挾富與貴雖伺候信宿不得見
見則因其所挾而教告之志學之士執弟子禮雖辟易
不敢當有可與語者充然各足其分館遇留連不厭其
久置社倉而糴估平創義役而爭訟息三為粥以與餓
者自冬徂夏日食幾萬餘人而凶年免于死亡薪粟衣
纊藥餌棺衾之屬皆汲汲經理如已之責某橋病涉某
路嶮阻雖巨役必捐資先倡而程其事公生理素薄而
見義必為有如此者他如定折麥錢額更縣斗斛如制
之類凡可以白于有司利于鄉人者亦無不為也上初
即位渴注名譽除令籍田辭改通判建康府又辭除直
祕閣主管仙都觀端平元年陞直寳謨且盡還磨勘嵗
月使轉官(案漫塘集辭免除直寳謨閣宫觀及磨勘年/月日第一狀稱三十年久侣漁樵姓名不入)
(考功之籍而令計在家年月進秩則非所以/序功與此書所云盡還磨勘嵗月可以互證)未幾除奉
常丞需章五上郡太守以朝㫖趣行不得已勉就道(案/漫)
(塘集有辭免除直祕閣宫觀三狀又有辭免除寳謨閣/宫觀二狀此書于他官遷擢皆書一辭再辭而于此二)
(官皆不書辭以集/考之當屬闕漏)至吴門拜疏徑歸一時譽望收召
畧盡當宁側席以問御史王遂且俾宣諭除將作少監
再辭未報鎮江防江軍作亂自邑而郊焚掠甚慘睥睨
金壇闔邑奔避公獨與家人寧居激尉任事集近郭隅
兵備之號令調給皆公主之事上聞朝廷援廣東近比
以鄉郡屬公命出復寢除直敷文閣知寧國府皆不拜
進職顯謨奉祠玉局至嘉熙改元又令赴行在奏事謂
諸子曰吾本以病棄官一卧三十年晚節末路少有不
謹必為萬世誚速死幸矣(案漫塘集有辭免令赴行在/奏事狀此書載宰謂諸子曰)
(云云葢辭免時語也以集/考之則此條益見根據)年七十四以疾終于家(案漫/塘集)
(辭免除將作少監第二狀有曰寳慶御極有籍令之除/又考漫塘集有辭免除籍田令第一狀有云年甫六十)
(據此則寳慶元年宰年六十以此書卒/年七十四考之則當卒于嘉熙三年)遺命斂以深衣
大帶圓冠方履鄉人為之罷市塟于邑之沙墅山走送
袂相屬者五十里自逺來㑹者至無所館士祠于學農
祭于社朝廷嘉其節賜諡文清實齋王公狀其行謂公
有平治天下之實材有恩濟生民之盛心使嘉定致之
以輔寧考恭儉之資則十有七年之治必不但如今日
所觀寳慶元禩致之以佐今天子英偉之畧則十年水
火盗賊之菑不治而自寢端平更化坐之臺閣之上則
動靜有權操縱有度必能使君徳治道常昭若與士大
夫更始之時以其本于踐履者可以推其事功以其著
于家族鄉黨者可以想見其平治天下䝉齋袁公銘其
墓亦謂其徳慮周宻才力精强坐之廟堂可以躋世三
代付之方面可以折衝千里而拔乎流俗銖視軒冕隠
處三十年澹如一日二公非私且誣者天下後世所視
以取信云所著書有文集三十巻語録十巻藏于家子
曰符曰汝遇汝進汝明
