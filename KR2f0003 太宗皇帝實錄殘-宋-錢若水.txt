#+TITLE: 太宗皇帝實錄殘-宋-錢若水
#+DATE: 2016-06-11 12:21:22
#+SOURCE: github.com/kanripo/KR2f0003 master dd00dfaf                
太宗皇帝實録卷第二十六(起太平興國八/年六月盡十月)
六月乙酉朔以給事中直學士院徐鉉爲右散騎常
侍以職方貟外郎髙繼申為兩浙諸州轉運使丙戌
河南府言洛水漲五丈餘壊鞏縣官寺軍壘民廬舎
殆盡左諌議大夫知開封府邊珝卒珝字待價華州
下邽人父蔚仕至太常卿珝天福六年舉進士登第
解褐授祕書省祕書郎直昭文舘遷右𥙷闕起居舎
人改庫部職方貟外郎受詔知通州以牢盆賦於民
大煑鹽於郎山歳得萬餘石國𥘉岀為洛陽令徴為
倉部郎中隴蜀平命珝知三泉縣入為職方郎中揚
州言民盗殺廣陵縣尉謝圖父捕繋民凡三百日獄
未具州以聞命珝按之盡得其實民抵罪開寳中知
揚州㑹征江表兼領淮南轉運使　上即位遷吏部
郎中嶺南轉運使徴為右諫議大夫領吏部選事移
知開封府至是卒年六十三珝強力有吏材　上方
欲倚用及聞其死嗟嘆者数四賜其家絹百匹錢二
十萬以營葬事丁亥以翰林學士中書舎人李穆知
開封府膳部郎中知雜滕中正為右諫議大夫權御
史中丞吏部郎中許仲宣為左諫議大夫依前嶺南
轉運使兵部郎中劉保勲為右諌議大夫刑部郎中
辛仲甫為右諌議大夫依舊知益州以庫部貟外郎
楊徽之為刑部郎中大理正孔承恭為庫部貟外郎
同考校京朝官殿最甲午河南府言榖水伊水洛水
瀍水暴漲溢出岸壊官寺軍壘寺觀祠廟民廬舎萬
餘區溺死者以萬計丁酉詔曰自今京朝官知録事
參軍及知縣事者見本郡長吏用賔主之禮宴集班
位其常参官在判官之上未常参官在推官之上所
乗馬並不得用繁纓違者所在以聞當行責罰已亥
制曰漢以尚書平䖏奏議魏以中書参掌機密邦國
之務率繋扵樞衡軍旅之謀多出扵帷幄授受之際
厥惟難哉宣徽南院使兼樞密副使金紫光禄大夫
檢校司徒上柱國瑯琊縣開國男王顯器量恹宏襟
靈秀拔常事藩邸備極公忠累踐榮班遂膺顯用風
雨如晦益勵匪躬之誠夙夜惟寅愈挺致君之志樞
機之任獻替尤資冝正名稱用伸毗倚勉堅許國之
節式副知臣之明可檢校太保充樞密使進封本郡
侯　上召謂顯曰卿代非儒門少罹兵亂必寡學問
今在朕左右典掌萬機固無暇博覽羣書命左右取
軍戒三篇賜顯曰讀此亦可免扵面牆矣又以宣徽
北院使柴禹錫為宣徽南院使依前樞密副使右諌
議大夫王明為給事中依前充鹽鐡使左衛将軍陳
從信為本衛大将軍依前度支使潭刑言長沙縣民
翟景鴻五世同居内無異㸑詔旌表門閭常稅外免
其他役陜州言永定澗水漲溢出岸壊民廬舎軍壘
千餘區丙午乾寧軍言御河水漲七尺五寸戊申新
及第進士王世則以下十八人送中書門下䖏分餘
並送流内銓命文明殿學士李昉樞密直學士張齊
賢王沔中書舎人王祐同於吏部注擬　上謂李昉
等曰天下州縣闕官朕親選多士忘其飢渇召見臨
問以觀其才豈望抜十得五但十得三四亦巖穴無
遺逸朝廷多君子矣朕每見布衣搢紳間有端雅為
衆所推舉者朕代其父母喜或召拜近臣必擇良日
欲其保終吉也朕於士大夫無所負矣昉等拜謝已
酉兖州言泰山父老并瑕丘等七縣民陳延福等千
四百九十三人自言詣闕請封禪遣觀察判官廖文
鐸護送之辛亥賜樞密使王顯開封府道徳坊宅一
區賜宰相文明翰林樞密直學士中書舎人節度觀
察使建州所貢新茶
秋七月甲寅朔工部侍郎致仕劉載卒載字徳輿范
陽人唐節度使緫之五代孫也父昭任潁州下蔡令
載後唐清泰中舉進士及第解褐授祕書省校書郎
累遷左拾遺集賢殿學士改殿中侍御史周顯徳中
歴倉部貟外郎知制誥擢拜右諫議大夫給事中國
𥘉出知貝州代還奉使江表復命知鎮州坐與兵馬
部署何繼筠不協為所構　太祖惡之出為山南東
道節度行軍司馬僅十年　上即位徴赴闕復為給
事中以老病乞骸改工部侍郎致仕仍賜一子出身
至是卒年七十六載頗刻勵為學愽通史傳著弔戰
國賦萬餘言行扵丗雅好釋氏佞佛甚謹晚年專以
𬞞食誦經為事雅尚名節頗為流輩所稱戊午泰山
父老辭歸故郡各賜束帛以遣之以新及第進士王
丗則等一十八人並為大理評事知縣録事参軍又
以第二等進士吴鉉為大理評事史館勘書鉉餘杭
人舉進士嘗重定切韻及　上親試因捧以獻旣中
第因令隷史館校定字書故有是命鉉所定切韻多
以吴音作俗字数千増之鄙陋尤甚尋禮部試貢士
為鉉韻所悮有司以聞詔盡索而毁之永不得行用
丁卯制曰計功稱代則銘於旂常尚齒優賢則賜以
几杖我有舊老時惟宗臣願追赤松之逰盡納水衡
之俸不舉殊典何荅元勲開府儀同三司檢校太師
行右金吾衛上将軍判街仗司事上柱國邠國公王
彦超早擁節旄亟更藩閫許國之誠夙厲臨戎之績
素高為列辟之楷模實累朝之勞舊緹騎二百寵以
執金之權宸居九重聿成高枕之適遽形表䟽願避
官榮爰推進秩之恩以遂懸車之請優以廩給表予
眷懐可太子太師致仕仍依舊給右金吾衛上将軍
俸料已已安化軍節度使沈承禮䘚承禮字正臣吴
興人錢鏐辟置幕下攝䖏州刺史鏐卒子元瓘以其
女妻之署以牙校及錢俶襲位加承禮知威武軍節
度使王師征江南俶命承禮率所部助攻毗陵平之
　又攻潤州吴人夜竊出焚外柵将帥皆欲馳救承
禮曰古人有言撃東南而備西北者此之謂也命士
皆擐甲蓐食堅壁不動他壘不設備者悉驚優獨承
禮所部整肅吴人不敢窺旣平丹陽遂率兵抵建業
江南平　太祖録其功特授威武軍節度福州管内
觀察䖏置等使　上即位錢俶盡獻浙右之地以承
禮為密州刺史安化軍節度使至是卒年六十七詔
輟視朝兩日贈太子太保葬事官給辛未制曰中書
舎人参知政事郭贄簮筆持槖獲侍於𥘉潜曵組鳴
珂乆塵扵清切頃参台席實代天工而啓沃蔑聞尸
素斯極飲酒過量自貽沉湎之譏發言無稽益彰容
易之態所宜左降尚屈典刑可責授祕書少監壬申
以左衛上将軍向拱領左金吾街仗事宥州刺史李
繼瑗為右清道率府副率庚辰以左諌議大夫宋琪
為刑部尚書依前参知政事文明殿學士工部尚書
李昉守本官参知政事辛已詔開封府管内酸棗陽
武封丘長垣等四縣民田為黄河水所害及開封浚
儀中牟尉氏㐮邑雍丘等六縣民田為蔡河廣濟白
溝河溢及水澇所損者並蠲其租鄜州言河水漲溢
入城壊官寺民廬舎四百餘區河南府言黄河水漲
五丈七尺壊河清縣豊饒務倉庫軍壘民廬舎千餘
區荆門軍言長林縣山水暴漲壞民廬舎五十一區
凡五十六人溺死陜州言河水漲㫁浮梁壬午免監
察御史張巽仍削四任坐通判澶州日縱部下館驛
吏擅費用官物而不舉也䕫州言江水漲七尺乾寧
軍言御河水漲六尺襄州言漢水漲三丈二尺破虜
軍言滹沲河水漲一丈四尺祁州言資河水漲溢入
城壊軍壘民廬舎百餘區滄州言葫蘆河漲水八尺
雄州言易水漲一丈三尺壊民廬舎癸未　駕幸含
芳園習射張楽賜從官飲
八月戊子朔以祠部郎中羅延吉兼侍御史知雜事
辛卯司天言壽星見丙地海門採珠場貢真珠二百
二十八斤壬辰制曰古先哲王恭黙思道一物失所
在予之罪實深四時不和責躬之言尤切今歳天降
霖雨自春徂秋水出平原河决近郡下民離於昬墊
大田變扵汚萊蓋念尭舜之功格天不能逃隂陽之
数禹湯之言罪已所以致邦國之興朕端居九重夕
惕若厲㓗粢豊盛以懇禱卑宫菲食以隐憂至誠上
通和氣來應氛霾清霽稼穡豊穰取萬箱而可期食
四鬴而何逺宜伸肆眚之澤以荅乃眷之仁應両京
諸道州府軍監縣鎮繋囚限徳音到日除十惡官吏
犯正枉法贓及謀殺故殺劫殺人外其餘罪無輕重
特與除放諸䖏亡命軍人及聚山林為羣盗者限詔
到一月並許於所在陳首限滿不首復罪如初配流
徒役人等並具元罪犯以聞别聽進止癸巳詔曰桂
州管内先配民歳市沙糖及茶園乆荒吏歳徴其課
先以官牛給與民歳取租牛死而吏猶督其直関市
征常額外増錢百八十貫文並除之官牛二百三十
頭賦與貧民丁酉山後兩林蠻王子牟昂等二百三
十九人以名馬來貢以右𥙷闕直史館徐休復為職
方貟外郎右賛善大夫蘓易簡為右拾遺並加知制
誥詔曰朕選用羣材分領庶職雖九品之賤一命之
㣲未甞專委扵有司必須召對於便殿親與之語以
觀其能傥敷納之可觀必越次而命賞恩或由扵僥
倖理未至於澄清自今應親臨選擢官吏並送中書
更審勘履歴别聽進止辰州言溪錦叙冨等四州蠻
求内附輸租稅詔令州長吏察其傜俗情偽并按視
山川地形具圖來上戊戌以故永興軍節度使吴廷
祚次子元扆為右衛将軍駙馬都尉徐州言清河漲
一丈七尺溢出堤塞城三門以禦之庚戌制曰宥密
之務蓋緫扵萬機師長之任實参乎百揆職事斯設
在勞逸而則殊名器所先固授受而惟允樞密使金
紫光禄大夫户部尚書上柱國楽陵郡侯石熈載達
識兼濟偉量旁通早在𥘉潜實預賔佐韋弦之誡動
静有常金石之誠夷險如一自緫鈞軸屢進讜言方
参帷幄之謀遽嬰寒暑之疾抗章引退瀝懇彌堅宜
推加等之恩即俟有瘳之喜勉思頥飬式副倚毗可
尚書右僕射先是熈載以足疾假滿抗表解職故有
是命辛亥詔増周公謚法五十五字美謚七十一字
為一百字平謚七字為二十字惡謚十七字為三十
字仍令翰林學士承㫖扈䝉中書舎人王祐同詳定
蒙等奏議曰上所増五十五字皆可用其沈約宋琛
續廣謚請停廢詔從之詔曰史氏之職歴代所先政
令之大小必書人君之言動皆録累朝多故舊典闕
如䇿書所記言殊為漏落自今軍國謀議宰相與聞
者宜令工部尚書参知政事李昉撰録每季終送史
館樞密院公事亦令副使一人專知纂録送付史氏
昉上言所修時政記每月先以奏御後付所司從之
壬子詔曰先是祠部給僧尼牒並傳送諸䖏州長吏
親給如聞吏為姦募人以緡錢市取齎以至外郡賣
焉得善價即付與之自今所在宜奉行前詔違者重
致其罪
九月癸丑朔以􁅅苑使王賔領潭州刺史與儒州刺
史許昌裔同知水路發運軍器庫使順州刺史王繼
昇駕部貟外郎劉蟠同知陸路發運先是每歳運江
淮米四五百萬斛以給京師率用官錢僦牽船役夫
頗為勞優至是每艘計其直給與舟人俾其自召募
甚以為便而舟数百艘留河津月餘不得去　上遣
期門䘚偵之計吏自言有司除常載外别科買羊皮
赤堊鉛錫蘓木等物守藏者不即受故也　上怒奪
三司使一月俸分命王賔等領水陸發運自是貢輸
無滯矣以國子監主簿楊文舉為國子監丞史館徧
修宿州言濉河水漲溢䆮民田六十里祕書監錢昱
獻太平興國録一卷戊午詔曰近年已來河堤頻決
壊廬舎害田畒数郡𬒳其害先是築遥堤以遏水勢
民利其膏沃多種蓺居䖏於其中河漲即罹其患宜
令殿中侍御史柴成務國子監丞趙孚供奉官萬彦
恭殿直郭載分往河南北岸桉行遥堤有不完䖏發
丁男治之民先占堤内種植者免其稅遷於善地焉
御製晚秋五七言詩二首賜近臣甲子詔曰臨淮壽
春浮梁先禁馬高五尺已上不得渡淮今江浙已平
吏猶守舊法宜除之乙丑詔曰國家敦本厚生取什一
之稅豊財足用聚九年之儲兵食所資盖不得已尚
念力耕数耘之苦祁寒暑雨之勞供王租而旣勤獲
地利而甚薄先是兩稅起徴特設三限限外又加一
月州縣吏苟務苛虐㒺守章程施鞭朴以立威用掊
克而為政不體勤恤之意自求課最之名昔之良吏
善治民者有増租從調減年就役之事豈若是乎自
今宜令諸州長吏本判官録事参軍專察所屬縣令
主簿政治善惡書扵吏部南曺曆子外以其狀聞當
申黜陟用彰朕爱民之㫖焉先是　上謂宰相曰朕
視萬民如赤子念其耕稼之勤春秋賦租軍國用度
所出恨未能去之此令三限外特加一月而官吏不
體朝㫖自求課最恣行箠楚以求辦事此一事尤傷
和氣宜下令申儆之故有是命丙寅詔曰荆湖江浙
淮南諸州每歲上供錢帛遣部民之髙貲者護送至
闕下非便自今直遣牙校勿復優民先是　上謂宰
相曰諸州扵部内擇高貲户部送官物民家人質魯
無御下之術篙工檝師皆頑猾不逞軰侵盗官物恣
為不法民家多破産償之甚無謂也故有是詔授山
後兩林蠻王弟牟昻懐化大将軍首領王子牟盖磨
忙卑塊並授歸徳郎将副使牟計等一百二十人並
授懐化司戈丁卯海州言州城内東山坡先廢佛牙
寺真身塔相傳言隋末土人扵巖崖間聞誦經聲一
日天大雨崖崩土人共見桑門坐於崖下逼而視之
膚皃如生人但氣息已絶因立塔廟祠之顯徳中詔
毁廢佛寺而桑門真身獨存開寳𥘉節度使張鐸親
禱之有神光之異鐸欲遷扵城東天大雨雹不果遷
而止州民列状願復築宫祠之詔從其請仍賜號聖
因院交州黎桓遣使貢方物已已以軍器庫使王繼
昇為左神武将軍依前領順州刺史洛苑使王賔為
右神武将軍依前領演州刺史庚午吐蕃戎人以名
馬來貢召見其酋長於崇政殿因謂宰相曰蕃戎言
語不通衣服異制朕常以禽獸畜之自唐已來頗為
邉患以國家兵力聊舉偏師即可驅於数千里外但
念其種族蕃熾各安其土儻盡驅之必恣殺戮所以
置於度外存而勿論也各賜酋長束帛以慰撫之癸
酉詔曰廣州歲貢藤每斤去皴麤外中用者才三兩
大通冶歳輸鐡尚方鑄兵器鍜鍊外十纔得其四五
自今嶺南貢藤取其堪用者大通冶輸鐡先鑄成器
俾官工淬治之無使負重致遠匱民力焉丙子占城
獻馴象能拜伏詔飬扵寕陵縣丁丑以河决未塞命
樞密直學士張齊賢乗傳詣白馬津以太牢沉祠加
以璧太平軍言颶風拔木壊官寺民舎一千八百十
七區海門採珠埸貢真珠一百二十斤
冬十月甲申詔徴侍衛馬軍都指揮使定州兵馬部
署未信赴闕以新譯經五卷示宰相因謂之曰浮屠
氏之教有禆政治而梁武捨身為寺家奴布髪扵地
令桑門踐之此真大惑朕甚不取也先是胡僧自西
域齎貝多葉經至朕因令以華語譯之殆百餘卷雖
小道亦有可觀卿等試之蓋存其教耳非溺於釋氏
者也以西天竺中印土譯經三藏僧法護為明法大
師戊子詔祀土徳扵黄帝壇珪幣牢具如大祠制禆
祠官領之已丑　乹明節羣臣上壽越州以王羲之
畫像并其石硯來獻庚寅詔賜諸軍校百夫長已上
建州茶有差并賜諸營卒翦草茶各一斤丁酉宴中
書門下翰林學士樞密直學士文武常参官節度觀
察防禦團練使刺史諸軍校百夫長已上諸州進奉
使外國蕃客扵大明殿戊戌命西八作坊使張璿知
房州詔皇長子衞王徳崇改名元佐第二子廣平郡
王徳明改名元佑第三子徳昌(真宗/舊名)改名第四子徳
嚴改名元雋第五子徳和改名元傑皇姪孫文雍改
名惟吉文治改名惟正文起改名惟忠文扆改名惟
貞已酉制曰入緫國政實冠三司之崇出分閫寄聿
當二老之任所以推恩禮扵輔弼伸倚注扵勲賢斯
為大猷豈敢虗授開府儀同三司守司徒兼侍中昭
文館大學士梁國公趙普挺鍾間氣冨禀謀明草昧
之𥘉締􁀌之功克著巖廊之上啓沃之效居多朕疇
咨老成参用舊徳再授鹽梅之寄用師薬石之言彌
縫之績既彰調燮之勤期著煩我耆艾職兹樞衡授
以蕃宣均其勞逸用加掌武之秩以増衞社之雄大
啓南陽夾輔王室可檢校太尉兼侍中行鄧州刺史
武勝軍節度使是日制以皇長子衞王元佐進封楚
王第二子廣平郡王元佑進封陳王第三子(真宗/舊名)第
四子元雋第五子元傑並授特進檢校太保同中書
門下平章事上柱國(真宗/舊名)封韓王元雋封冀王元傑
封益王以保静軍節度使劉遇為滑州刺史武成軍
節度使
太宗皇帝實録卷第二十六
太宗皇帝實録卷第二十七(起太平興國八年/十一月盡十二月)
十一月壬子朔制曰平章百姓唐尭所以疇咨緫領
衆職漢宣由是致治非賢㒺乂得士則昌聿求經濟
之才授以弼諧之任枚卜斯允成命以行刑部尚書
参知政事宋琪宇量冲深規模宏逺工部尚書参知
政事李昉欝有公望乆服大僚而皆罄竭謨明禆賛
樞軸君臣之際人無間言公家之事行有餘力修經
術以自輔體方直而靡渝是冝擢正台衡職兹調爕
朕所注意不假審象之求汝旣致君更思𥙷衮之效
唯用盡已佇兹沃心欽若訓詞往踐乃位並守本官
同中書門下平章事加金紫光禄大夫琪封廣平侯
郡侯昉封隴西郡侯以皇姪孫惟吉為左監門衛将
軍封平陽郡侯惟正為左千牛衛将軍惟忠惟貞並
為右千牛䘙将軍癸丑詔曰先是開寳二年八月丁
亥詔書應廣南東西川峡路諸州民祖父母父母在
子孫别籍異財者棄市自今並除之論如律泗州言
僧伽塔白晝有光民燃頂及焚指㫁臂者数千人吏
不能禁甲寅詔曰並建子弟以藩屏王室申命相輔
以羽翼公朝舊邸之任雖崇鈞台之寄尤重聿分内
外須正等威自今宰相序立冝在親王之上刑部尚
書平章事臣琪工部尚書平章事臣昉等頓首言鈞
衡之任止曰台司盤維之封實承天緒漢法丞相在
諸侯王之下唐制元子非百執事之列典故昭晣載
在䇿書伏望聖慈俯遵前䡄　上不允琪等又叩頭
固讓乆之　上曰宰相之任實緫百揆與羣官禮絶
藩邸之設止奉朝請而已元佐等尚㓜欲其知謙損
之道卿無至固讓也琪等拜舞稱謝戊午高陽関捕
得契丹生口送至闕下召見言契丹種族攜貳恐王
師討伐扵近塞築城為備上謂宰相曰戎虜以剽
掠為事乃修城壘為自全之計盖天亡之時也往者
劉繼元盗據汾晋周丗宗及　太祖皆親征不利朕
决取之除心腹之患為丗宗　太祖刷恥擒劉繼元
致闕下今日視之猶机上肉耳當其保堅城結北虜
為援豈易制乎宋琪對曰臣少陷虜庭備知戎馬之
数自晋末始彊盛然種族蕃多其心不一自石嶺関
之敗平劉継元三交高陽関及沿邊諸郡頻有克捷
以臣度之其部下攜貳必多國家不須致討可坐待
其㓕也己未御製蓮花心輪回文偈頌十部共二百
五十卷回文圖十軸以示宰相近臣城南太一宫成
命樞密直學士張齊賢司天春官正楚芝蘭祠五福
太一齊賢等上言太一五帝之佐天神之至貴者也
請用祀天之禮殺其丰又小損之　上令増教坊伶
官百人自昬祠至明如漢祀之制丙寅楚王元佐等
五王同日赴中書視事西八作使郝守濬責授慈州
團練副使坐護塞河决懲無狀也丁卯宴近臣扵長
春殿餞武勝軍節度使趙普武成軍節度使劉遇赴
鎭也　上賜普詩普捧而泣曰陛下賜臣詩當刻扵
石與臣朽骨同葬泉下　上亦為之動容宴罷謂近
臣曰趙普扵國家有大大力朕布素時與之游從今
齒髪哀矣不欲煩以樞務擇善地俾之卧理因詩什
以導意普感極且泣朕亦為之墮睫君臣之際亦盡
善矣時樞密使王顯等側待頻視　上袴　上怪而
問之顯等曰陛下所衣袴文縷側倒上笑謂曰朕
未甞御新衣蓋澣濯頻所致耳　上因言此偪下已
爲冀王府翊善著作佐郎姚坦為益王府翊善已卯
詔江南兩浙劔南東西川峽路嶺南河東知州通判
知軍知縣及監掌庶務官等自今滿三考並與移替
庚辰詔史館所修太平緫類一千卷冝令日進三卷
朕當親覧焉自十二月一日為始宰相宋琪等言曰
天寒景短日閱三卷恐聖躬罷倦上曰朕性喜讀
書頗得其趣開卷有益豈徒然也因知好學者讀萬
卷書非虗語耳以著作佐郎吕文仲為翰林侍讀賜
緋魚袋辛已以郴州刺史孫方進為右領軍衛将軍
十二月壬午朔詔曰綏銀夏等州民多流亡入蕃部
冝令州縣吏設法招誘俾之復業仍給復三年丁亥
詔自京至廣州傳置卒月别給百錢河北河東道沿
邉戍卒人賜黄姢𥜗一絮以綿京城内外諸軍卒人
給米一石　淮海國王錢俶上言曰臣以蕞爾之軀
䝉𬒳恩寵賦禄百萬兼職数四元帥之任實本扵兵
柄國王之號盖屏扵王室尚書則緫百揆之重中書
則掌八柄之繁維師冠扵上台開府聿當扵極品臣
之眇末㒺克負荷邦國之制式著典常名器之間固
有涯分徒速罪戾以取顛擠伏望聖恩特從省罷優
詔不允表三上降制曰分茅胙土所以彰丗及之榮
大路繁纓所以表器数之重至若襃寵勲舊度越典
常曲阜肈分得用六代之楽平䑓光啓許載九斿之
旂咨于舊章爰推異数乃有體好謙之徳形固讓之
辭三扣帝閽確乎不拔用屈至公之論式光知止之
風天下兵馬大元帥開府儀同三司守太師尚書令
兼中書令淮海國王食邑八萬户賜劔履上殿詔書
不名錢俶方嶽炳靈風雲玄感奄有勾吴之地不忘
象魏之心挈族來朝舉宗宿衛盡以版籍入于朝廷
爰分寳玉胙之淮海居天子二老之任啓真王萬室
之封併加寵名用荅忠順而乃固形表䟽願避官荣
諭之再三誠不可奪若以靈臺偃伯武庫櫜兵天下
一家書䡄之無外五侯九伯征伐之不行願寝元帥
之名勉徇由衷之請其乃世祚明徳存于帶礪之盟
帝賚良弼寵以鈞台之任維師之秩馭貴之階非是
懋功適以昭徳勉膺渥澤克副乃懐仍加食采之封
載光書社之数可依前守太師尚書令兼中書令淮
海國王加食邑三千户庚子詔曰史館新纂太平緫
類一千卷包括羣書指掌千古頗資乙夜之覧何止
名山之藏用錫嘉稱以傳來裔可改名太平御覧癸
卯滑州言河决已塞羣臣稱賀甲辰詔曰朝廷比設
貢舉以待賢材如聞緇褐之流多棄釋老之業反襲
襃愽來竊科名自今貢舉人内有曽為僧道者並須
禁㫁其進士舉人只務彫刻之工罕有通緗素之學
不暁經義何以官人自今宜令禮部貢院特免帖經
只試墨義二十道較其能否以定黜陟其諸科舉人于
本業外别試法書墨義十道著為定制乙已以著作
郎李沆直史館丙午右𥙷闕直史館胡旦獻河平頌
曰巨　宋受命二十有五載夏五月河决于滑示哭
也冬十有二月塞之明功也古之王者必有大患然
後彰大聖必有大災然後成大成故尭之水湯之旱
太宗之蝗玄宗之彗皆所以彰哭患而成聖功也當
尭之時三苗未舉四凶未除天示大水以滌羣兇湯
之時夏政未釐啇民未熈天示大旱以爍澆風太宗
之時餘㓂未平大政未成天示其蝗以噉萬物之豊
玄宗之時羣賢未集大禮未立天示其彗以掃萬國
之雄則患息而啓聖災平而著功斯亦我　宋之大
道聖績之無窮也太平興國紀號之始在國家經營
克復之際蠻戎夷狄㒺不來格礿祠烝甞㒺不充備
文教𬒳於内武徳煥其外　天子凝旒以示化宰相
備位以充職而姦生治平釁發無事賊臣多遜隂泄
大政與孽弟廷美詋詛不道衷􁀌大難頼　天地
社稷之福　聖皇之靈覺而黜之時又彊臣普恃功
貪天違理背正削廢大典􁀌豪傑之罪飾帝王之非
榛賢士之路使恩不大賚澤不廣冾越八年夏河擁
積石潰龍門盪砥柱泊大伾高峯為覊長岸為梏怒
無所作水潦羣汹大决于滑漂澶蕩濮浮曹沈濟灌
于彭門注于淮泗孟諸鉅浸漫漫而海獸無攸䖏鳥
無攸居况于人民乎况于州邑乎羣臣僉言築防以
為捍　帝曰非是也百姓不親五品不訓司徒之過
也敷奏不以言明試不以功侍中之咎也壅其下而
不聞于上蔽其賢而不進于位宰相之罪也漢家法
制以災異責三公申命有司明舉舊典即譴普于鄧
假節為帥示優恩也乃命内客省使郭守文督内謁
者中常侍暨廷臣受㫖者凡数十百人役兵籍民凡
三十萬竹木土石之数不可勝計以某月日經始至
某日畢功自始至畢皆騎置成筭以授之莫不鳩大
功集巨力如坻如阜如山如崗衣土以薪實舟以石
沈之築之是壅是塞濤回浪轉川動雷駭截洪流之
迅奔歸故道以長徃巨岸山峙巨防嶽立大災以寕
大功以成是月癸卯使者馳以奏甲辰平章事臣琪
臣昉参知政事臣穆臣䝉正臣至與將軍大夫郎中
愽士再拜稱賀上言曰玄天降靈大河已平聖功巍
巍子孫相承斯為陛下之徳也小臣職在史氏位司
諌列豈不以天祐　聖宋方鳩大功大功無所發必
有大哭旱不能有蝗不能生彗不能見必有大水與
尭同休是　天子前黜多遜後譴臣普防大患而遏
大哭也塞洪河之决䟽徳澤之壅彰大聖而成大功
也功已立而不宣儒臣之罪也冝其發頌聲襃形容
以明萬萬之休烈臣且不敏不明謹獻頌曰天祚我
宋以君兆民配天承休惟尭與鄰粤有大水昬墊下
人非曰聖祚孰究孰度蔽賢者退壅澤者罪我防大
患河豈云敗逆遜逺投姦普屏外聖道如堤崇崇海
内　帝白守文是塞是親調爾衛兵程爾烝民民以
盡力臣以勤職役云其終河以之塞唐尭懐山實警
神徳漢武宣防實彰令徳我塞長河融流恵澤明明
聖功萬代成則　上覧之震怒召宰相謂曰胡旦所
獻頌詞意悖戾朕自擢于甲科歴試外任所至無善
狀知海州日為部下所訟獄已具適㑹大赦朕録其
材而捨其罪尚令在近列又領史職乃敢自恣兇臆
狂躁如此今朝多君子如此人豈宜尚列扵侍從耶
亟逐去之冝以其頌下史館中書舎人史館修撰王
祐等奏議曰胡旦幸以常材謬登上第職在史氏身
列諌垣而乃獻頌明廷發泄私憤謗讟　聖代指斥
大臣躁人詞多前典尤戒下流訕上先儒所悪冝加
竄逐以肅縉紳丁未詔曰右𥙷闕直史館胡旦猥以
庸瑣謬升科級兼領太史為吾近臣頃以江淮漕運
俾司其事賞賜甚厚恩奨備至年少氣鋭所為不法
朕思欲全度盡與洗滌俾領東海欲其自新而乃沉
湎於酒恣行鞭扑妄奏部下吏課最以圖僥倖増置
胥吏侵用官錢醜跡升聞逮捕繋獄證左已具適㑹
大赦朕猶示含垢之道未行黜幽之典俾在禁掖司
吾䇿書乃敢獻頌闕廷謗讟公輔詞意狂悖莫甚于
兹人之無良唯曰不足言之不善雖逺必違豈可寘
於周行所冝投諸四裔尚通朝俾隷方州我非無恩
汝冝自省可守殿中丞充啇州團練副使依分司官
例支給半俸仍不得簽署州事戊申　上於禁中讀
書自已至申始罷有蒼䳽自上始開卷飛上殿吻
殆掩卷而去　上怪之以語近臣對曰此　上好學
之所感也昔揚震方講間有觀雀㗸三鱣魚墮扵庭
亦同其應宥州言戎人二萬衆入㓂廵檢李詢率所
部蕃漢卒撃走之斬首二千級已酉詔曰先是禁民
於沿邉諸郡私市馬戎人賣官馬市良而棄駑又禁
民不得私市徃來死扵道者甚衆戎人少利國馬無
以充舊貫自今邉郡吏謹視馬之良駑者刻毛以記
許民私市庶羌戎獲利而歳驅馬通関市有以𥙷戦
騎之闕焉福州言先是錢銅兼用鐡錢三直銅錢之
一吏受賕盗用官物参以銅鐡錢計其贓差重自今
望悉以銅錢定其罪從之以懿州刺史田漢瓊為錦
州刺史錦州刺史田漢希為懿州刺史皆五溪之酋
帥願易其地因而授之也庚戌賜左諌議大夫参知
政事吕䝉正麗景門宅右諌議大夫簽署樞宻院事
張齊賢宜秋門宅王沔崇徳坊宅各一區雷州言颶
風飄壊官寺倉庫民廬舎七百區
太宗皇帝實録卷第二十七

書寫人楊思恭　𥘉對班　紹宗　覆對霍良弼
太宗皇帝實録卷第二十八(起太平興國九/年正月盡二月)
太平興國九年春正月壬子朔上不受朝羣臣詣
閤拜表稱賀丙辰命户部推官監察御史索湘元玘
按行河决所壊民田丁已　駕幸景龍門外水磑
上臨水而坐命近臣觀之因謂近臣曰此水出於山
源凊澄甘㓗近河之地水味皆甘豈河澗所及乎宋
琪等對曰亦猶人性善惡染習使然也　上曰卿言
是也回習射於後園　上中的者五張樂賜從官飲
戊午右僕射石熈載薨熈載字凝績洛陽人也周顯
徳中以進士登第在布衣時磊落有度量人皆重之
家貧事後母以孝聞治家嚴謹閨門肅然國𥘉　上
為殿前都虞候領泰寕軍節度辟為掌書記及上
領開封尹表為推官歴右拾遺遷左𥙷闕出為崇義
軍掌書記及　上即位召歸復為左𥙷闕岀知潭州
徴還擢為兵部貟外郎充樞密直學士旋簽署樞密
院事　車駕征河東從至鎮州拜給事中充樞密副
使還京遷刑部侍郎副使如故未㡬授户部尚書樞
密使以足疾步履蹇澁多請告上幸其第臨問太
醫診視乆之未愈乃抗表求解所職優詔許之拜右
僕射至是薨年五十七　上聞之亟幸其第臨䘮涕
泗詔輟視朝兩日贈侍中官給葬事　上悲嘆者累
日頋謂侍臣曰熈載事君之心可謂純正無他矣方
将委用而遽至此豈命乎熈載有文學性忠實遇事
盡言是非好惡無所頋避人有善必推薦之時論稱
其長者己未以元帥府掌書記黄夷簡為淮海國王
府判官元帥府支使慎知禮為淮海國王府掌書記
元帥府别駕裴祚為淮海國王府支使以錢俶解元
帥之任故也庚申國子愽士鹿峭以母老拜章求解
官就飬從之以國子愽士韓寳為峽路轉運副使徐
州豊縣主簿李䝉正縣封張思問並削籍為民部下
犯贓故也䝉正配隷商州禁錮壬戌詔曰國家勤求
古道啓廸化源國典朝章咸從振舉遺編墜簡蓋在
詢求致理之先無以加此宜令三館所有書籍以開
元四部書目比校據見闕者特行搜訪仍具録所少
書告示中外若臣僚之家有三館闕書許詣館進納
及三百卷已上者與一子出身不及三百卷者據卷
帙優給金帛如不願納官者借本繕冩冩畢卻以付
之先是　上謂侍臣曰夫教化之本治亂之源若非
書籍何以取法今三館貯書数雖不少若觀開元書
目即遺逸尚多宜在廣行求訪乃下是詔以右衛大
将軍李從謙知隨州癸亥命右神武将軍胡公霸督
理汴河堤甲子有司言有以竊盗計贓至死者特詔
貸之因謂宰相曰朕常重惜人命如此類者往往貸
其極刑但時扵其中取其甚者以警衆多耳不欲小
人知寛貸之意恐其犯法者衆乙丑上元節上御
丹鳯楼觀燈見士庶闐咽謂宰相曰國家乗五代干
戈之後朕孜孜求理惟望上天垂祐福此生民今天
下阜安京師繁盛甚以為慰朕居常罕飲酒今夜與
卿等同楽宜各盡醉於是每舉酒以虗爵示羣臣丙
寅月有食之既丁夘房州上言涪陵縣公廷美卒
上聞之震悼乃降詔曰涪陵縣公廷美朕之同氣也
為姦臣所惑溺扵邪說朕以　宗社之故廹扵公議
房陵之謫不得不然永惟骨肉之親絶而不殊方欲
削平前事復我舊恩忽尔淪謝有志不果痛悼之極
其何可言冝追封為涪陵王輟視朝五日仍賜謚曰
悼所司擇日冊命廷美　宣祖第四子也建隆元年
出閤領嘉州防禦使遷興元尹山南西道節度使封
天水郡侯進封郡公乹徳二年加同平章事開寳六
年加侍中京兆尹永興軍節度使上即位加中書
令開封尹封齊王從平太原進封秦王開封尹如故
七年出為河南尹西京留守坐與宰相盧多遜交通
羣臣議請寘扵法　上以至親不忍止令就第未幾
黜為涪陵縣公遷房州安置因憂恚成疾至是卒
上聞之嗚咽流涕悲不自勝謂宰相曰廷美自少剛
愎及長而兇悪如此朕以同氣至親不忍置之扵法
俾居房陵兾其思過中心憫之未甞暫忘方欲推恩
與之復舊遽兹殞逝痛傷奈何後因從容言及廷美
朕乳母陳國夫人耿氏所生耿氏後出嫁趙氏生供
奉官趙延俊即廷美之同母弟也朕待延俊固無猜
忌常令屬鞬侍左右而延俊以同母之故頗泄禁中
事扵延俊頃者方營西池而橋梁未備朕将欲泛舟
於池中廷美與左右謀欲以此時窃發謀若不果即
廷美詐稱疾於邸俟　車駕臨幸即為他變有以是
謀來告者當時若令有司窮究則廷美罪不容誅朕
以天倫之愛不欲暴揚其醜及與多遜連謀即命居
守西洛而廷美猶不悔過益怨望言不遜始命遷房
陵以全宥之朕於廷美固無所負李昉對曰涪陵悖
逆天下共聞而宫禁中事若非陛下委曲宣示臣等
何由知之戊辰命左領軍衛将軍蘓誨等六人分徃
諸郡督修河之役辛未詔曰朕每恤烝民務均輿賦
或有哭沴即與蠲除蓋欲惠貧下之民豈復以多少
為限自今諸州民訴水旱二十畒以下者皆令檢勘
先是澶州上言民訴水旱二十畒以下請不在檢視
之限　上以貧民當恤之故有是詔壬申詔諸道州
府去年官所貸粟並除之癸酉　上為涪陵王廷美
發哀扵别殿羣臣詣崇政門奉慰左諌議大夫参知
政事李穆卒穆字孟雍開封陽武人也與弟肃皆中
進士第釋褐授郢州軍事推官遷汝州防禦判官未
幾拜右拾遺殿中侍御史通判洋州移陜州詔以郡
中租輸洛邑不即應命坐免官肃時為愽州從事穆
迎其母就肃居家貧簞瓢自楽兄弟怡怡如也自是
優游經史間殆無仕進意乆之徴為太子中允逾年
拜左拾遺知制誥書命典雅有元和之遺風穆與参
知政事盧多遜同門生　太祖甞謂多遜曰穆士大
夫之中仁善者詞學之外他無所預多遜曰穆雖若
是然操行端直臨事不以生死易節所謂仁而有勇
者也時　太祖方圖取江南已部分諸将而未有發
兵之端求所以使江南召李煜入朝者以為履不測
之險難其人由是　太祖謂多遜曰若如爾言無以
易穆遂遣之穆至金陵諭以朝㫖煜辭以疾且言上
事　大朝者以其望全濟之恩今若此有死而已穆
曰朝與否惟國主自䖏之然　大朝兵甲精銳萬物
繁冨恐不易當其鋒宜孰思之無使後悔及還具言
其状　太祖以謂所諭要切而江南亦謂所言誠實
後煜歸朝獲全宥者亦穆之力也　上即位改左補
闕知制誥如故尋充史館修撰判館事　上征并汾
還真拜中書舎人文學履行益為上所知盧多遜
之得罪也以其情分𣢾冾責授司封貟外郎明年春
盗捕之經時不獲　上欲必得之令原其罪購賞果
有告者乃軍人数軰結約夜踰壘垣而出盡獲而戮
之因徧索軍中累有罪犯兇惡無頼者得数百餘人
不忍殺以鐡鉗鉗其頸覊扵本軍至是並釋之仍各
賜錢三千
太宗皇帝實録卷第二十八

書冩人張容　𥘉對班　紹宗　覆對霍良弼
太宗皇帝實録卷第二十九(起太平興國九/年三月盡四月)
三月壬子朔宴中書門下翰林學士文武常參官節
度觀察防禦團練使刺史諸軍校百夫長已上外國
蕃客於大明殿　上謂宰相曰天下無事良辰宴飲
無辭盡醉飲畢以虗爵示羣臣宰相言飲酒過度恐
有失儀之責　上召權御史中丞滕中正笑而謂曰
今日宴㑹蓋以君臣相遇為楽朕賜酒欲其歡洽苟
小有失儀卿可勿舉劾也旣罷因召渤海都指揮使
大鸞河慰撫乆之謂殿前都指揮使劉延翰曰鸞河
渤海豪将投身歸我朕甚嘉之夷戎之俗以射獵馳
逐為楽待秋凉當與馬数十匹令出游獵以遂其性
仍賜酒及錢十萬鸞河渤海之酋帥也　上征并汾
首率小校李勲等十六人部族三百騎來降　上憐
其忠順故有是賜是日以河决将塞命翰林學士宋
白乗傳詣白馬津以一太牢沈祠加璧甲寅詔曰蓋
聞刑者不可復屬死者不可復生故三聴行誅聖人
之所至慎一成不變君子之所盡心朕勤恤兆民哀
矜庶獄每至三伏炎烝之際隆冬寒沍之時未甞不
念彼圎扉憫兹徽纆而猾胥姦吏弄法舞文或苛虐
以立威㦯稽留而不决撓憲令之綱紀傷　天地之
和平而欲百姓阜安四時順序其可得乎應天下繋
囚宜令逐䖏州府軍監每十日一具所犯事由收禁
月日聞奏仍委刑部糾舉乙卯日本國僧奝然與其
徒五六人自其國至進銅器十餘事并本國職貟古
今年代紀各一卷奝然衣緑自云俗姓藤原氏父為
真連真連者其國之五品官也奝然善書扎與中國
無異而不通華言問其土風但書以對云國有五經
及釋氏經教並得自中國有白居易集七十卷五榖
果實四時寒暑大抵類中國多米而少麥交易用錢
其文曰乹文大寳無槖駞有水牛驢羊及犀象産絲
蠶織絹薄緻可爱楽有中國及高麗二部國東鄰海
島夷人所居身面皆有毛其東則大海無際東粤則
産黄金西别島生白銀為國貢賦國王以王為姓年
號天地元管六十八州土地廣而人民少壽百餘歳
者徃徃有之其國王傳襲今六十四丗矣文武僚吏
亦皆丗官　上聞之歎曰此島夷耳而丗嗣長乆臣
下亦丗官此皆古道中國近自唐季海内分裂梁唐
至周丗数甚促大臣子孫鮮能繼襲父祖之業朕雖
徳不及徃聖然孜孜求理恐庶獄有枉橈未甞敢自
暇自逸以畋游聲伎為楽兾上玄降鍳亦以為子
孫計使皇家運祚永乆而臣僚丗襲禄位卿可各冝
盡心以輔朕之為治無使逺夷獨享斯慶因賜奝然
紫衣館扵太平興國寺丙辰選祕書丞揚延慶等十
餘人分為諸州知州　上因謂宰相曰刺史之任最
為親民非其人則下受其弊昔後漢秦彭為潁川郡
守教化大行百姓懐惠乃有鳯凰麒麟嘉禾甘露之
瑞足為善政故也以一太守善為政猶若此况君天
下者乎何謂太平之不可致和氣之不可招也丁已
駕幸相國寺回習射於後園　上中的者五召近臣
飲宴　上甚恱因謂宰相曰夏州蕃部並己寕謐向
之勁悍難制者皆委身歸順凡得酋豪三百七十餘
人約三五萬帳族得十年已來戎人所掠人畜凡二
萬五千口朕間者所遣将帥皆丁寕誡諭如蕃部中
有狡悪為害者必以威武臨之順伏易制者必綏緝
慰勞之是以戎人畏威而感惠昨亦不勞饋運秖令
齎茶於蕃部中貿易供給亦無所闕又謂李繼捧曰
爾在夏州能制蕃部乎對曰諸族狡惡不可制臣但
覊縻而已若非天威所加豈能制御者乎命國子礼
記愽士孔維判監事已未滑州言河决已塞羣臣稱
賀先是河决於韓村数州之地皆罹其災　上患之
集丁夫十餘萬治之自秋逾冬功既旱而復决　上
以方春播種不欲重煩民力於是發卒五萬人以侍
衛步軍都指揮使田重進緫督其役供奉官劉吉副
之吉河東人有膽勇不畏彊禦明習河堤利害自賛
請行且言河决未塞願夷族　上壮之命吉領其役
吉親負土與役徒晨夜兼作至是而塞吉之功居多
即以吉為西京作坊副使賜予甚厚　上製平河歌
賜宰臣宋琪等因謂曰昔漢武有瓠子之歌今朕聊
志一時之事壬戌以左羽林統軍周保權知并州以
右屯衛上将軍孟玄珏為宋曹兖鄆都廵檢乙丑召
宰相近臣賞花於後園　上曰春氣暄和萬物暢茂
四方無事朕以天下之楽為楽宜令侍從詞臣各賦
詩　上習射於水心殿宰相宋琪等各以應制詩進
上吟味乆之翰林學士承㫖扈䝉有㣲臣自媿頭如
雪也向鈞天侍　玉皇之句　上笑謂曰卿善因事
陳情也䝉頓首謝辛未詔曰昨以河堤偶决近甸罹
哭言念編民載深軫慮應開封府管内諸縣無出今
年租賦壬申　駕幸含芳園習射　上中的者四宋
琪奏曰陛下控弦發矢一如十五年前在晋邸時
上曰朕比徃時筋力雖未覺衰然少時好馬上馳射
今不復為矣因謂琪曰囿游之地三数年不一至此
且非数出宴游也時劉繼元孟玄珏錢惟濬李繼捧
亦侍坐宋琪奏曰繼元以下各江南塞北之人甞各
據土疆累丗不賔今並束身歸命入侍旒扆非神功
聖徳冠絶千古豈有如此之盛乎宋琪李昉吕䝉正
李至各賦詩進　上皆和而賜之　上又製晩春游
含芳園五言十韻詩一首賜宋琪等癸酉麟州言閝
門使田仁朗敗戎人斬首三百級獲駞馬生口器甲
千計乙亥以連州刺史任知杲本官致仕上章告老
故也丙子甘露降太一宫祠庭栢樹先是都城東南
建五福太一祠既成致饗於神祠官悉集未明前数
刻而降已卯召宰相近臣宴於後苑　上賦詩一章
賜侍臣俾之屬和
夏四月壬午光禄卿湯恱卒恱字徳川其先陳人後
家於江東之青陽父文圭乹寕五年進士登第以丗
方亂将南歸梁祖時節制夷門爱其才欲辟扵幕府
文圭不欲就遁去至㑹稽錢鏐欲縻之亦不願止去
詣宣州田頵頵執甥姓之禮待之文圭但從容談笑
無所預頵敗獲免至淮南楊渥以為掌書記恱㓜頴
悟九歳而孤善屬文仕吴為祕書省校書郎時張廷
翰宋齊丘皆掌吴政以恱俊敏共推薦之授祕書郎
直門下遷水部貟外郎改本曹郎中並知制誥李昇
建國授中書舎人時書命填委恱援筆立成詞理典
贍未幾擢為翰林學士李景繼立加學士承㫖遷礼
兵部侍郎改中書侍郎簽署省事罷職拜户部尚書
依前充學士承㫖周丗宗舉兵至淮上李景以機務
方繁命恱知樞密院事顯徳五年淮南平景遣入貢
先是丗宗駐蹕扵揚州孝先寺見恱所撰碑歎賞乆
之及至待之禮甚優異　太祖受禅景擢遷洪州以
子煜守金陵留恱佐之煜嗣位拜右僕射充樞密使
加同平章事節制潤州不楽在鎮改授太子太傅監
修國史旋守司空判尚書省再秉政江南平歸朝改
授太子少詹事上即位以恱素有才名召直學士
院踰年改光禄卿至是卒年七十三輟視朝一日恱
本姓犯　翼祖廟諱而名崇義後改姓又改名有詞
人從江南來因謁恱從容評及江南文士謂恱曰二
徐及公詩皆善帷崇義差不及耳聞者傳以為笑癸
未以涪陵王子徳恭為峯州刺史徳隆為瀼州刺史
女壻韓崇義為静難軍節度行軍司馬右衛率府副
率叚守榮决杖仍削籍為民坐華州監倉㮣量為姦
故也甲申命宰相及羣官分禱京城祠廟祈雨是夕
雨足以東上閤門副使王侁為西上閤門使戊子宰
相宋琪率文武百官及諸軍将校蕃夷酋長僧道耆
老二萬六千三百五十人詣東上閤門再拜稽首上
言曰臣等聞皇王大功莫大扵混一中夏古今盛礼
莫盛扵登封介丘其或鯨海鷄林已聞于效貢金泥
玉檢尚闕於告成則何以繼三五之鴻猷副億兆之
䖍望臣琪等誠惶誠懼頓首頓首伏惟　應運統天
睿文英武大聖至明廣孝皇帝陛下紹勛華之正統
施造化之玄功亘地罄天㒺不率俾望雲就日無所
不賔爰自唐室衰㣲四方雲優東吴西蜀瓜䚯豆分
民無邊歸亂靡有定梁唐祚短不暇經營晋漢綱頽
莫能恢復陛下膺圖出震執契嚮明四海於是㑹同
二儀以之交泰歴代之典章畢舉生民之耳目惟新
極千古以牢籠掩八絃而覆肓離肩反踵之俗襲冠
帶者以百数白環碧砮之貢充蠻邸者以千計鑿空
萬里攘地千都豈止廣長榆而通大夏靈貺交集珍
符揔至豈獨歌赤鴈而頌白麟暢玄化扵胥庭均至
和扵㝢縣歴選列辟盛徳大業未有如此之盛者也
是以三事大夫洎于黄髪之叟咸願延頸企踵以觀
大禮于升中是冝訪制云亭追蹤八九以荅玄貺以
徇羣心若却之而不頋抑之而弗䖏則何以塞神祇
之望慰夷夏之心哉伏請申命有司草定儀注擇吉
日登泰山昭厥成功以光盛礼臣等不勝大願詔荅
曰朕嘗乙夜觀書鍳前王之事迹多矣若乃至聖同
尭大功超舜厎績類於伯禹敷佑比扵成湯然後可
以髙蹈介丘遐登日觀告成功於　上帝祈景福于
下民歴萬代以流光冠百王而擅美者也其或功虧
治定徳謝欽明道未洽扵黎甿信未孚扵㝢縣安可
告成　天地展禮云亭朕自纉丕圖若涉淵水方思
日慎以答天休止期粗洽扵小康焉敢輙言于大禮
卿等忠扵事主善則稱君誠雖可嘉事則未暇省覧
数四愧畏良深所請冝不允辛卯羣臣再上表曰臣
琪等今月八日拜章丹陛瀝懇明庭叙華夷億兆之
心述　天地神祇之意乞展告成之禮聿修帝類之
儀庶耀玄功式昭盛徳遽頒明詔未允丹誠中外顒
顒萬知所䖏伏惟　應運統天睿文英武大聖至明
廣孝皇帝陛下道侔覆載明並照臨追三五以同符
體隂陽之不測而自紹開寳運光啓鴻圖親駕戎車
自秉武節靈旗所指并汾摧破竹之威文誥所施東
南無負海之固此陛下武功震耀之力也視朝之暇
靡倦觀書聴政之餘常聞論道酌百王之步驟盡得
英華考夏商之質文皆窮奥妙淳化由是丕変玄功
以之孔昭此陛下文徳化成之功也若乃萬機在念
常切宵衣一物疚懐未嘗高枕故得刑清訟息俗阜
民和草木效祥盡入朱絃之奏羽毛薦瑞皆登清廟
之歌臣等歴觀自古受命封禅之君交三神之歡接
千歳之統未有如陛下之盛也况道超軒昊功冠古
今而尚闕登封之儀猶稽肆覲之禮臣等有所未諭
也伏願拾謙讓之小節思光大之逺圖特詔禮官申
明大典遂萬國侍祠之願諧百靈望幸之心俾耀寰
區以光簡冊詔答曰朕恹纉丕圖誕膺駿命屬九服
清宴四時順成祥瑞荐臻哭沴不作斯盖　天地之
垂祐　宗廟之降靈至扵庶政允釐彝倫攸叙則輔
弼之力戎夷畏服疆場厎寕則将帥之效在于凉徳
何能致是而文武百辟華夷衆心繼瀝懇以同辞願
升中而展禮雖歸功于上足見忠誠而涉道未深殊
増媿畏再煩啓廸徒切嘉稱所請冝不允癸已内外
文武羣臣三上表曰臣琪等言近者以昇平斯乆告
謝猶稽再陳率土之心乞展泥金之礼臣誠既竭乃
春未回彌増深薄之憂寕逭再三之凟臣琪等誠懇
誠廹頓首頓首伏惟　應運統天睿文英武大聖至
明廣孝皇帝陛下慶演丹陵道光赤水勵清明而御
俗躬玄黙以化人武暢九垓則華夷偃革恩覃萬彚
則翔泳懐仁頳莖玄甲之祥昭宣緗史文鉞碧砮之
貢洋溢槀街去冬鄒魯遺氓班白舊老掎裳連𬒮萬
衆一心咸陳盛徳之容願覩升中之慶而　皇帝陛
下未回宸想猶執謙尊况今上瑞仍臻休徴沓至欽
崇玄館則湛露垂甘堙塞洪河則榮光順道漢武之
窮兵逺代遽紀三山丗祖之乗運中興仍修八陛功
㣲大定業謝時雍豈若　皇帝陛下今日之盛也又
安可乆違玄貺高謝鴻名鬰　宗社之耿光略皇王
之丕訓伏覬采倪寛之徃議詢梁松之舊言俾掌故
奏儀司歴練日儼搢紳以戒路肃羽衛于周廬日觀
儲精俟俟蒼璧之禮天孫冩望迎黄屋之來金泥玉
檢以盡誠六舞五声而節歩大備闕典咸秩無文驅彼
黎元躋于仁夀垂統成化億萬斯年豈不盛哉豈不
偉哉臣等本以㣲生親承大化儻獲侍和鑾而登降
事宋琪為封禅大禮使翰林學士承㫖扈䝉為礼儀
使翰林學士宋白為鹵簿使賈黄中為儀仗使辛丑
以駕部貟外郎劉蟠監察御史索湘為泰山路轉運
使太府卿馬峯卒峯太原人仕劉繼元至右僕射致
仕歸朝為将作監稍遷太府卿分司西京至是卒年
八十餘詔輟視朝一日峯善服食為壽康彊無疾好
持論性鄙恡無他可稱述焉癸卯以儀鸞副使康仁
寳等部署丁匠七千五百人修宫壇扵㤗山甲辰布
衣趙垂慶詣匭上書言　皇家當越五代而上承唐
統為金徳若以梁上繼唐傳後唐至國朝亦合為
金徳矧自禅代已來符瑞狎至羽毛之類色白者不
可勝紀皆金徳之應也望改正朔易車旗服色以承
天統事下尚書省集百官定議右散騎常侍徐鉉等
奏議曰五運相承　國家大本著于前載具有明文
頃以唐末丧亂朱梁篡代荘宗以早編屬籍繼立丗
功親雪國讎天下稱慶即以梁比于泚羿王莽之徒
不可以為正統也荘宗中興唐祚重新土徳自後数
姓相傳晋以金漢以水周以木天造　皇宋運膺火
徳况國𥘉便祀火帝為感生帝于今二十五年矣而
又圎丘展禮已經六祭自是日盛一日年榖豊登干
戈偃戢必若聖統未合天心焉有太平得如今日此
皆上玄降祐清廟垂休致成恢一統之運也豈可輒
因獻議便從改易恐違眷命深所未安又云梁至周
不合迭居五運欲我朝上繼唐統冝為金徳且後唐
以下奄宅中區合該正統今便廢絶禮實無謂且五
代運遷皆親承授質文相次間不容髪豈可越数姓
之上繼百年之運此不可之甚也按唐書天寳九載
崔昌獻議自魏晋至周隋皆不得為正統欲唐逺繼
漢統立周漢子孫為王者後備三恪之禮當時朝議
是非相半集賢學士衛􁀁挟同李林甫遂行其事至
十二載林甫卒後復以魏周隋之後依舊為三恪崔
昌衛包並皆逺貶此又前載之甚明也况今國家封
禅有日冝從定制上荅玄休伏乞聖宋永為火徳
從之丙午以坊州刺史馮鐸凙州刺史齊超分巡黄
河堤堰戊申以侍御史張昉本官知雜事從憲䑓之
舉也
太宗皇帝實録卷第二十九

書冩人楊思恭　𥘉對班　紹宗　覆對霍良弼
太宗皇帝實録卷第三十(起太平興國九/年五月盡七月)
五月庚戌朔　上御乹元殿受朝賀辛亥　車駕出
南薫門觀稼召從官列坐於田中令民刈麥咸賜以
錢帛回幸玉津園觀魚張樂習射乆之宴飲極歡而
罷壬子西州回鶻與波斯外道來朝貢西州婆羅門
僧永丗自云本國名利得國王姓牙羅五得名阿喏
你縳衣黄衣冠金冠以七寳飾之每出乗肩輿或乗
象馬以音楽鑼鈸前導多㳺佛寺愽施貧乏妃摩訶
你尾衣大䄂縷金紅衣歳一出多振施人有冤抑俟
王及妃出即随之伸訴置宰相四貟國中庶務庫藏
皆宰相裁制之五榖六畜果實與中國無異市易用
銅錢其錢有文縵大如中國所用者但無穿耳東至
大食國六月程又東至西州二月程又東至夏州三
月程波斯外道阿里熛自云本國王號黒衣王子姓
張名㬈里没似衣錦綵衣好乗馬㳺獵每出二月至
三日即還委大臣九人同理國事男子以白㲲布爲
衣婦人豪冨者衣錦綺貧下者止服綃布種陸田無
稲秝土産絲蠶羊馬果實無錢貨以雜物相貿易東
至婆羅門六月程又東至大食國六月程又東至夏
州二月程癸丑以西京作坊使順州刺史李克文起
復雲麾将軍麟州防禦使依舊知夏州事詔銀州宥
州復隷夏州戊午詔曰國家欽恤刑章重惜人命豈
容酷吏恣為深文掠治無辜致其殞絶損傷和氣莫
甚於斯鳯翔司理参軍楊酀許州司理参軍張睿並
掠囚至死已從私罪决遣訖今後犯者並以私罪罪
之先是酀睿各無辜考掠人至死法寺定為公罪
上怒故有是詔甲子以左神武大将軍吴元輔領平
州刺史以監察御史宋璫為陕西轉運使乙丑詔曰
司理参軍專於推鞫研覈情實尤在得人如聞諸道
多闕此官盖吏部拘以資叙難為注擬自今應有闕
䖏冝令本州扵見任前任簿尉判司内選擇明敏有
官業者充秩滿當與陞奨其罷軟不任職者便可選
官代之先是諸䖏多闕此官而吏部以資叙相妨難
於注擬上以庶獄為重不可暫闕故委本部選擇
焉庚午以東上閤門使田仁朗判四方館事辛未以
左拾遺直史館宋凖守本官知制誥壬申歸州刺史
高繼元卒繼元字若虗中書令南平王保融之第二
子也保融承祖父業據有荊南事具五代史及保融
卒弟保朂立保朂卒保融子繼冲立建隆四年朗州
周保權以部内将衡州刺史張文表叛求救於朝
太祖遣山南東道節度使慕容釗帥師援之假道於
荊南繼冲不敢拒之師既入城繼冲乃舉其地内有
屬而入覲焉繼元即繼冲弟也繼冲卒後授繼元歸
州刺史　上親征太原命繼元京師廵檢　車駕還
京以繼元為河隂兵馬都監至是卒年三十一丙子
以判四方館事田仁朗自京至泰山督治道之役丁
丑乹元文明二正殿哭是日既夕隂雲四合風雷暴
作夜漏𥘉上澍雨如傾雷電震激火發自月華門抱
関者不之覺延焼漸北煙焰上出　上遣小黄門開
関視火勢已盛亟命宿衛数百人毁回廊連屋比明
役士皆至併力救之至辰已乃息已卯以栁州團練
使田欽祚為郢州團練使知夏州著作佐郎杜凝除
籍為民以其知道州日居喪聴楽為人所訴故也
六月壬午以􁇏鐵判官虞部郎中樊若水為荊湖轉
運使封故燕國長公主次女髙氏為延昌縣主乙酉
麟州防禦使李克文來朝以唐僖宗賜其祖夏州節
度使拓䟦思恭鐡劵朱書御扎上獻　上因觀其詞
㫖卑替謂宰相曰朕甞覧韓偓金鑾記見昭宗在鳯
翔梁太祖引兵至城下號為迎駕其實脅君韓偓為
翰林學士昭宗欲見之而為中官所隔潜匿伺便方
遂一見可為歎息也宋琪對曰唐末亂離諸侯彊盛
其勢固不能乆以雷徳驤石熈古魏庠朱昂李惟清
祖吉雷有終陳白楊緘李琯崔邁吕備分為両浙峽
路京西西川淮南荆湖江南廣南河北陕西轉運使
丁亥詔曰朕以不明託扵兆人之上夙夜祗惕㒺敢
怠荒頼　九廟儲祥　上玄垂祐萬務粗治于今九
年而数日前雷之中烈火遽作既延哭扵正殿蓋示
譴於眇躬祗畏震驚㒺敢寕䖏　上天警戒必有
由然豈非燭理之所未明賞罰之所未當物情尚多
於壅塞政理未洽扵和平生靈未息於瘡痍獄訟未
除扵枉橈賦調未得均一賢良多所淪滯有一于此
足敗政經載深馭朽之誠思啓納言之路卿等列于
有位咸切致君所冝各竭忠規共申讜議揚朝廷之
闕失陳時務之否臧當悉乃心必期無隐朕将親覧
用自儆焉已丑登聞院引對婦人李氏自陳云無児
息身且病恐一旦溘死家業委棄欲未死有所屬
上因謂宰相曰此婦人数日前朕已令開封府依所
欲裁置之今復來告訴稱其父已𬒳繋矣此是小事
何用禁繋京輦之下尚敢如此天下至廣冤枉可知
朕恨不能徧閱天下獄訟親行决㫁每見大理寺㫁
遣諸州刑獄多為其中小有未盡即卻之今國家封
疆闊遠來徃動是五七千里再令勘覆轉是淹延今
後冝令遣使分詣諸州令周細詳酌如不干人命使
至便與㫁决不須重勘琪等曰謹奉詔即日分遣殿
中侍御史李範等八人徃両浙淮南西川廣南録問
刑獄以金部貟外郎奚嶼為京東轉運使壬辰詔曰
朕恤念烝民憂勤庶政每令詢訪以導鬰堙苟規益
之有聞豈卑髙之是間應天下幕職州縣官俱負吏
才咸通時務其或知民俗利害政令否臧並許于本
州附傳置以聞如所言有可收採必行旌賞或無所
取亦不加罪先是轉運使及知州通判皆得上書言
事而州縣官屬則否　上慮下情壅塞故降是詔乙
未鎮安軍節度使守中書令石守信薨守信字徳貞
開封沒儀人事周祖爲小校累遷散指揮使從丗宗
征并汾遇敵扵高平以戦疾力遷親衛左第一軍都
指揮使師還授鐡騎左廂都指揮使顯徳二年從征
淮南以功遷鐵騎控鶴四廂都指揮使領嘉州防禦
使從平関南以功授殿前都虞侯未㡬遷殿前都指
揮使領江州防禦使㳟帝嗣位授滑州刺史充義成
軍節度使軍職如故　太祖陳橋之入也時守信宿
衛内庭聞変登左掖門嚴兵設備閉関以守　太祖
之典親軍官署在門内　太后居其中　太祖未至
先遣帳下親信楚昭輔問　太后起居及昭輔至守
信啓関納之　太祖甚徳之踐祚改領宋州刺史歸
徳軍節度使從平李筠以功加同平章事李重進據
淮揚叛命守信充行營招討使兼知揚州行府事維
揚平改鄆州刺史天平軍節度使兼侍衛親軍馬步
軍都指揮使上章乞解軍職詔許之以其子保吉尚
許國公主加兼侍中　上嗣位加兼中書令移河南
尹西京留守進位守中書令從征幽州以失律降授
随州刺史崇信軍節度使兼中書令尋進封衛國公
乆之改陳州刺史鎮安軍節度使復守中書令至是
薨年五十七詔輟視朝三日贈尚書令追封衛王謚
曰武烈守信累任節鎮惟以聚斂為事性貪嗇積財
鉅億萬計雅信尚釋教多所施捨在西京造崇徳佛
寺役人輦運瓦木督責既急而所給不充其傭直人
皆苦之丙申　上岀粟豆数十本以示近臣因謂樞
密使人顯等曰今年風雨雖調猶慮禾稼未得豊茂
昨令徃京城四面百里外取得粟豆凡数種皆長数
尺大是好田喜形扵色是日草澤上書言時政引對
詞甚狂勃　上不之罪慰諭以遣之因謂宰相曰徃
昔帝王多以尊極自居詞氣嚴厲左右無敢貢一言
者朕雖布衣言事必温顏以待之只如每與卿等款
曲商榷時事蓋欲通上下之情無有所隐宋琪等頓
首稱謝丁酉宰相以東封在近導駕儀衛合取進止
上曰此行蓋為告謝　天地與蒼生祈福廣陳儀衛
即是勞擾非朕意也但一如令式己亥舒州言五色
雲見於靈仙觀上庚子詔曰先是六年十二月辛卯
詔書應諸道刑獄長吏每五日一録問今天下亦幾
於治矣然頗為煩劳特示改更永期遵守今後冝令
十日一録問杖罪以下便可依理踈决壬寅詔曰朕
以眇躬嗣膺丕􁀌涉道猶淺布衣未孚中心惕然常
所祗懼頼　昊天垂祐黔首小康豊年屡臻四鄙不
聳豈敢暇逸自謂宴安昨者文武羣臣洎手耆耋盈
廷抗䟽連袂扣閽謂乎治平之時請舉升中之禮頋
惟凉徳豈可克堪而陳請再三因以俞允載惟盛礼
終覺愧懐况封禅之儀廢之已乆百司祇奉辦集尤
難萬姓供輸勞優斯甚且令停罷更俟後期國門之
南圓丘素備冝輟登封之禮聿修柴燎之誠朕以十
一月二十一日有事于南郊凡爾臣僚當體兹意甲
辰以定國軍節度使宋偓為右衛上将軍丁未免開
封府推官張雍左右軍巡判官韓昭裔宋延煦愽州
愽平縣令楊䖏仁等左右軍巡使殿直龎則王業並
降充殿前承㫖醫人陳士良等並决杖流海島𥘉寡
婦劉氏有姦状恐事露遂成憂悸之疾復懼其子陳
告遂令侍婢陳訴稱其子王元吉寘毒于食中因病
但未死事下開封府右軍巡按之未得實状移于左
軍巡推典受劉氏賕掠治元吉遂自誣及開封府引
問元吉始以實對府中不能决又移扵司録司盡捕
兩軍巡元推胥吏按問之稍見誣􁀌之迹而府中以
追捕者衆遂列状引見　上以元吉薬母事状暗昧
令免死决徒開封府将杖元吉元吉大呼曰元吉苟
受刑府中官吏豈得了乎頃盡還元吉所用貨賂府
中不敢决因問元吉行賂之状元吉暦指之遂具元
吉詞𣢾上言元吉復令妻張氏撾登聞鼓以聞　上
覧之臨軒頋問悉見其冤枉之状亟令中使收捕元
推官吏送御史䑓再鞫之至是獄具引見自雍而下
上一一親問咸伏其辜特詔免元吉而有是命先是
元吉繋左軍巡爲獄吏繋縛榜笞備諸惨毒不勝其
苦至是　上復令縛獄吏以其法償之獄吏宛轉號
呌惟求速死　上曰汝猶不勝其苦他人能勝之乎
及觧其縛兩手不能舉良乆方復　上因謂宰相曰
刑獄中有如此惨酷京城尚如此况僻逺乎遂以右
諫議大夫辛仲甫代劉保勲知開封府保勲洎判官
李繼凝各奪一季俸郴州刺史張再興責授右率府
副率坐知雄州日以麤率自任失政故也
秋七月己酉朔以保平軍節度使杜審進為右衛上
将軍壬子改乹元殿為朝元殿文明殿為文徳殿丹
鳯門為乹元門癸丑詔曰先是郊禋五使權用他司
印冝令有司各鑄印以賜之乙邜詔曰御史府憲令
所繋獄訟攸歸凡在官聮皆為要劇所冝恪謹以承
重任彊毅以肃羣姦豈可因循恣成縦弛如聞䑓中
鞫獄多是委之有司御史但雍容端坐飬高自重而
已故令羣吏為姦無所不至豈所謂徇公求理欽恤
慎重之意乎今後凡有刑獄當推御史並頃躬親訊
問研究詞情不得信任胥吏仍令中丞及知雜御史
常加糾舉庚申詔改匭院為登聞院東延恩匭為崇
仁檢南招諌匭為思諌檢西申冤匭為申明檢北通
玄匭為招賢檢壬戌中元節上幸建隆觀謂宰相
曰道門以冲澹為本夫道者　天地萬物之祖而其
教終㣲豈主之者非其人乎移幸太平興國寺回御
東華門楼觀燈賜從官飲夜分而罷已已兵部侍郎
致仕程羽卒羽字冲逺深州陸澤人少好學能屬文
晋天福八年擢進士第解褐為鄆州陽榖縣主簿秩
滿授易定祁等州觀察支使歴虞郷新都醴泉三縣
令皆有政績開寳中選為兩使判官及引對　太祖
詢其時事稱㫖擢為著作郎出知興州踰年改知興
元府詔歸闕上方尹京邑羽以本官充開封府判
官羽性淳厚莅事恪謹上亦以長者待之及　上
嗣位拜給事中賜金紫知開封府未幾出知成都府
為政寛簡蜀人便之入朝拜礼部侍郎充文明殿學
士以年老艱于歩履求罷近職拜兵部侍郎請告百
日假滿上章乞致仕詔從之仍給全俸至是卒年七
十三　上嗟悼数四官給葬事贈礼部尚書癸酉有
司言有挟私逼脅人致死者請以抵罪　上曰朕讀
唐書見李義府逼畢正義死獄中然小人之情何所
不至亦不足怪也令論如律歸州言古玉虗觀内天
尊以木為骨其木忽生枝葉乙亥以前朔州觀察使
駙馬都尉石保吉起復雲麾将軍新州刺史威塞軍
節度使以前如京使石保興起復雲麾将軍領順州
團練使
太宗皇帝實録卷第三十

書冩人張容　𥘉對班紹宗　覆對霍良弼
太宗皇帝實録卷第三十一(起太平興國九年八月/盡雍熈元年十二月)
八月戊寅朔詔曰國家撫育黎民哀矜庶獄累降詔
敕以儆有司而約束之言猶有未盡更條其事申而
明之應兩京及諸道州府有鬭競至杖罪以下本處
長吏便可躬親決斷不必更下所司廣有逮捕使獄
吏因縁爲姦及逺郡刑獄有無可疑而奏案待報者
自今並禁止之初　上謂宰相曰朕於刑獄尤所疚
懷今西蜀嶺南皆數千里往來覆淹延刑禁冝有條
約乃降是詔壬午御製四成字四髙字詩各一首賜
近臣令屬和以殿中侍御史趙安易監察御史趙齊
並爲宗正少卿甲申以靜難軍節度行軍司馬劉知
信爲左衞將軍領營州刺史嘉州言江水暴漲壞官
寺廬舎溺死者千計乙酉以監察御史索湘爲河北
轉運副使壬辰詔曰錢刀之用以通有無輕重相權泉
流不匱漢魏之後其弊蓋多國家即山鑄銅奄有呉
蜀冨姬周之九府法上林之三官而民俗之間犯禁
者衆姦僞旣廣輕重滋多自今兩宫及諸道州府冝
申明舊禁不得雜用私鑄細小及鐵鑞錢仍每貫須
重四斤半巳上其細雜錢限一月内並須納官癸巳有
布衣以皂囊封書獻者其詞狂妄　上覽而不之罪
因謂宰相曰比降詔書許人言事近有上章者朕皆
一一覽之但外人不知朝廷要務所言孟浪不切機
㑹本欲下情上逹庶事無壅故雖狂勃亦不加罪宋
琪等對曰陛下廣納言之路苟百中得一亦是國家
之利甲午延州淄州言大水壞官寺民舎漂溺人畜
丙申太一宫成　上將親祠先一日遣翰林學士賈
黃中致祭告之其詞曰維太平興國九年歳次甲申
八月戊寅朔二十日丁酉　皇帝謹遣翰林學士尚
書司封郎中知制誥賈黃中稽首上告于五福君基
十神太一帝君之神夫明靈之降難可度思精意茍
存必垂昭格顧惟寡昧嗣守丕基而德敎未孚化源
猶鬱日愼一日于兹九年苟非　上帝垂休明靈降
鑒則安得民庶和樂豐穰荐臻荷此殊休實由　玄
貺惟神功施造化道貫幽明握　上帝之靈符作羣
生之司命頃者觀臺效職保章獻言以爲躔次所經
將莅斗牛之分永惟靈馭下屬勾呉且欲伸蠲㓗之
誠豈復以封域爲限載營間館卜此近郊庶苾芬之
儀親承於祀事飈欻之駕時覿於神光所望納九有
於胥庭躋蒼生於冨壽但以正詞而陳信敢言袐祝
以求恩謹以至誠上祈冥祐丁酉　車駕親祠太一
宫壬寅澶州言河漲損民田雅州言江水漲九丈壞
民廬舎以神武大將軍石曦知襄州左領衞大將軍
趙延進知揚州甲辰以監察御史周渭爲兩浙西南
路轉運使白州言大風壞官寺民舎
九月戊申朔以磁州團練使潘光𥙿爲右千牛衞大
將軍丙辰以太子中允崔邁爲陜府西路轉運使副
吕備爲轉運使壬戌宰相率文武百官上言曰臣聞
道之大也二儀生焉萬物母焉而豈辭希夷罔象之
謂天之髙也四時行焉三光麗焉而靡謝昭回乾健
之稱斯蓋物理之常情而聖人所以無避者也伏惟
應運統天睿文英武大聖至明廣孝皇帝陛下功參
玄極道貫往初思溢六虚恩覃萬彚納百王於軌度
懷九有於胥庭大夏九眞條支越裳之貢雜沓乎槀
街合穗連理華平闊逹之秀充盈乎瑞諜天人昭荅
符應荐臻猶且翼翼小心乾乾夕惕訪峒山而問道
遇乙夜以觀書游神於蠖濩之中端拱於穆清之際
昨者人神合契億兆同心將以交歡三神接統千祀
追云亭之盛禮踐八九之遐蹤檢玉之祠不陳於袐祝
射牛之禮巳講於儒臣而勞謙載懷中道而止神貺
集而不荅盛禮闕而弗營今柴燎在辰華夏畢至咸
以爲羣心固而天聽不回則何以綏懷萬國盛德著
而名號不稱則何以對越穹旻澤以􁋚之德以覆之
昆虫草木罔不咸遂可不謂至仁乎恩以懷之威以
肅之華夷蠻貊罔有不率可不謂明德乎臣等不勝
大願上尊號曰　應運統天睿文英武大聖至仁明
德廣孝皇帝伏惟上奉天明下從人欲誕受典策光
昭永圖荅詔不允丙寅羣臣三上表詔曰朕祗膺丕
構奉若　昊天常懼燭理不明聽斷乖誤日慎一日
于今九年賴　上帝顧懷　宗社儲祉兵戎甫定民
俗小康載循沖人何能致此愧畏之意不敢弭忘今
者輟升中之儀修柴燎之禮匪敢自大要在致誠夫
溢美之累於道虚言之過於實朕所不取也無爲煩
數當體至懷所請冝不允庚午免太常博士李頌仍
削兩任以知齊州日坐部内與尼姦故也辛未度支
使左衞大將軍陳從信卒從信字思齊譙郡人也
上在藩邸命從信典財用之出入恭謹彊力心計精
敏府中無事大小悉委之開寶二年秋有司言太倉
儲廩止於明年二月請分屯諸軍仍盡率民船以資
江淮糧運太祖大怒切責計司曰國無九年之蓄
曰不足汝不素爲計度而使倉儲垂盡乃請分屯兵
師括率民船以資饋運是可卒致乎且設汝何用苟
有所闕必爾乎取之三司使楚昭輔惶懼計不知所
出乃詣晉邸見　上泣告乞於　太祖解釋稍寛其
罪使得盡力營辦上許之昭輔出　上召從信告
之曰理將安出對曰從信嘗游楚泗間見糧運停阻
之由蓋是逐處勘給主船軍人糧食是以凝滯若令
往復自初起程即令計日併支沿路日食便可責其
定限又楚泗間運米入船及至京輦米入倉皆令促
其程限如此每運可減數十日楚泗至京千里舊八
十日一運一歳三運若此則歳可増一運焉今又聞
三司使令籍民船無好惡皆取之則冬中京師薪炭
殆絶不若以新好船令運糧惡者任民載樵薪則公
私俱濟今市中米貴官乃定價令㪷計錢七十商賈
聞之以不獲利無敢載致京師者雖冨人儲物亦隱
匿不糶是以益貴而貧民將憂其餒殍也今若聽其
自便四方商旅皆至即米多而價自賤矣上曰然
明日具以白　太祖盡從其言於是事集焉上即
位遷東上閤門使樞密都承旨坐事責授閑廏使閤
門祗候　上征并汾以從信爲大内都部署遷左衞
將軍復爲樞密都承旨未幾以本官罷踰年以本官
充度支使加本衞大將軍至是卒年七十二贈太尉
從信無他才好詭誕有李八百者自言八百歳從信
事之甚謹冀傳其術而終無所得侯莫陳利用者挾
左道有妖術因從信推薦獲寵人以此非之壬申以
諌議大夫許仲宣權判三司乙亥詔史館所編文集
將就可令接續進來　上謂宰相曰自去年冬末日
讀御覽三卷未嘗廢闕有故即追𥙷之巳讀八百餘
卷矣
冬十月庚辰以知叙州舒德郛爲敘州刺史谿洞之
首領來請命也詔曰應諸道州府自今犯竊盗五貫
巳上十貫以下並決杖配隷所在徒役不必更奏十
貫巳上及兇惡尤甚爲人患者即得取裁先是竊盗
獄成皆取裁多致凝滯　上知之故降是詔癸未
乹明節羣臣上壽先是飲羣臣酒三行乃止是日上
恱顧謂權御史中丞滕中正曰三爵之儀是謂常禮
朕欲與羣臣更飲一巵可乎對曰陛下聖恩甚厚臣
敢不奉詔殿上皆稱萬歳甲申詔曰華山陳摶養素
丘樊韜光巖穴載應順風之請是増少微之耀慕我
至化來儀帝廷不有嘉名何彰貞範可賜號希夷先
生仍賜紫衣一襲摶頗工詩什居華山雲臺觀周丗
宗聞其名召之旣至館於禁中月餘厚禮遣之還山
及上即位來朝今復至　上待之甚厚謂宰相曰
摶獨善其身不于勢利所謂方外之士也入華山四
十年度其年近百歳人且言天下安治故來朝覲此
意亦可念也即令引至中書卿可試與之語摶旣至
琪等因問曰先生得玄黙修養之道可以授於人乎摶
白山鵶一(乾州/貢)赤烏一(趙州/貢)白鷹五(霸濮潞晉/夏等州貢)白鷺鷥
鷹二(商坊等/州貢)白鶻一(夏州/貢)赤鶻一(歸州/貢)白鷂一(鳳翔/府貢)
白鸚鵡一(朗州/貢)白銅觜一(光州/貢)青花山鵲一(房州/貢)琪
等拜表稱謝請圖之付史館詔從之戊戌杖殺忠州
録事參軍卜元幹免知州國子博士徐澤官仍削兩
任並爲受賕枉法故也庚子杖殺禁軍鐵林小校李
超坐牧馬濟州求掠民錢及劫殺道上行人故也先
是國家以諸軍戰馬數多其外軍屯戍者皆在外而
禁軍中騎兵尚多皆本軍飼養之每至三月分出於
近京州郡放牧至九月復還本軍故超因牧馬而爲
姦焉
十一月壬子髙麗國王王治遣使以方物來貢庚申日
有青赤背氣甲子　上齋宿正殿乙丑宿　太廟　上
以天氣晴和作歌詩三首賜近臣令屬和丙寅　親
饗五室出宿於齋宫丁卯日南至　親祀南郊回
御乹元門下制曰惟皇撫運樹洪業於中區惟辟奉
天表至誠於大報朕自祗膺睠命嗣守丕基夕惕晨
興宵衣旰食九年于此罔敢怠荒而豐歳屢臻五兵
不試符瑞昭應書軌大同顧惟沖人何能致此蓋
玄穹之所降鑒　宗社之所儲休所以躬事禋燔告
謝　天地文物以之大備聲明於是孔昭六變升聞
百神降假純嘏之錫豈獨在予思與萬邦同兹大慶
冝改紀元之號仍覃作解之恩可大赦天下改太平
興國九年爲雍熈元年自雍熈元年十一月二十一日
昧爽巳前應天下繫囚除故殺人并十惡罪至死及
官典犯枉法贓不赦外其餘罪無輕重咸赦除之内
外馬歩諸軍將卒並等第賞給文武前任見任官諸
軍將校致仕官並與加恩禁軍指揮使巳上未有功臣
者特賜功臣諸道州府民户少欠太平興國八年終巳前
夏秋稅物及義倉并賑貸斛㪷並與除放文武常參
官及内外諸司使副禁軍都虞候已上諸道行軍副
使藩方馬歩軍都指揮使父母妻未有官封者並與
官封亡殁者亦與封贈文資常參官衣緋緑及二十
年者許於吏部投牒以名聞諸處配流徒役人内有
曽任職官巳經恩放還者委所司條奏貶官未量移
者與量移巳量移者與復巳復資者量與叙用諸處
征討將校殁於王事者自副兵馬使巳上並與贈官
有親的子弟孫並與録用諸處監管埸務虧失官物
及人户増起課額自後不敷者應舟船沈没及遭水
火損敗錢帛西川諸州鹽井煎煉不及者昇杭州等
見有積欠係官地基錢物等特與除放兩浙先欠淮
海國王回圗質庫錢鹽等應自開寶七年以後舒掦
泉福歙等州𬒳江南燒爇却斛㪷故涪陵王先於在
京及諸州借過省倉庫錢帛斛㪷見勒元借人填納
者河東管内僞命日於人户上舊率配錢物及江南
舊日於興國軍人户上白配供軍茶貨等並特與除
放應江南兩浙湖南嶺南人户見有丁身錢起今後
並以年二十成丁六十入老其未成丁巳入老者及
身有廢疾並與放免應郊廟諸司職掌及行事官並
與加恩欠一選者令銓司注擬欠兩選巳上者減一選
應自前亡命軍人及草冠聚集之處限詔到兩月並
令於所在陳首限滿不首即論其罪諸道進奏使前
資官等赴　郊廟陪位者並與加恩西川廣南荆湖
江浙漳泉發遣到僞命官吏等如正身亡殁其骨肉
一任歸還應諸抵法人及殁於貶所者並許骨肉歸葬
癸酉詔曰建州進士楊億年方髫齓冨有文華召試
於前筆不停綴詞體優贍粲然可觀言念俊竒冝加
秩序噫進不巳砥礪彌堅越景絶塵一日千里予有
望于汝也可特授將仕郎守袐書省正字億建州浦
城人刑部郎中徽之從孫也年十一能屬文援筆立
成上聞其名乃詔江南轉運使張去華就加考試
去華試以詩賦文論咸有可觀送至闕引對便殿神
采俊爽占對閑雅　上出詩賦題試之億援筆頃刻
而成詞采靡麗上大嗟賞因謂宰相曰童蒙敏慧
未嘗有如此者宋琪等奏曰陛下好文獎善故異人
間出　上曰可與一官留於京師時召之令賦詩於
前以釋心耳故有是命襄州言襄賜縣百姓劉昉五
丗同居長㓜百口内無異爨詔旌表門閭常稅外免
其他役
十二月庚辰楚王元佐陳王元佑　韓王(眞宗/舊名)冀王
元儁益王元傑各加食邑一千户以太師尚書令兼中
書令淮海國王錢俶爲漢南國王改賜寧江鎭國崇
文耀武宣德守道功臣以刑部尚書平章事宋琪爲
門下侍郎昭文館大學士工部尚書平章事李昉爲
中書侍郎監修國史左諌議大夫參知政事吕蒙正李
至皆爲給事中參知政事如故宣徽南院使兼樞密
副使柴禹錫進封平陽郡侯右諌議大夫同簽署樞
密院事張齊賢王沔並加左諫議大夫自藩鎭及内
外文武官並進秩有差以丁卯詔書加恩故也癸未
詔京城耆老百歳已上者凡百許人至長春殿　上
親慰撫之老人皆言自五代已來未有如今日之盛
也賜束帛衣服茶荈以遣之乙酉詔曰王者賜酺推恩
與衆共樂所以表昇平之盛事契億兆之歡心　累
朝已來此事乆廢蓋逢多故莫舉舊章今四海混同
萬民康泰嚴禋始畢慶澤均行冝從士庶之情共慶
休明之運可賜大酺三日酺飲起自秦法三人巳上
㑹飲則罰金故因事賜酺吏民得㑹飲過則禁之魏
晉之後無聞焉唐景雲開元天寶間曽舉行之至是
郊禋始畢大慶溥洽故有是詔　上因謂宰相曰朕
讀唐書見睿宗巳後賜酺或連夜至七日九日亦或
彌月無乃太甚乎娯樂不可過度三日爲得冝矣玄
宗令三百里内刺史縣令各率音樂集都下亦勞擾
之甚也丙戍月犯昴以少府監段思恭爲右諌議大
夫袐書少監郭䞇爲左諌議大夫丁亥詔曰敦本抑
末教化於是興行抵璧捐珠浮靡於焉止息朕祗承
丕􁀌緬慕古風思欲崇尚儉朴革去澆競却難得之
竒貨復大化之淳源冝自我先以率天下其嶺南諸
州採珠埸罷之己丑以左領軍衞大將軍致仕孫守
彬爲右屯衞將軍壬辰制曰王者祗膺寶圖奉若天
命必在詳求淑哲所以翊宣風敎故姬周之盛本自
姜任之烈虞舜之聖亦資皇英之助蓋化行於内而
隂教以孚位正於中而人倫以叙始於宫閫迨于家
邦前典具存敢忘脩舉隴西李氏柔嘉維則和順積
中茂慶著於侯藩盛則傳於勲閥清芬桂郁睿問川
流明惠成於自然仁孝本於天賦頃自作嬪帝室毓
德椒塗象服垂風光昭令則關雎播美巳著樂章内
理肅而九御有倫婦道著而六宫承式服阿保之箴
誡知臣下之勤勞固已績茂公桑道光彤管而造舟
之禮未加於徽命厭翟之貴未正於中宫豈所謂昭
德垂訓嗣丗繼統者乎冝考舊章煥兹縟禮法軒星
而踐位配皇極以爲尊可立爲皇后有司擇日備禮
冊命甲午駕幸城北水磑回召近臣宴於後苑丙申
大酺自丹鳯樓至朱雀門張樂遷四市貨殖五方士
女大㑹作山車旱船往來御道爲魚龍曼延之戯又
集開封府諸縣及諸軍樂人列於御街音樂雜發觀
者隘道上御樓臨視召羣臣宴飲畿甸耆老列坐
其下賜之酒食丁酉賜文武常參官詣尚書省宴飲
上賜詩二首特降中使宣㫖曰今日卿等宴㑹恐未
盡歡可更賜來日宴樂於是三日羣臣獻歌詩頌賦
稱美者數十人並宣付史館庚子以濟州刺史陳廷
山爲光州刺史壬寅以氊毯使張延景爲尚食使癸
卬麟州防禦使李克文爲博州防禦使甲辰雨雪先
是上謂宰相曰今冬天氣和暖開春恐有疫癘今
郊禮酺宴之後若得三五寸雪大佳至是隂雲四合
積雪盈尺
太宗皇帝實録卷第三十一

書寫人李竒　初對吕興宗覆對霍良弼
太宗皇帝實録卷第三十二(起雍熙二年/正月盡二月)
雍熈二年春正月丙午朔　上不受朝羣臣詣閤拜
表稱賀庚戌以右諌議大夫段思恭知壽州司農卿
李惲知孟州甲寅詔曰國家書軌混同封域遼逺將
共康於庶務必廣擇於羣材舉其所知厥有前典況
今官常之列俊乂尤多雖藴長材或居下位守道者
以躁進爲恥懷能者以自衒爲非式開薦善之門用
廣得人之路冝令翰林學士兩省御史臺尚書省官
保舉京官幕職縣官可陞朝者各一人丙辰以皇姪
德恭爲左武衞大將軍判濟州封安定侯德隆爲右
武衞大將軍判沂州封長寧侯皆故涪陵王廷美之
子也初廷美徙房陵諸子皆從行至是並受封仍厚
賜緡錢遣髙品衞紹欽送之治所又以起居舎人韓
檢通判沂州右𥙷闕劉蒙叟通判濟州以皇姪在郡
面諭旨令檢等專郡政焉己未上元節御乹元門樓
觀燈夜漏初上密雪忽降　上謂宰相曰可各賦觀
燈夜瑞雪滿皇州詩以爲娯樂上賦詩示羣臣宰
相宋琪等咸奉和辛酉分命左領衞大將軍郭重吉
等十三人監治河隄癸亥以翰林學士司封郎中賈
黃中右散騎常侍徐鉉屯田郎中知制誥趙昌言虞
部郎中知制誥韓丕祠部貟外郎知制誥蘇易簡主
客貟外郎知制誥宋準禮部郎中張洎左𥙷闕直史
范杲著作郎直史館宋湜席貽慶等同知禮部貢舉
以登州流人曹翰爲右千牛衞大將軍分司西京令
便道之官遇赦故也乙丑詔賜安定侯德恭長寜侯
德隆常俸外年支錢各三百萬以水部貟外郎閻象
春秋博士袁逢吉毛詩博士解損袐書丞張雍著作
郎杜新殿中丞趙化右賛善大夫呉淑著作佐郎杜
鎬大理寺丞王炳國子監丞楊文舉等試禮部諸科
貢舉人戊戍以袐書丞何績爲京東轉運副使己亥
詔曰國家設俊造之科啓公平之路務要藝實以副
勤求近年舉人動盈萬計姦僞之迹朋結相連或成
於他人或傳以相授紛然雜亂無以辨明考覈旣難
妄冒滋甚冝令知舉官專察之如有濫謬具以名聞
甲戍制加髙麗國王王治檢校太傅光禄卿裴迎責授
感德軍節度行軍司馬坐知相州日選僕隷伉健夜入
更直與之卧起郡中有卒尤健壯迎召之諸僕由是
不平因鬪競事發上令鞫之得實醜狀詔削籍配
隷商州禁錮迎錢俶之姻也俶屢請於　上乃改是命
二月戊寅詔曰朝廷選用賢能分膺事任必資公共
以副憂勤向者聮事同僚多不連署奏牘自今並須
同署永定爲式庚辰遣内客省使郭守文領兵屯三
交壬午以翰林侍書左拾遺王著翰林侍讀著作郎
吕文仲使髙麗甲申權交州三使留後黎桓遣牙校
張詔馮阮伯簮等以方物來貢壬辰詔左諫議大夫
滕中正兵部郎中楊徽之屯田郎中孔承恭同試知
貢舉官親屬凡九十八人乙未夏州上言都巡檢使
汝州團練使曹光實殁於賊光實字顯忠雅州人也
父疇唐末爲静南軍使控印峽以捍蠻蜑光實㓜武
勇有膽氣輕財好施不事細行意豁如也疇卒僞蜀
孟昶以光實爲永平軍管内捕盜游兵使　太祖命
王全斌平蜀蜀地羣盜蜂起有夷人張樂忠者常攻
劫郡縣且憾光實殺其徒黨率衆數千人中夜掩至
環光實所居鼔噪飛矢四面並進光實貟其母揮戈突
圍以出賊衆辟易不敢輒近光實舉族三百餘口賊
殺之無噍類又發疇墓壞其棺槨光實詣全斌具以
事白時蜀中諸郡多未下乃圖雅州地形要害陳用
兵攻取之勢請官軍先下之全斌壯之遂令光實率
兵前導旣克其城果得樂忠而甘心焉全斌乃署光
實爲義軍都指揮使而殘宼猶保沈黎光實以所部
盡平之遂以光實知黎州兼黎雅二州都巡檢使安
集來蠻獠懷之全斌遣入貢京師且陳郡境安靜不
須義軍巡警請罷之　太祖喜謂左右曰此蜀中之
竒士也乃以爲黎州刺史踰年改唐州刺史時初平
交廣羣盗未息以光實爲嶺南五十七州都巡檢旣
至捕逐羣盗海隅寜靜上即位遷本州團練使
車駕征河東以光實知威勝軍事河東平充汾遼石
沁等州都巡檢使領汝州團練使王師北伐與潘美
分道出鴈門光實爲前鋒遇賊斬首五千級優詔嘉
獎李繼捧之入朝也以光實爲夏銀綏麟等州都巡
檢使繼捧弟繼遷遁入蕃落爲宼邊民苦之光實乗
間掩襲獲繼遷母妻及牛羊萬計斬首數千級繼遷
僅以身免繼遷旣敗使人紿光實曰我數奔北勢窘
不能自存矣公許我降乎因導致情𣢾願陳甥舅之
禮之禮期其日於近城十許里約降光實武人勇而
無謀心信之且欲專其功故不以語人至期繼遷設
伏於隱蔽與數人近城迎光實領數百騎徑赴之繼
遷前導北行將至其地忽舉手麾鞭而伏兵盡起光
實遂𬒳害年五十五　上聞之驚悼賵贈加等録其
子克讓爲五品正貟官丙申詔曰應天下佛寺道宫
自來累有詔書約束除舊有名籍者存之所在不得
上請建置初有僧乞於近城之地積薪自焚　上以
其惑衆令配流逺惡處仍毀其所居院舎因謂宰相
曰近日多奏請建置僧院有十餘間屋宇便求院額
甚無謂也多是誑惑閭閻藏隱姦弊冝申明禁止之
故有是詔免著作佐郎鄭用和仍削兩任坐密州監
稅日受賕故也己亥占城國王施利陀盤呉日歡使
婆羅門金歌麻來獻方物三佛齊國舶主金花亦以
方物來獻庚子忠武軍節度使潘美來朝壬寅以彰
德軍節度使李繼捧爲隨州刺史崇信軍節度使單
州防禦使李克憲爲道州防禦使遣博州防禦使李
克文歸本郡克文　先朝集在京師故也癸卯以著
作郎韋亶通判隨州殿中侍御史李式通判道州武
元潁通判博州初李繼俸歸朝其弟繼遷遁入蕃部
率戎人爲宼㑹有從塞上來者繼遷悉知朝廷事意
繼捧等漏露之故其宗族悉置之于外令亶等爲通
判專司郡政
三月丁未以如京使石保興爲銀夏等州都廵檢使
己酉以崇儀副使莫侯陳利用爲右監門衞將軍領
應州刺史乙卯武成軍節度使劉遇卒遇浮陽人也
周髙祖在鄴遇爲親信吏周有天下遷控鶴都軍頭
顯德中改控鶴副指揮使　國初遷御龍直指揮使
建隆末領溪州刺史轉控鶴第三軍都指揮使又改
眉州刺史乹德初授控鶴右廂都指揮使領瓊州團
練使從征河東以功授虎捷右廂都指揮使鬱州防
禦使乆之遷應州觀察使侍衞歩軍都虞候開寶七
年征江南充昇州西南路行營歩軍兼戰棹右廂都
指揮使㑹諸路兵生擒江南大將朱令贇呉人因是
喪氣江南平以功領大同軍節度使　上嗣位改曹
州刺史彰信軍節度使從征幽州失律責授宿州觀
察使六年入朝從幸魏郡授宿州刺史保靜軍節度
使充幽州西路壕寨都部署護築保州威虜靜戎平
塞長城等五城八年授滑州刺史武成軍節度使至是
卒年六十六詔輟視朝一日贈侍中遇純謹善射上
待之尤厚旣卒貶翰林醫官使劉翰爲和州團練副
使翰素剛褊同列多𬒳讒􁀌及遇病　上使候之言
必瘳故𬒳黜焉丙辰詔曰應中外官私發故舊書題
不得用官印記違者罪之丁巳以右諌議大夫劉保勲
權御史中丞以日騎天武左右廂都指揮使師州防
禦使張訓爲殿前都虞候領永州觀察使日騎右廂
都指揮使嚴州團練使傅潜爲日騎天武左右廂都
指揮使領雲州防禦使涼州觀察使判霸州趙延浦
領蔚州觀察使判冀州内客省使檀州刺史郭守文
領武州團練使左神武軍將軍營州刺史劉知信領
檀州團練使宫苑使嬀州刺史李繼隆領環州團練
使軍器庫使儒州刺史劉文𥙿領順州團練使八作
使張濬領嬀州刺史文思使薛繼昭領儒州刺史戊
午習射於後苑　上七發皆中的張樂賜從官飲宦
官何紹貞決杖配北班初紹貞護送宫人詣　永昌
陵還至中牟天未明見數人持兵行道傍紹貞疑其
盗捕而笞掠之人不勝其苦皆自誣服縛送致京師
上初聞甚驚旣而思之曰此人雖持兵且未見劫盗之
狀假令爲劫豈紹貞能制而縛之乎因令送開封府
鞫之及獄成果縣民詣嵩嶽祈禱以兵自防耳　上
大駭曰幾陷平民於法各賜茶荈束帛而遣之故紹
貞及於罪己未上御崇政殿親試禮部合格貢舉
人得梁顥等一百九十七人第爲三等諸科三百一十八
人亦爲三等有經生王從善能并注通誦其書　上
乃取五經舉其端從善應聲誦之無有凝滯上甚
嗟賞加賜九經及第其時或云下第進士中甚有可
取者　上未盡得之壬戌復試又得進士七十六人復
爲三等以洪湛文詞可採特陞爲第三人餘皆附本
等末癸卯復試下等諸科爲三等凡三百二人學究髙
南金自陳曰臣家貧父頔年八十四嘗在大名府幕
罷職乆矣今無存養者願賜一第以慰臣父之老
上謂侍臣曰其父何人宋琪對曰前天雄軍掌書記
髙頔也性廉介搢紳推之今以致政年老素行愈厲
上曰吾早知其爲人惜其不能從政不欲彊起之可
即授左𥙷闕致仕仍賜錢十萬擢南金髙第頔開封
雍丘人清泰中舉進士儕輩紿之曰何不投裴僕射
求知乎是時裴皥以左僕射致仕後進無復至其門
者頔純朴信之遂以文爲䞇明年禮部侍郎馬裔孫
知舉裔孫即皥之門生也皥以頔語之裔孫曰謹受
命遂擢頔乙科後歷州縣周顯德中佐符彦卿幕府
太祖時董禁兵上居近職親迎　懿德皇后于大
名府彦卿遣頔迎候接納尤伸誠𣢾　上由是因南
金而記憶之故有是命甲子詔御前下第人有十五
舉巳上者及貢院第四等人凡八十四人並賜同本科
及第丙寅殿直潘昭慶以禇遂良歐陽詢虞丗南墨
迹三本來獻戊辰賜新及第進士等詩二章以泰寜
軍節度使孫承祐知滑州屯田郎中知制誥趙昌言
知大名府祠部貟外郎知制誥蘇易簡罷知制誥初
上使易簡賈黃中等同知貢院各以子弟甥姪籍名
求别試易簡妻兄進士崔範故職方貟外郎憲之子
也憲死易簡以外服請告範服未闋易簡隱而不奏
薦名在髙等又有王千里者故水部貟外郎孚之子
也孚在蜀爲翰林學士易簡父協即孚之門生易簡
以故薦千里　上聞之甚怒範及千里並加罪仍令
御史劾易簡于私第及罷制誥之任壬申宴中書門
下文武常參官翰林學士節度防禦團練使刺史諸
軍校百夫長巳上及諸州進奉使占城國三佛齊使
諸國蕃客於大明殿癸酉賜新及第貢舉人宴於瓊
林苑蘄州言江南歳歉民飢流移入所部津吏以未
受詔多拒之望許渡江自占詔從其請
太宗皇帝實録卷第三十二
書寫人李竒初對吕興宗　覆對霍良弼
太宗皇帝實緑卷第三十三(起雍熈二年/四月盡八月)
夏四月乙亥朔詔曰朕撫御寰區惠養黎庶軫憂勤
而是切在夙夜以寧忘江南數州向罹旱歉雖行賑
貸未救疲羸更均推食之恩以表憂人之意今遣監
察御史安國楨等乗驛至彼與長吏度人户闕食者
賑給之仍發官廩減價出糶因令訪察郡縣官吏爲
政善惡民間利病以聞先是去秋䖍吉洪撫饒信等
州旱歉人民艱食雖巳令賑貸至是又遣國楨及太
常丞馮拯榮見素左賛善大夫馬得一王茂之張茂
才樊素著作郎宋鎬張維嵩張濤等分往慰撫察視
之丙子詔曰夫經術者王化之本也故懸科取士要
在得宜明經入用期於專業向者以毛詩周易尚書
三經各爲一科顧其本大小不相倫等況復選序之
一致豈容藝學之不侔今後以周易尚書各爲一科
而附以論語爾雅孝經三小經毛詩卷秩差大可令
專習法家之學最切於時廢之已乆甚無謂也可復
置明法一科亦附以三小經庶使爲學精專用功均
一是日　上習射於後苑召近臣賞花釣魚張樂賜飲
上連中的者五戊寅遣忠武軍節度使潘美復屯于
三交以國子博士鄭濬文爲水部貟外郎致仕老病
求解官故也己卯啓聖禪院成詔僧睿齊主之其地
即晉之護聖營也　宣祖時典禁軍天福四年上
誕於其地　上即位太平興國中詔建爲寺六年而
功畢所費鉅數千萬計殿宇凡九百餘間皆以瑠璃
瓦覆之先是平江南得旃檀瑞像并桑門寶誌眞身
初置内寺至是並遷於是院辛巳詔諸郡選胥吏之
廉幹者隷於三司初　上以三司積弊之淵藪也舊
吏姦猾尤爲難制故於外郡選吏補之優給糧禄冀
其畏法而自謹也己丑月掩心後星殿前承旨王著
棄市坐監護資州兵馬爲姦贓故也庚寅詔曰判四
方館事田仁朗任寄腹心職居親近昨因戎羯騷擾
邊陲令緫師徒往伸平蕩而稽違詔旨詿誤軍謀畏
懦不前張皇邊事遂使腥膻餘類敢揺蠆毒傾陷我
城堡俘掠我吏民翫宼長姦實由於爾敗吾師律合
寘嚴誅尚念嘗侍軒墀乆經歳月屈於朝憲伸我私
恩勉懷思過之心以荷曲全之意可特責授商州團
練副使令御史臺遣吏監送赴任初李繼遷率蕃部
屢爲邊患是歳二月攻麟州汝州團練使曹光實領
兵檄巡爲其所誘而殁又圍三族寨麟州馳驛以聞
上遣仁朗與閤門使王侁宫苑使李繼隆閤門副使
董愿馳發邊兵數千擊之仁朗兵至綏州駐月餘奏
請益兵於是三族寨蕃將折御乜殺監軍使者與繼
遷合　上聞之大怒亟遣軍器庫使劉文𥙿自三交
疾馳代仁朗先是繼遷巳攻陷三族因急攻府寧寨
報至仁朗喜謂諸將曰戎人隨逐水草散保巖險常
烏合蝟聚以寇邊境勝則進敗則退無以窮其巢穴
今繼遷嘯聚羌戎數萬衆圍守孤城慮王師之至必
盡銳攻之謂朝夕可拔府寧城小而堅戎兵雖少皆
勁卒猶可以旬日受敵我俟其困率大兵擊之遣一
將將彊弩三百以邀其歸路北虜成擒矣部署已定
㑹使者齎詔召仁朗赴闕下御史按問仁朗陷三族
狀對云所征兵在銀綏夏等州本州以城守爲備不
遣有兵千餘乃曹光實舊卒器甲不完故請益兵轉
運芻粟復未備三族寨與綏州道逺非元詔所救也
昨臣已定擒繼遷䇿㑹詔至其謀不果因言繼遷得
蕃情願且降優詔懷來之或懸厚賞以誘部落酋長
令斬其酋不爾恐他日漸爲難制雖大益兵深入其
地無益也臺司以聞上大怒切責憲府官吏御史
遂重劾之法司以乏軍興者斬征人違期二十日者絞
上止令降黜焉是行也仁朗誠爲稽緩然計巳決而
爲王侁等媒孽􁀌成其罪故及於貶人皆惜之丙申
上幸金明池因幸瓊林苑習射　上爲歌詩賜羣臣
庚子夜甘露降于後苑花木之上辛丑夏州行營上
言破西蕃悉利族斬首六百級虜生口三千梟僞代
州刺史折羅遇并弟埋乞獲馬牛羊畜三萬計皆繼
遷之黨也癸卯以香藥庫使張遜領嬀州刺史
五月庚戌以商州團練使翟守素知延州左諌議大
夫滕中正知河中府辛亥天長軍上言有蝗食苗稼
癸丑命右諌議大夫權御史中丞劉保勲同知京朝
官考課庚申左羽林軍統軍周保權卒保權武平軍
節度使行逄之子也建隆三年行逄卒保權尚㓜部
將衡州刺史張文表叛率兵襲朗州保權不能制及
王師致討逃于山谷事定來見　太祖不之罪授諸
衞大將軍累遷上將軍統軍至是卒壬戌亳州獻兩
歧秀麥癸亥賜近臣御製五言詩草書扇各一又草
書李白廬山瀑布詩共二十幅分賜之謂宋琪等曰
朕公事之外未嘗晝寢讀書冩書自得其趣琪等對
曰天下庶務陛下皆親決之又以讀書染翰爲樂前
代帝王所不能及也甲子　上幸城南觀麥賜田夫
布帛有差庚午中書門下言有常任職官譴謫在外
者昨經赦宥望令歸闕責其後效　上不許謂宰相
曰朝廷致理當任賢良君子小人宜在明辨大抵人
君宜先正其身亦如治家家長不正家亦亂矣故聽
讒邪之言則骨肉至親坐成離間豈能致肥家睦族
之道歟大小雖殊其致一也今海島瓊崖逺處甚有
竄謫之人郊禋以來豈不在念蓋此等爲行巇嶮若
小得其志即復結朋樹黨恣其毁譽如害羣之馬豈
宜輕議哉辛未以虞部郎中王龜從水部貟外郎王
素左拾遺畢士元袐書丞張茂直充諸王府記室參
軍上謂龜從等曰諸子生長深宫未知丗務必資
良士賛導爲善使日聞忠孝之道卿等皆謹恪有行
故兹慎選各宜勉之龜從等頓首謝仍詔各賜衣一
襲銀帶銀鞍馬以寵之壬申霸州獻白烏癸酉鳯翔
府言歧山縣周公廟有泉忽湧耆老相傳云時平則
流丗亂則竭唐安史之亂泉竭至大中年復流賜號
德潤泉自後又涸今泉忽湧清澄甘㓗甚異於常因
圖之以進
六月甲戌朔將作監丞木令儀削籍爲民以知化州
日坐贓故也己卯詔兩街供奉僧於内殿建道場
上謂宰相曰今夏麥豐登比聞歳稔則民多疾疫朕
恐百姓有災患今建此爲民祈福未必便能獲祐且
表朕請禱之意壬午中書門下言州縣官舊制南曹
判成申流内銓注擬其職事官經中書陳狀除官中
書不見本官歷任功過須下南曹勘覆方除官今後
望令罷任職事官並赴銓曹準格注擬其特除拜不
在此限從之乙酉中書門下言近日諸州府官吏去
官赴舉者禮部貢院考試多是所業未精今後望令
本處先呈試合格以聞待報方得解送貢舉院考試
若所業紕繆其考試舉送官必當加罪本人免所居
官從之丙戌以新及第第一等進士梁顥等二十一
人爲節度觀察推官第二等第三等并諸科三等人
令右諫議大夫劉保勲兵部郎中楊徽之屯田郎中
孔承恭同於吏部依常調注擬戊子詔曰去年有司
上請通行江浙鹽商蓋欲均利於民而絶其犯禁者
然變法易制自古所難故且行之歳時以觀其利害
如聞罷榷之後重擾於民庶便於時宜仍舊貫自今
宜依太平興國九年七月己酉已前禁法從事己丑
詔曰先是兩浙轉運司言罷杭州榷酤令民隨稅輸
麴錢自聞更改未甚便宜郡縣豪舉之家坐專其利
郷村貧弱之户歳責所輸求便於民反罹其害復從
舊法庶協通規其所均錢宜並停庚寅詔廢西京稻
田務辛卯内客省使麟州巡檢郭守文等上言自四
月至六月三族寨諸蕃四十七族來降已令復舊業
岌羅賦等一十四族拒命尋率兵擊之斬首數千級
焚千餘帳獲人馬牛羊七千計乙未以金部貟外郎
楊緘爲江南轉運使比部貟外郎許驤副之庚子崖
州人言長流人盧多遜卒年五十三辛丑詔曰古人
云父母之名耳可聞而口不可道則知卒哭而諱止
可施於私家閨門之事豈冝責於公府如聞州縣長
吏頗以私諱責人甚無謂也今後内外臣僚三代名
諱只可行之於已州縣長吏不得出家諱新授職官
内有家諱者除三省御史臺五品文班四品武班三
品已上許凖式上言其餘不在請改之限
秋七月甲辰朔以刑部貟外郎李繼凝爲兩浙轉運
使丙午府州上言三族寨折御乜率中府黃乜三族
五百餘户來降丁未蕃族㓂金明寨巡檢李繼周率
兵破之丁巳月有食之是日中元節　駕幸啓聖院
回御東華門樓觀燈召宰相親王節度使及近臣宴
飲夜分而罷庚申詔曰存救之術儲廩是資所以攘
凶災防水旱也備豫無素災至而思禦之其可及乎
今豐穰屢臻宜多積蓄可令諸道轉運使與所在長
吏共計度之考察倉儲無令敗損初　上謂宰相曰
國家以百姓爲本百姓以食爲命是知儲蓄最爲急
務昨江南災旱朕亟遣賑貸果無流亡盜賊之患若
非積粟何以救之因下是詔甲子詔輟視朝一日以
陳王元佑夫人李氏卒故也夫人故隰州防禦使謙
浦之女旣歸於王未封而卒朗州上言江水溢害稼
乙丑以和州防禦使陸萬友爲右監門衞大將軍庚
午賜太平州道士趙王九錢三十萬仍改名自然自
然當塗人也丗爲縣民年十六甞萝一人年七八十
狀皃甚偉自云我是隂君也汝有道氣今以辟榖之
法授汝因出栢一枝令㗖之曰自此當不食矣㗖訖
復教篆籀數百字覺以示人皆不能識或曰此天篆
也道家符籙用之自是三五夕或一見於萝中自然
遂不食神色俊爽郷里異之長吏以聞召至闕自云
不食已三年矣故有是賜而遣之
八月癸酉朔詔曰朕以庶政之中獄訟爲切欽恤之
意何甞暫忘蓋郡縣至廣械繫者衆苟有冤抑即傷
至和今遣袐書丞崔維翰等分路案問小事即決之
大事須證佐者促行之仍廉察官吏勤惰以聞己卯
以度支貟外郎直史館張宏爲主客郎中史館修撰
庚辰詔曰王者任人各有攸處茍適其用則無曠官
近以新及第人爲司理參軍恐其初列官常未通刑
法令州郡長吏視其不勝任者於判司簿尉中兩易
之内戌熒惑與歳星合于軫癸巳西南奉化王子以
慈等三百五十人以方物來貢丙申教坊使郭守忠
上言求外任　上賜以束帛因謂宰相曰朕承累朝
喪亂之後所以勵情爲治祁寒暑雨未嘗自便蓋恐
政事壅滯今天下治自謂勞苦有效矣若以酒樂自
娯則萬務將壅百姓何所訴哉然守忠之情亦可念
也宋琪等對曰陛下求理切至未甞游心宴樂徘優
之徒無所施其技故守忠求外任以自效辛丑瀛莫
二州上言大水損民田
太宗皇帝實録卷第三十三
書寫人馬頎　初對吕興宗　覆對劉孝廉
太宗皇帝實録卷第三十四(起雍熈二年九/月盡十二月)
九月壬寅朔以主客郎中史館修撰張宏比部郎中
知制誥知廣州徐休復並守本官充樞密直學士休
復仍知廣州乙巳以西上閤門使王侁領蔚州刺史
丙午制曰朕祗膺景命嗣守丕圖夕惕晨興十年於
此風雨咸若禾麥屢登四鄙無虞五兵不試富壽之
福普及生民顧以眇躬安能臻此蓋乾坤之睠祐致
動植以昭蘇特開三面之網羅用荅二儀之覆燾應
兩京諸道州府軍監縣鎭繫囚等限德音到日已前
除十惡官典犯贓及謀殺故殺劫殺人不赦其餘罪
至死者減一等流罪以下並放江浙之間亢陽爲殄
雖行賑貸尚軫憂勞冝行蠲除用伸憫恤應有曽差
使臣賑貸處人户欠太平興國九年夏秋稅賦并沿
徴物色並特與除放庚戌重陽節賜近臣令飲宴於
宰相李昉第御製七言二韻詩一首令中官就賜之
是日　上召親王節度觀察防禦團練使及内臣後
苑習射張樂賜飲極歡而罷夜分楚王宫火遲明煙
熖未止　上以元佐素病心疾意火必元佐也令攝
赴中書遣御史按問置巨校於前元佐恐懼對云數
年已來心神迷亂因重陽被酒夜持簾幕卷蠟炬不
令左右知覺遂起此火案具　上遣入内都知王仁
睿謂曰汝爲親王冨貴極矣何兇悖如是國家典憲
我不敢私父子之情從此斷矣元佐無詞以對陳王
元佑以下洎宰相近臣號泣營救　上涕泗謂曰朕
每讀書見前代帝王子孫不率教訓者無不扼腕憤
歎豈知我家自有此事朕爲宗社之計斷不捨之遂
下制曰楚王元佐童丱以來慈愛所厚洎其成長性
忽變移訓導莫從往悖自恣親行殘忍之事潜形詛
詈之言忽於宫中縱火爲患違教廢禮所不能言宜
廢爲庶人送均州安置　上謂宰相曰比者内外安
寧方思自適而以元佐縱火實撓朕懷宋琪等對曰
堯舜有丹朱商均此不足以上累　聖德元佐若無
心疾必不至是惟陛下開適丁巳宰相文武百僚伏
閤拜表以庶人元佐乞留京師詔不允表三上乃許
之命寘於京師使者監護不通外事元佐　上長子
也初名德崇後改今名出閤封衞王及長漸驕恣後
病恍惚煩躁或經時絶朝請自是屢爲殘忍不守法
度左右微過必加手刄僕吏過庭輒彎弓射之　上
誨責之甚厲皆不悛是歳夏秋疾甚　上深以爲憂
是月初以疾小愈　上恱故爲肆赦九日　上宴諸
王而元佐以病新間不預㑹至暮罷陳王等往謝之
元佐謂曰汝等與　至尊宴射吾不預焉是爲　君
父所棄也因發憤中夜閉媵妾於室縱火　上怒遂
廢焉楚王府諮議趙齊王遹翊善戴玄以輔導無狀
上表請罪　上曰朕教訓猶不從豈汝等能賛導之
乎皆釋不問令解職守本官戊午　上以火故欲廣
宫城詔殿前都指揮使劉延翰等經度之以地圖來
上　上曰居民甚多吾不欲徙之也令罷己未西南
蕃王權南寧州事兼蕃落使龍漢璿使牂牁諸州酋
長趙文撟等率種落百餘人來獻方物名馬納僞蜀
所給符印而聽朝命即授漢璿歸德將軍南寜州刺
史刻印賜之以趙文撟張漢遷等並爲懷化司戈以
殿中侍御史張郢爲西川轉運副使崇儀使知府州
折御卿兼領成州刺史乙丑以濮州刺史安守忠知
夏州戊辰召近臣習射於後苑　上七發皆中的左
驍衞上將軍致仕張美卒美字玄圭清河人也少精
書計隷三司爲吏周祖初有天下丗宗爲鎭寧軍節
度使美時掌郡中財榖丗宗每有求取美必曲爲供
備周祖聞之怒將加譴責而重傷子意故徙爲濮州
馬歩軍都虞候丗宗嗣位徴爲樞密都承㫖未幾權
判三司丗宗征淮南留美兼大内都部署一日於禁
中假寢忽覺心動因周行宫城謹飭諸司俄頃内醖
署火起旣有備即撲滅之尋拜左領衞大將軍充三
司使歷宣徽南北院領三司如故專掌邦計條奏利
害時論以爲精敏故屢行征討財用不乏然丗宗甞
以澶淵有所求假頗不以公忠待之美亦内自懷愧
恭帝立李筠鎭上黨美度筠必叛潜於懷孟多積芻
粟國初筠果叛　太祖親討之師徒十餘萬出太行
糧運素備未幾平之美有力焉以功授同州刺史定
國軍節度使時關中官出緡錢以市材木歳至數千
萬先是長吏每出錢給民十取其一謂之率分錢多
至數百萬少亦不下百萬美至所部吏白其事美曰
官市木長吏何故規其利獨不取後他郡民有訴長
吏受率分錢者皆命責償焉乹德中改滄州刺史横
海軍節度使　上即位來朝改左驍衞上將軍未幾
以本官致仕䑓是卒輟視朝一日己巳㤗寜軍節度
使孫承祐卒承祐字祐之餘杭倡家子也錢俶之在
浙東以承祐姊爲妃承祐因得處親要之地累遷至
浙江東道營田副使改鎭東鎭海兩軍節度副使知
威勝軍節度事太祖征江南命俶統所部兵攻常
潤承祐以禆將從謀畫居多江南平詔改中呉軍爲
平江軍以承祐爲蘇州刺史平江軍節度使　上即
位俶舉國歸明以承祐爲兖州刺史㤗寧軍節度使
知大名府踰年移知滑州至是卒年五十詔輟視朝
兩日贈太子太師承祐甞夢人以蓍草一本增其一
而授之旣寤以語人或謂曰大演之數五十其用四
十有九今増其一君年止於是乎及是果驗承祐性
奢侈每一食殺生命數十方下筯所居之室皆焚龍
腦日費數兩甞從　車駕北征承祐以橐駞負巨斛
貯水載魚以隨之至幽州南村落間日已旰西京留
守石守信與其子駙馬都尉保吉洎近臣數十人尚
未食適遇承祐承祐即命設幄於野旋令鱠魚窮極
水陸人咸異之
閏九月壬申朔以􁄹州刺史孫繼業爲右衞將軍致
仕以老病故也甲戌以虞部郎中知制誥韓丕知􁄹
州丕有文行朝右稱爲長者然誥命應用傷於稽緩
宰相宋琪性褊急常加督責丕不能平故上章求外
任焉丙子以感德軍節度使崔翰知滑州辛巳以崇
儀使郭令圖領平州刺史癸未司天言太白入南斗
甲申駕幸天駟監　上親選名馬賜宰相參知政
事樞密三司使翰林學士節度使因幸含芳園張樂
習射丙戌詔曰饒州多荒田其地肥美宜令募民耕
種母出五年租庚寅崇儀副使王賛決杖降爲供奉
官坐監綾錦院挾私誣奏錦工請加刑　上召錦工
詰問之工因言賛隂事賛具伏抵罪　上謂宰相曰
朕躬親庶政猶或如是若游宴自適下情何以上通
乎乙未詔曰嶺嶠之外封域且殊蓋乆隔於華風乃
染成於汙俗朕嘗覽傳記備知其土風飲食男女之
儀婚姻喪葬之制不循敎義有虧禮法昔漢之任延
理九眞郡遂變遐陋之地而成禮讓之俗是知時無
古今人無逺近問化之如何耳豈有弗率者乎應邕
容桂廣諸州婚嫁喪葬衣服制度并殺人以祭鬼疾
病不求醫藥及増置妻孥等事並委本屬長吏多方
化導漸以治之無宜峻法以致煩擾初　上覽邕管
記知其俗陋故下是詔丙申以丹州刺史禹萬成爲
右領軍衞將軍己亥坊州獻一角獸左右皆曰麟也
上謂宰相曰時和歳豐兆民安泰此爲上瑞鳥獸草
木夫何足云不必宣示中外
冬十月辛丑朔　上親録御史臺開封府繫囚及罷
謂宰相曰朕日録囚徒殊不覺勞心但坐少時耳若
中外臣僚皆留心政務天下安有不治者古人宰一
邑治一郡或致飛蝗避境猛虎渡江況人君能惠養
黎庶伸理冤滯豈不感召和氣乎宋琪等對曰陛下
勤勞致治蒼生之幸也丙午以天竺僧天息災爲譯
經三藏明覺大師施護爲傳法大師法天爲傳教大
師並授朝散大夫試鴻臚少卿仍月給俸禄初天息
災等旣至詔令與禮部郎中張洎同譯西天𣑽夾而
潤色之至是成六十卷以獻詔附於經藏㑹　乹明
節天息災等上言昔唐三藏號大廣智不空試鴻臚
卿封肅國公臣等微薄無以發明教法然遇盛明之
時竊慕前代之美上覽之故有是命丁未　乹明
節羣臣上壽己酉汴河押運使臣決杖配隷商州禁
錮斷主糧胥吏腕徇於河側三日而後斬初　上或
聞汴河漕運軍人至京頗有寒餓乃令中官訪求果
得百餘人有飢凍之色詰其故乃主糧吏奪其口食
而自取之　上大怒故加其罪給軍人衣服而慰撫
焉癸丑宴中書門下文武常參官翰林樞密直學士
節度觀察防禦團練使刺史諸軍校百夫長巳上諸
州進奉使外國蕃客於大明殿甲寅黎州卭部川蠻
王子阿有等百七十二人以方物良馬來貢乙卯下
元節京城張燈賜近臣於樞密使王顯第宴飲夜分
上遣中使以御製詩一首賜之丙辰以鹽鐵判官祠
部貟外郎張鴻漸爲河北轉運使改左右天廏院爲
左右騏驥院丁巳命右諫議大夫雷德驤同知京朝
官考課　上謂宰相曰朕前日閱班籍欲擇一人爲
河北轉運使而臣僚旣衆不能盡識亦不知其履行
自今令德驤具臣僚歷任功過之跡引對取㫖旣德
漸識羣臣可以擇才委任且使有官政者樂於召對
負瑕累者恥於顧問懲惡勸善於是在焉以膳部貟
外郎鞠礪爲嶺南轉運使命宫苑使李繼隆護髙陽
關屯兵六宅使符昭壽左神武將軍劉知信護鎭州
屯兵引進副使董思愿護定州屯兵辛酉月掩御女星
十一月壬申日南至　上不視朝羣臣詣閤拜表稱
賀以御製詩二首賜宰相宋琪等丙子右領軍衞將
軍翟美請還姓李氏從之丁丑詔曰先是郊祀乹明
節及國家大慶州郡多遣幕職州縣官入貢自今宜
罷之戊寅以光禄卿髙保寅知同州庚辰以左諫議
大夫知開封府辛仲甫爲御史中丞以中書舎人王
祐知開封府翰林學士賈黃中知吏部選事壬午詔
曰順時蒐狩禮有舊章非取樂於畋游將薦誠於
宗廟乆隳前制闕熟甚焉今者暫狩近郊爰遵時令
其以所獲禽獸付所司薦饗　宗廟永以爲式初
上獵于西郊射中走兎五因謂宰相曰蒐狩之事著
于典禮古者以所獲之禽薦饗　宗廟而其禮乆廢
今可復之遂下是詔癸未以司門貟外郎陳諤爲工
部郎中致仕以老病故也甲申以祠部貟外郎蘇易
簡復知制誥詔瓊州送故流人盧多遜家屬于容州
安置以元年十一月丁卯赦書故也戊子以時雪未
降命羣臣分禱京師祠廟是日雨雪　上恱製詩二
首賜宰相等令屬和辛卯詔曰三年之制謂之通喪
蓋聖人之垂教貫百代而不易向者臣僚居喪多從
抑奪蓋切於爲理急於用人求便一時誠非乆制方
敦孝治以厚時風宜從欒棘之心俾守苴麻之禮自
今京官幕職州縣官有丁父母憂者並放離任常參
官奏取進止壬辰以左補闕直史館范杲本官知制誥
十二月庚子朔日有食之辛丑詔曰國家郡縣至多
官吏斯衆拘於選調頗爲滯淹應今年十二月終罷
秩幕職州縣官等並特放選犯贓殿選者不在此例
壬寅潭州獻白雀癸卯南康軍上言降雪三尺大江
凍合其上可勝重載丁未以大寒詔罷京城雜役尚
方減日課遣中使賜邊郡戍卒𥜗袴悉絮以綿丙辰
制曰王者欽若大猷允釐庶政必藉台輔以張化源
上所以爕和隂陽下所以康濟黎獻惟公是務與衆
共之其或時望有虧物情未允進退之際公議在焉
門下侍郎兼刑部尚書同平章事宋琪早以時才常
依藩邸荐更歳月乆效官常洎朕纉承載懷求舊攀
附鱗翼騰躍風雲擢於㑹府之中處以公台之任而
識非逺大望闕具瞻曽無端愼之稱但有詼諧之誚
朝章政興無所發明百度彞倫如何式叙豈可以承
倚毗之重當憂責之任哉宜以秋卿俾還相印退之
以禮不謂無恩勉務欽承自求安逸可刑部尚書同
日制曰樞機重地密勿近司倚注所先無加於此苟
輿情之未洽在公議以難安宣徽南院使樞密副使
柴禹錫早自中㳙陞于近侍載承求舊之寵驟居宥
密之任而不能盡瘁于事傾輸乃誠苟且因循孤予
委遇退居散地猶示優恩尚參翊衞之榮無忘欽承
之意可左驍衞大將軍　上謂宰相李昉等曰朕於
大臣豈容易進退事不獲已方行此命禹錫爲性憸
巧昨朕欲廣宫城禹錫有别第在表幟中上言願易
闤闠中官邸店朕聞之怳然不樂自此知朕薄其爲
人恐罷其職乃潜與宋琪相結爲琪來請流人盧多
遜第朕即賜之多遜犯罪籍没琪爲宰相復請居之
不避惡名與鍾離意何相逺耶卿等觀之豈大臣之
體乎丁巳以太常丞關韙直史館癸亥洪州上言奉
新縣民胡仲堯三丗義居置書堂聚游學之士詔旌
表門閭常稅外免其他役甲子詔曰瞻彼㤗嶽奠于
魯郊升中告成歷代之儀斯在泥金檢玉前聖之迹
猶存所宜肅恭常加營護先有發掘前代石檢隳壞
古之壇墠並令完修如故州縣常謹視之丙寅以殿
中侍御史夏侯嶠爲右補闕直史館膳部郎中知制
誥髙冕卒冕字子莊河中人左拾遺知制誥錫兄之
子也周顯德中以布衣詣闕上書送禮部考試有司
以甲科處之㑹丗宗將北征復召冕於中書試平燕
論丗宗方經略北鄙欲夸大其事以詫戎虜詔并上
其藁即以冕爲左諫議大夫宰相范質固執以爲不
可授右補闕賜銀鞍勒馬器幣甚厚將加大用㑹丗
宗晏駕國初累遷至都官貟外郎嘗保舉符􁥪􁥪坐
事敗冕責授太子左賛善大夫　上即位遷職方貟
外郎出爲兩浙轉運使未幾遷鄯部郎中知制誥踰
年出知益州冕性純質奉詔條尤謹蜀民好遨樂冕
拘以法民頗不便之至是卒年五十詔贈右諌議大
夫以錢二十萬粟三百斛賜其家仍録其子垂休爲
光州固始縣主簿
太宗皇帝實録卷第三十四

書寫人馬頎初對吕興宗　覆對劉孝廉
太宗皇帝實録卷第三十五(起雍熈三年/正月盡二月)
雍熈三年春正月庚午朔
上御乹元殿受朝賀禮畢御大明殿羣臣上壽辛未
右武衞大將軍長寧侯德隆薨故涪陵王廷美第二
子也太平興國九年以廷美卒出判沂州在任不省
郡事但同通判專焉至是薨　上爲發哀於別殿輟
視朝三日詔贈寜逺軍節度使追封臨沂郡公遣内
臣監護喪事壬申　上賜宰相李昉等元日十韻詩
令屬和戊寅以皇姪德彞爲右千牛衞大將軍判沂
州封長寧侯德彞即德隆之弟也故繼其兄任焉庚
辰夜漏未盡一刻北方有赤雲如城至明不散癸未
上元節京城張燈　上御乹元門樓召近臣宴飲夜
分而罷乙酉以殿前指揮使右班都虞候播州刺史
馮玉充殿前指揮使左右班都虞候領涿州團練使
以馬歩軍都軍頭蘇州刺史王杲充日騎右廂都指
揮使領寰州團練使以馬歩軍都軍頭薊州刺史李
延贇充龍衞右廂都指揮使領營州團練使以馬歩
軍都軍頭春州刺史馬貞充神衞右廂都指揮使領
薊州團練使丙戍以左補闕李巨源爲司門貟外郎
兼侍御史知雜事丁亥天平軍節度使曹彬來朝召
之也己丑左衞上將軍向拱卒拱字星民河内人也
始名訓避周恭帝諱改焉少負氣以倜儻聞漢祖在
太原欲往事之拱雖貧狀貌雄偉途中羣盜意其冨
家之子隨之將劫其財拱知之至石㑹關乃殺其所
乗驢大置酒食㑹里民豪傑者告其故里民曰無苦
乃率衆送至太原漢祖不之用客於周祖門下及漢
有天下周祖領節制署拱爲右職周祖即位授宫苑
使改皇城使從征慕容彦超於兖州授客省使知陜
州詔還京轉内客省使知延州未幾遷左神武大將
軍充宣徽南院使丗宗即位河東劉崇乗國喪舉兵
南攻丗宗親率六軍禦之授滑州刺史義成軍節度
使河東行營前軍兵馬都監師旋改陳州刺史鎭安
軍節度使先是秦鳯帥以其地叛入蜀丗宗舉兵取
之擇將未得其人宰相王溥曰是行無以易拱乃授
西南行營兵馬都監率兵討平之丗宗征淮南自陳
州召至京兼判開封府事詔赴行在復爲宣徽南院
酒極所欲府中事墮廢不能治盜白日劫人於市中
拱不能捕　太祖聞之怒以左金吾衞上將軍焦繼
勲代之辭日　太祖喻之曰西洛乆不治故命卿治
之無復傚向拱也以忠武軍馬歩軍都指揮使髙瓊
充馬歩軍都軍頭領薊州刺史以彰信軍馬歩軍都
指揮使李贇充馬歩軍都軍頭領營州刺史唐州馬
歩軍都指揮使范廷召充馬歩軍都軍頭領平州刺
史􁄹州馬歩軍都指揮使愼鐸汝州馬歩軍都指揮
使皇甫繼明商州馬歩軍都指揮使韓彦卿並充馬
歩軍副都軍頭庚寅　上將北征以天平軍節度使
曹彬充幽州道行營前軍馬歩水陸都部署河陽節
度使崔彦進副之以内客省使郭守文充都監以日
騎天武四廂都指揮使傅潜充幽州道行營前軍馬
歩軍都指揮使龍衞右廂都指揮使李延贇充前軍
馬軍都指揮使神衞右廂都指揮使馬貞充前軍歩
軍都指揮使濵州刺史盧漢贇充左廂排陣使萊州
刺史楊重進爲右廂排陣使馬歩軍都軍頭范廷召
充前軍先鋒都指揮使田斌荆罕帥軍翼之以文思
使薛繼昭爲前軍先鋒都監宫苑使李繼隆帥軍翼
之以光州刺史陳廷山隰州刺史史珪充押陣部署
以右神武將軍劉知信六宅使符昭壽充都監以侍
衞馬軍都指揮使彰化軍節度使米信充幽州西北
道行營馬歩軍都部署沙州觀察使杜彦圭副之以
蔚州觀察使趙延浦衣庫使張紹勍引進副使董愿
充行營都監以亳州刺史蔡玉充排陣使馬歩軍副
都軍頭韓彦卿竇暉充先鋒都指揮使曹美帥師翼
之侍衞歩軍都指揮使靜難軍節度使田重進充定
州路行營馬歩軍都部署右武衞大將軍呉元輔西
上閤門使袁繼忠爲都監辛卯以著作佐郎樂史爲
著作郎直史館所著貢舉事二十卷登科記三十二
卷解題二十卷唐登科文選五十卷唐孝悌録十
五卷續卓異記三卷故有是命壬辰以馬歩軍都軍
頭髙瓊充樓櫓戰棹都指揮使崇儀副使張承儼安
德𥙿分爲左右廂都監丙申以鎭國軍節度使錢惟
治知眞定府六宅使曹璨知定州右諫議大夫劉保
勲知幽州行府事丁酉詔幽州吏民曰朕祗膺景命
光宅中區右蜀全呉盡在提封之内東漸西𬒳或歸
覆育之中常令萬物以由庚毎恥一夫之不獲睠此
北燕之地本爲中國之民晉漢已來戎夷竊據迨今
不復垂五十年國家化𬒳華夷恩覃動植豈可使幽
燕奥壤猶爲𬒳髪之郷冠帶遺民尚雜茹毛之俗爰
興師律以正封疆拯溺救焚聿從於民望執訊獲醜
即震於皇威凡爾衆多冝體兹意今遣行營都部署
曹彬崔彦進等推鋒直進振旅長驅朕當續御戎車
親臨寇境徑指西樓之地盡焚老上之庭灌爝火之
微寧勞巨浸折春螽之股豈待隆車應大軍入界百
姓倍加安撫不得誤有傷殺及發掘墳墓焚燒廬舎
斬伐桑棗虜掠人畜犯者並當處斬應收復城邑文
武官皆依舊任候平幽州日別加擢用若有識機知
變因事建功以節度防禦團練刺史州降者即以本
任授之仍加優賞軍鎭城邑亦如之其郷縣戸民候
平定日除二稅外無名科率並當除放凡在衆庶當
體朕懷戊戌以給事中參知政事李至爲禮部侍郎
至素病目及參國政疾復作遂連表乞罷職養疾詔
不許固請從之特賜月俸錢十萬
二月癸卯賜髙麗國王王治詔曰朕誕膺丕構奄宅
萬方草木虫魚罔不蒙澤華夏蠻貊罔不率俾蠢兹
北虜敢拒皇威倔強沙漠之中遷延歳月之命幽薊
之地本𬒳皇風向以晉漢多虞戎醜因而盜據詩曰
我疆我理南東其畒今國家照臨所及書軌大同豈
使齊民陷兹胡虜今巳董齊師旅殄滅妖氛元戎啓
行分道間出即期誅翦以慶混同惟王乆慕華風素
懷明略輸此忠勤之節撫兹禮義之邦而接此犬羊
困於䘍毒舒泄積憤其在兹乎便可申戒師徒相爲
掎角叶比鄰國同力厎平奪其一鼔之雄戡此垂亡
之虜良時不再王其圖之應虜獲生口牛羊財物器
械並給本國將士遣監察御史韓國華齎詔諭之髙
麗西與契丹接境常爲虜所侵　上知之故降是詔
丙午以西上閤門使王侁右監門衞將軍侯莫陳利
用並充并州駐泊都監是日宴近臣於長春殿餞幽
州道部署曹彬等各賜戎服金帶銀鞍勒馬二匹丁
未詔陳王元佑餞諸將于城北園詔曰天下貨財委
於邦計事之可否責成有司向者或以公事奏取進
止甚無謂也自今合行與否具以狀聞當降敕施行
如有大事非本司能了者許本使面奏戊申以國子
博士劉厚德爲水部貟外郎賜緋厚德丗幽州人也
契丹僞署涿州軍事判官知州事太平興國四年幽
州之役厚德率官吏舉城降遂受朝命至是令往幽
州招誘吏民故遷焉庚戍左拾遺張素等奏諸州多
有屬縣繫囚動經旬月此後諸縣鎭或有禁繫不得
過十日仍令本州長吏察訪從之壬子以忠武軍節
度使潘美充雲應朔州行營都部署雲州觀察使楊
業副之磁州團練使郭超充押陣都監丙辰寒食
上製詩賜宰相李昉等庚申以右補闕董儼直史館
辛酉劒州上言部民張䖍父死廬於墓側生瑞草一
本圖之以獻詔旌表門閭仍令本郡賜以粟帛乙丑
上幸新騏驥院回召近臣宴於後苑　上臨池釣魚
令侍臣賦詩遂御水心殿習射乆之飲從官酒盡醉
而罷丙寅右監門衞大將軍陸萬友卒萬友蔚州靈
丘人也少隷太原爲禆將漢祖起義擢爲護聖指揮
使隱帝即位出爲天雄軍馬歩軍都指揮使周祖之
起兵也萬友預謀及即位擢爲散指揮都指揮使領
獎州刺史丗宗嗣位遷龍捷左第三軍都指揮使轉
控鶴右廂都指揮使領䖍州團練使復改虎捷右廂
都指揮使領閬州防禦使恭帝嗣位出爲安州防禦
使國初歷沂蘄汝三州防禦使開寶中討江南萬友
請行㑹造舟于採石磯以濟師命萬友護焉江南平
改和州防禦使　上征太原克汾石兩州詔萬友兼
知石州事移充鳯翔秦隴等州都廵檢使代歸知瀛
州在郡二年爲政麤率召歸改右監門衞大將軍充
河隂兵馬都監連歳寢疾至是卒年七十三萬友始
業圬墁旣而貴逹猶不忘本以銀爲圬墁器數十事
以示子孫性兇暴以武勇自任所至無善政　上以
其勲舊故終始待遇仍詔以萬友次女爲許王妃
太宗皇帝實録卷第三十五
書寫人張紳初對吕興宗　覆對劉孝廉
太宗皇帝實録卷第四十一(起雍熈四年/五丹盡八月)
五月甲子定國軍節度使崔翰自高陽關來朝召之
也乙丑以容州觀察使劉文𥙿充鎮州兵馬部署以
侍御史鄭宣司門貟外郎劉墀户部貟外郎趙載並
充如京使以殿中侍御史柳開爲崇儀使左拾遺劉
慶爲西京作坊使先是　上以五代戰爭巳來自節
鎭至刺史皆用武臣多不曉政事人受其弊　上欲
兼用文士漸復舊制故先擢宣等爲内職丙寅命使
分往諸郡市民間馬補戰騎之闕第其價爲三等壬
申忠武軍節度使并州兵馬都部署潘美徴赴闕癸
酉以右羽林軍大將軍石曦知霸州兼兵馬部署乙
亥宴近臣於長春殿以田重進崔翰潘美來朝勞之
也丙子以左拾遺曹諫爲崇儀使諫知定逺軍㑹虜
入宼兵少而城不固人心危懼欲降於虜諫斬數人
乃定因率勵士卒虜不敢犯遂引去　上聞之降詔
敦諭賜五品服未幾召赴闕乃改授此命丁丑月有
食之是日斬秦州長道縣酒務官李益益秦州冨人
家僮數百人橫恣郡中所爲多不法持吏長短郡守
以下皆畏之民負益息錢者數百家郡爲徴督急於
租調觀察推官馮伉不爲益徴息錢益怒之伉方按
行市中益遣私奴數輩拽伉下馬毀辱之伉不能甘
先是益多通貨於朝中權貴率爲庇護故累年不敗
至是伉上章論其事章兩上皆爲邸吏所匿不得逹
後因市馬譯者附表訴益不法事譯因隨歳市馬入
得見即上其表　上覽之大怒詔本郡捕益詔書未
至京師權貴巳先報益知益懼因亡命州以聞
上愈怒詔州郡以物色捕之甚急數月獲於河中府
冨人郝氏家械送御史府鞫之具得其狀抵罪籍没
其家財其子士衡先舉進士任光禄寺丞詔除其籍
終身不齒益之伏法郡民皆快之以爲除去災害醵
錢飲酒以相慶庚辰改殿前司日騎爲捧日驍猛爲
拱辰雄勇爲神勇上鐵林爲殿前司虎翼腰弩爲神
射侍衞歩軍司鐵林爲侍衞司虎翼辛巳右拾遺直
史館孟知化削籍配隷商州坐知懷州日受賕爲姦
贓也壬午以光州刺史王明知并州潭州言衡山嶽
廟忽有風雨廟吏聞殿上奏音樂明日見架上鼔置
于地癸未彰國軍節度使駙馬都尉王承衍自天雄
軍來朝徴之也丁亥詔曰俞扁之方人命所繫豈無
至術冝在精求應諸道醫人藝術精練爲衆所推者
仰本處舉送令太醫署考校以聞庚寅　上製平戎
萬全陣圖出示近臣因召邊將田重進潘美崔翰等
陞殿親授其進退攻擊之方略重進等頓首謝辛卯
以袐書丞王嗣宗爲河北東路轉運副使太子中允
髙象先爲西路轉運副使
六月壬辰朔以殿直都虞候李貴爲龍衞左第四軍
都指揮使領河州刺史以散貟都虞候李琪爲龍衞
右第四軍都指揮使領澄州刺史以散祗候都虞候
趙業爲拱辰上十指揮使領播州刺史以金槍都虞
候李希文爲拱辰下十指揮使領驩州刺史以散祗
候都虞候麴斌爲殿前都指揮使左班都虞候領叙
州刺史以散都頭都虞候郭密爲殿前都指揮使右
班都虞候領冨州刺史以馬歩軍副都軍頭權管拱
辰上十指揮使皇甫繼明爲捧日右第三軍都指揮
使領羅州刺史以天武左第一軍都虞候張祚爲殿
前司虎翼左第三軍都指揮使領珍州刺史以天武
右第一軍都虞候劉進爲歩軍司虎翼左第二軍都
指揮使領蒙州刺史以天武左第二軍都虞候賈榮
爲歩軍司虎翼右第二軍都指揮使領春州刺史以
御龍直都虞候孫謙領勤州刺史以御龍骨䤪子直
都虞候孟珂領潘州刺史以御龍弓箭直都虞候王
瓊領辰州刺史以御龍弩直都虞候楊瓊領顯州刺
史以御龍左第二軍都指揮使傅思讓爲龍衞右廂
都指揮使領獎州團練使以馬歩軍都軍頭李斌爲
神衞右廂都指揮使領溪州團練使甲午以天武右
第二軍都虞候李福爲神勇上十都指揮使領潯州
刺史以天武左第三軍都虞候孫進爲神勇下十都
指揮使領髙州刺史以天武右第三軍都虞候趙嗣
爲殿前司虎翼右第二軍都指揮使領錦州刺史以
神衞第三軍都虞候王祚爲宣武軍都指揮使領雷
州刺史丙申以内弓箭庫使領嬀州刺史王文寶爲
東上閤門使丁酉以右驍衞上將軍劉廷讓知雄州
兼兵馬都部署以左衞上將軍知雄州張永德知定
州戊戍以彰國軍節度使駙馬都尉王承衍充貝冀
州兵馬都部署以宣徽北院使郭守文郢州團練使
田欽祚並爲北面排陣使以宫苑使河州刺史王繼
恩充排陣都監庚子以定國軍節度使崔翰復爲髙
陽關兵馬都部署以彰德軍馬歩軍都指揮使邢任
爲馬歩軍副都軍頭領顯州刺史詔曰向者嶺南闕
官多權以攝官處之而多非其人自今並令試問吏
理稍有可取即選用之三年無違闕送赴京當與出
身叙録郢州團練使田欽祚卒欽祚潁川人也父令
方漢乾祐中任􁄹州團練使有伶人靖邊庭者令方
之輿隷也邊庭妻有美色令方通之邊庭不勝其忿
㑹河中李守貞永興趙思綰鳯翔王景崇等各據城
叛自陜以西人情大擾邊庭夜率其徒十數輩害令
方於公署因掠郡民西趣投思綰潼關護軍閉門拒
之出兵捕逐其衆乃敗朝廷遂擢欽祚爲殿直未㡬
改供奉官　太祖之討蜀也欽祚甞乗馹往來報機
事蜀平遷西上閤門副使後以何繼筠敗戎虜屢有
功遷閤門使判四方館事領賀州刺史開寶八年從
曹彬平江南以功領汾州防禦使　上即位遷引進
使太平興國四年從征太原使督前鋒騎兵屯石嶺
關以捍北虜欽祚性剛戾貪財復負氣凌物與衆不
協衆皆惡其爲人㑹爲部下所訟鞫得實就降爲睦
州團練使未幾改房州逾年改柳州以逺郡炎瘴鬱
鬱不樂以至成疾累表陳乞願生還闕下言甚激切
上憐之遷郢州團練使詔令入覲欽祚見　上感泣
不巳㑹將北伐以爲行營排陣使素巳抱疾因不勝
其憙而卒年六十欽祚之典石嶺軍也大將郭進屢
有戰功爲欽祚所凌轢進不能甘遂自絰死事甚曖
昧時皆以爲欽祚殺之左右無敢言者欽祚性隂狡
率易不喜儒生好狎侮同列人皆鄙之辛丑以龍衞
軍都指揮使康保裔充馬歩軍都軍頭癸卯邢州進
白烏甲辰詔諸道州郡置徴欠司從戸部判官袁廓
推官崔維翰之請也以右千牛衞大將軍分司西京
曹翰爲左千牛衛上將軍丁未以崇儀副使薛繼昭
爲文思使慎州觀察使知澶州駙馬都尉魏咸信來
朝召之也戊申賜修汴口卒人千錢以比部郎中樊
若水爲駕部郎中充河北東路轉運使威塞軍節度
使知孟州駙馬都尉石保吉愛州團練使知鄆州駙
馬都尉呉元扆右衞上將軍知霸州宋偓皆來朝召
之也詔應庫藏有脫漏不附籍者自今皆以監主自
盜論罪至死者奏取敕裁從侍御史張佖之請也凖
律忘失簿書致有乖錯計所錯凖盜論罪止徒二年
佖以管庫之吏冝峻其法乃降是詔已酉以蘄州防
禦使譚延美爲亳州防禦使汝州刺史李延嗣爲本
州團練使庚戍以威塞軍節度使駙馬都尉石保吉
知大名府以愛州團練使駙馬都尉呉元扆知孟州
是日酉時西北方有大流星其聲如雷壬子以東上
閤門使王文寶充北面排陣都監并州都部署潘美
定州都部署田重進髙陽關都部署崔翰貝冀州都
部署王承衍鎭州都部署劉文𥙿並辭赴治所是日
宴近臣於長春殿餞潘美等赴北面行營也司天言
熒惑自歳在丙戍十月庚戍順行翼四度在太微宫
西華門上將北五寸餘入太微西垣行至端門左執
法北約尺有五寸前留十一月至十二月丁巳退行
軫𥘉度自是疾行至丁亥歳二月丙午退出太微宫
西華門據歷驗疾八日而出留在靈臺東北至三月
癸酉順行臣等度其行度比謂復入太微宫至五月
下旬方出初順行便屈曲疾速漸向東南歸黃道宛
如回避之象斯吉徴也請付史館從之甲寅命陳王
元僖餞北面將帥於含芳園以鹽鐵推官太子中允
張茂宗爲六宅副使水部貟外郎劉湛爲如京使丁
巳入内都知洛苑副使王仁睿卒詔贈内侍省内常
侍　上在晉邸仁睿時年十餘歳服勤左右甚淳謹
上即位典掌宫闈出納之命嘗與柴禹錫等發秦邸
隂事至是卒特加贈典非常例也戊午鄜州獻馬前
足如牛以知廣州左諫議大夫許仲宣知江陵府
秋七月壬戍朔以侍衞馬軍都虞候李繼隆領武州
觀察使侍衞歩軍都虞候戴興領雲州觀察使癸亥
以馬歩軍副都軍頭王筠領巖州刺史充龍猛都指
揮使以歩軍都軍頭宋璘領叙州刺史充宣武下十
都指揮使賜禮部侍郎李至月給本官全俸先是至
以目疾罷知政事特給俸錢十萬至以端坐私室而
享厚禄不自安遂置而不敢請　上知之特給全俸
優之也以邕州觀察使劉知信爲并州兵馬副部署
以亳州防禦使譚延美爲鎮州兵馬鈐轄以汝州團
練使李延嗣䕶髙陽關屯兵乙丑捧日天武四廂都
指揮使朔州防禦使王杲卒杲京兆人也有武力善
騎射　上在晉邸召致左右及即位擢爲日騎指揮
使從征河東率兵督梯衝急攻城　上驚其太猛亟
召令下累遷至殿前指揮使左班都虞候領順州刺
史馬歩軍都軍頭領寰州團練使遷四廂都指揮使
領朔州防禦使雍熈四年春胡虜南㓂以杲爲滄州
行營副部署軍敗杲力戰僅以身免詔歸朝至是卒
年五十九御製早秋詩二首立秋日暮雨詩一首賜
近臣已巳以戸部貟外郎知雜事陳象輿兼知吏部
選事壬申以神武都虞候王祚爲宣武都指揮使領
雷州刺史丙子中元節京城張燈御製五言十韻觀
燈詩賜宰相等已卯以金州觀察使錢信判和州以
右領軍衞大將軍李仲㝢爲郢州刺史仲㝢故追封
呉王煜之子也　上憫其聚族京師故有是命庚辰
詔置三班院以崇儀副使蔚進掌其事先是供奉官
殿直殿前承旨悉隷宣徽院至是以其衆多或出使
於外有訴以勞逸不均者因命別置院考校殿最引
對便殿定其黜陟焉辛巳銀州獻白兎以如京使慕
容德豐爲西上閤門使領蔚州刺史丁亥以度支推
官左拾遺孔憲爲河東轉運副使以前濵州刺史髙
保膺爲右監門衞大將軍庚寅以蔡州刺史符昭愿
充邢州兵馬鈐轄詔曰比部郎中王龜從先負永興
軍官錢二十八萬特除之以龜從知德州陷虜故也
八月辛卯朔兵部郎中楊徽之進雍熈詞五言六韻
凡十章上覽而嘉賞依韻和以賜之甲午以營州
防禦使盧漢贇爲右監門衞大將軍乙未以右補闕
李鵬舉充荆湖轉運使詔曰薦賢舉善合徇至公行
爵出禄固無虚授苟必得其才實亦何恡於寵恩近
者諸處奏薦多是親黨旣傷公道徒啓倖門用塞津
蹊冝行條貫自今諸路轉運使副及州郡長吏並不
得擅舉人充部下官如有闕貟處當以狀聞詔開封
尹陳王元僖餞郭守文等於含芳園已亥鹽鐵使張
平卒平北海臨胊人也甞事單州刺史羅金山金山
自單治滁遂補本州馬歩軍都虞候　上在晉邸知
其才召致右右尋爲涪陵公親吏後數年有譛平於
涪陵者因罷遣之平歎曰吾雖蹇剥然以事勢觀之
未必不爲福　上即位擢爲右班殿直監市木於秦
隴轉供奉官未幾涪陵敗人以爲有先見四遷至客
省使雍熈中授鹽鐵使初平市木於秦隴也甞有贓
姦至是知爲陜西轉運使李奚所發遂憂恚成病而
卒年六十三輟視朝一日贈右千牛衞大將軍庚子
以􁄹州刺史劉宇爲右監門衞大將軍以右監門衞
大將軍欽州刺史陳廷山護冀州屯兵詔曰在京水
運諸倉先是倉吏槩量爲姦致外州吏逋官米二十
六萬七千石並除之甲辰御製春夏秋冬松風雪月
煙花詩共五十首賜宰相李昉等詔曰應除授廣南
西川漳泉福建州縣官等訪聞乆拘選調多是貧虚
渉此長途將何以濟自今並令給劵宿於郵置御製
中秋翫月詩二章歌一首賜宰相已酉合羅川回鶻
第四族首領遣使朝貢水部貟外郎諸王府侍講邢
昺進分門禮選二十一卷賜帛三十叚銀器二事丁
巳以殿中侍御史吕祐之爲右補闕直史館
太宗皇帝實録卷第四十一

　書寫人王輔　初對王丗昌　再對訖劉孝廉
太宗皇帝實録卷第四十二(起雍熈四年九/月盡十二月)
九月辛酉朔濰州進嘉禾御製嘉禾合穗五七言詩
二首賜宰相李昉等壬戍賜殿前承旨徐半千同進
士出身仍賜緑袍及錢十萬以其上章言時政也癸
亥以文思使薛繼昭領巒州刺史知江陵府以右拾
遺任仲華直史館乙丑御製五七言六韻菊詩各一
首賜近臣丙寅　駕幸金明池觀魚召從臣垂釣因
登水心殿習射　上中的者五張樂宴飲極懽而罷
以監察御史趙昂爲右拾遺直史館以同進士出身
徐半千賜名巖叟仍授陳州司戸參軍丁卯以右補
闕直史館胡旦爲戸部貟外郎充修撰已巳右千牛
衞上將軍李從善卒從善字子師江南國主景之次
子煜之弟也僞封萬安郡公累遷至兵部尚書紀國
公周顯德中景遣從善入貢對見之際丗宗器之使
還㑹景遷豫章命督諸軍事封鄧王煜立尊奉朝廷
制度多所貶損降封楚國公開寶四年復遣入貢時
太祖有平呉之志因留不遣制授兖州刺史泰寧軍
節度使江南平改右神武大將軍　上即位遷右衞
大將軍改右千牛衞上將軍出爲通許監軍至是卒
年五十輟視朝一日辛未以虞部貟外郎李度直史
館翰林學士蘇易簡進　乹明節内道埸歩虚詞二
十章上覽而嘉之依韻屬和以賜易簡壬申以戸
部貟外郎直史館石熈古爲尚食使癸酉以善醫司
徒正等二十一人並充翰林醫學先是詔諸郡訪醫
工之良者送闕下令太醫署校其業術優長者得正
等故録焉丁丑以起居舎人田錫守本官知制誥錫
進　乹明節祝壽詩上覽之深所稱賞因和以賜
之故有是命庚辰以屯田貟外郎崔䇿爲福建路轉
運使國子博士范正辭爲江南轉運副使以著作郎
王綸直史館辛巳以主客貟外郎知制誥宋準爲金
部貟外郎罷制誥之職病故也詔曰王者上事穹蒼
下臨黎獻遵執古御今之道推子民育物之心必務
嗇以勸農庶家給而人足朕嗣守大寶惟懷永圖發
一言必念生靈甞一膳先思稼穡雖燔柴吿類紫壇
屢薦於至誠而執耒親耕青輅未行於盛禮敦本之
道不其闕歟三推冝舉於舊章百代永垂於信史其
以來年正月擇日有事於東郊行耤田之禮冝令所
司詳定儀注以聞無至勞煩務遵典故是禮廢之乆
矣制下之日中外歡洽以翰林學士宋白賈黃中蘇
易簡同詳定耤田儀注已丑詔以滑州黎陽縣隷澶州
冬十月庚寅朔以中書舎人王祐爲兵部侍郎祐乆
在病告　上以其舊德優之也壬臣召親王近臣射
於後園　上中的者五以左諫議大夫郭䞇爲鹽鐵
使丙申　乹明節羣臣上壽已亥賜宰相及近臣御
製苑中見羣鶴飛七言詩一首令屬和壬寅詔曰江
南道録問刑獄覆視災傷本處請官或多推避自今
並須承牒即往從本道轉運使范正辭所奏也癸卯
太白犯進賢星甲辰下元節京城張燈是日宴中書
門下翰林學士文武常參官節度觀察防禦團練使
刺史諸軍校百夫長巳上諸州進奉使外國蕃客於
大明殿乙巳詔宰相李昉召樞密使王顯等於私第
宴飲仍降中使賜羊酒丙午詔曰右驍衞上將軍劉
廷讓位居上將任處邊城兼資統帥之權制彼㓂戎
之境而乃擅離治所輒赴京都不畏憲章頗孤委寄
有司議罪當在極刑特行寛貸之恩止降削除之命
所冝自省知此優恩冝除削在身官爵送商州安置
廷讓本幽州人唐盧龍軍節度使仁恭之曽孫也祖
守文襲滄州盧彦威遂據其城邀節鉞於昭宗因與
之後弟守光囚其父仁恭於幽州別室守文因舉兵
討之軍敗爲守光所殺廷讓與其父延進南遷焉廷
讓始與　上同名故改之少有勇力周祖節制魏博
以中㳙從周有天下擢爲内殿直押班累遷龍捷都
指揮使從丗宗征淮南以功領雷州刺史尋遷鐵騎
右廂都指揮使領涪州團練使國初改龍捷右廂都
指揮使領江州防禦使李筠叛上黨以廷讓爲行營
先鋒使澤潞平以功授平江軍節度使侍衞馬軍都
指揮使乹德中討西蜀以廷讓爲陜西路行營都部
署蜀平王全斌崔彦進皆坐縱部下掠人女子玉帛
左授唯廷讓所至秋毫不犯以功授陳州刺史鎮安
軍節度使從征太原改澶州刺史鎮寜軍節度使
上即位加檢校太尉改右驍衞上將軍雍熈三年曹
彬敗於歧溝關復詔廷讓爲瀛州兵馬都部署及君
子館之敗詣闕請罪　上知爲李繼隆所誤不之責
四年復爲雄州兵馬部署未幾以疾聞不待報擅離
治所　上怒下御史按其罪故有是命因怏怏不食
數日行至華州卒年五十九　上録其舊勲詔贈太
師壬子左僕射致仕沈倫薨倫字順冝陳留太康人
名上一字與　上舊名下一字同倫頗精戴禮常於
嵩洛間以敎授自給漢乾祐中白文珂鎭陜召致門
下周丗宗即位　太祖節制同州宣徽使昝居潤甞
與倫厚善乃薦倫於　太祖　太祖辟在幕府後遷
滑許宋三鎮皆爲從事及即位自睢陽召至賜五品
服翌日授戸部郎中建隆三年遷給事中賜金紫爲
陜西轉運使乹德中蜀平以倫爲計度制置使先是
大將王全斌崔彦進等入成都也皆厚掊斂民家玉
帛子女洎倫至獨居佛寺𬞞食而巳及受代歸闕篋
中唯圖書數卷　太祖廉知之故貶全斌等擢倫爲
戸部侍郎樞密副使開寶二年　太祖征太原以倫
判留司事六年授中書侍郎同中書門下平章事集
賢殿大學士兼判荆南劒南水陸發運等使九年
太祖郊祀西洛復以倫留守　上即位遷右僕射兼
門下侍郎依前平章事監修國史太平興國四年
上征太原又以倫爲留守判開封府事河東平進位
左僕射盧多遜之敗責授工部尚書罷知政事是年
秋被病請告　上憐之復授左僕射致仕至是薨年
七十九輟視朝兩日贈侍中追封魯國公謚曰恭惠
倫純朴謹厚故　車駕每出多以倫爲留守然十年
相位但齷齪固寵不能有所建明性尤好釋氏雅信
因果之說常盛夏祼坐室中恣蚊蚋噆其膚通夕不
寐以徼福人皆笑之倫微時妻老且醜有妾田氏甚
寵之及貴於太康治居第令故妻處焉遂以田氏爲
魯國夫人搢紳以此非之翰林學士賈黃中等以所
集神醫普救方一千卷來上賜詔曰盧扁之方雷桐
之術佇之以十全之效言之於七日之前古法在焉
人命所繫朕纂承大寶撫育兆人毎念夭傷思伸救
療而方書舛誤編秩繁多因命分以部居條其類例
黃中等思窮精詣識本䟽通集彼羣方著成千卷垂
於後丗所利益多克副朕懷深嘉乃績冝加頒賚以
示優恩仍宣付史館令刋板流布天下黃中等賜器
幣有差丙辰出益州所進九穗禾牛生三犢圖并六
眸龜以視近臣戊午以右賛善大夫程文度爲監察
御史荆湖轉運副使詔建廣德軍郎歩鎮爲建平縣
十一月庚申朔山南東道節度使趙普上表以耤田
乞入朝詞甚懇切　上憫之謂宰相曰普開國元臣
朕所尊禮冝從其意癸亥兵部侍郎王祐卒祐字景
叔魏郡人也父徹唐同光初與桑維翰同年登進士
第授晉昌軍節度推官拜右拾遺祐少孤篤志詞學
性倜儻而俊急遇事輒發中無所隱洎維翰入相祐
以父同年門生裁書自陳維翰竒之禮待甚厚自是
文價益重鄴帥杜重威辟爲觀察支使漢初重威叛
祐責授遼州司戸參軍周有天下歷魏縣南樂二令
召赴闕時楚州有滯獄累遣使不能決命祐鞫之研
究其情即時具伏還奏拜監察御史出知光州轉殿
中侍御史歸闕遷禮部貟外郎知制誥時方平蜀詔
命填委祐致思敏速有餘力焉翰林學士陶榖見之
深加歎伏遷戸部貟外郎集賢殿修撰　太祖親征
并門已濟河召祐謂曰上黨素爲要害之地汝爲吾
暫往控制之遂知潞州踰年又知大名府　太祖謂
曰此卿之故郷所謂晝錦者也詔還改知襄州移知
潭州所至皆理代還以本官知吏部選事及知貢舉
未幾坐事出爲鎮國軍行軍司馬　上即位知河中
府事徴爲左司貟外郎復判大理寺知吏部選事拜
中書舎人史館修撰受詔撰普照王寺碑經宿上進
中外驚其神速乆之知開封府以病請告拜兵部侍
郎至是卒年六十四　上尤悼念賻贈加等祐之知
制誥盧多遜同列多遜與宰相趙普相傾每諷祐欲
與已協共擠普祐不從以爲唐宇文融嘗與張說有
隙時說爲融所擯而出及說復入融遂敗祐因以融
傳示多遜多遜不恱及多遜參知政事乃出祐華州
後終以隂事中普普復入多遜果及禍與宇文融事
正同識者以是許祐之先見　上嘗詔於史館集撰
神醫普救千卷中官王文壽監視其事權勢甚盛館
中學士皆往謁見待之甚厚祐獨不請謁人亦以是
多之有集三十卷行於丗祐死之日家無餘財搢紳
稱其清儉乙丑以三司開拆推官左拾遺直史館韓
國華判開拆司鹽鐵推官叚惟一度支推官朱賦戸
部推官崔維翰判本部憑由司專主天下錢榖出入
之數不更隷本部癸酉以主客貟外郎安德𥙿直史
館庚辰詔曰王者設班爵以馭貴差禄秩以養賢所
以各懋厥官共成庶務顧其禄食冝在優豐應内外
文武臣僚等折支俸錢舊以八分爲十分支給自今
並以實價給之癸未日南至　上不受朝羣臣詣閤
拜表稱賀
十二月庚寅朔詔曰國家設貢舉之任懸俊造之科
必在敷求取其藝實使戔戔束帛盡聘竒才一一吹
竽更無濫進眷言考覈冝在精詳委於有司誠爲舊
典可依往例命官知貢舉應曽取解舉人限來年三
月一日巳前到京其未取解者許至秋取解辛卯詔
曰冝融柳等三州部内百姓及蠻界人戸等朕纉承
皇極臨御萬方覆育之恩惟恐不至矧於逺俗尤所
軫懷前知州賛善大夫侯汀委以方州殊無政術不
能安集但恣侵陵致此蠻夷肆爲驚擾重煩師旅始
獲平寧蓋由綏輯之無方遂使黔黎之被害其侯汀
已行降黜汝等冝體兹朝旨各務自安悛革前非保
全舊業苟或不遵撫喻尚敢陸梁當議勦除使無遺
類壬辰以翰林學士中書舎人宋白右補闕知制誥
李沆同知貢舉甲午以時雪稍愆分遣宰相及近臣
偏詣京城諸寺觀祈禱己亥以御製自勉五七言詩
六首雜言詩一首賜近臣翰林學士知貢舉宋白等
上言今進士諸科凡八千餘人其間終埸落者四百
九十餘人御前落者六百八十餘人伏請應已曽解
送舉人在千里内委本處重加考試發解千里外者
兩京發解仍乞誡勵試官務令精覈從之壬寅詔曰
應兩京及諸道擒獲劫賊獄成遇赦者隷本城軍仍
廪給之先是江南轉運使許驤上言劫盜遇赦得原
還本郷讎告捕者多行殺害請以隷軍故從之甲辰
上幸建隆觀相國寺祈雪庚戍　車駕狩於西郊行
次近甸命從臣飲謂翰林學士宋白等曰可各賦臘
辰從獵詩及至行宫白等以詩上至暮還宫親獲雉
兎五付有司以備宗廟薦饗辛亥以戸部貟外郎胡
旦知制誥癸丑詔以常潤二州隷江南道甲寅以左
驍衞大將軍趙鎔知滄州兼兵馬部署山南東道節
度使趙普來朝召陞殿慰撫普見　上感咽流涕
上亦爲之動容丁巳大雨雪近臣稱賀
太宗皇帝實録卷第四十二

　書寫人王輔　初對王丗昌　覆對訖劉孝廉
太宗皇帝實録卷第四十三(起雍熈五年正月/盡端拱元年二月)
雍熈五年春正月已未朔　上不受朝以將有事於
耕耤也羣臣詣閤拜表稱賀庚申御製喜雪五言二
十韻詩賜宰相李昉等令屬和癸亥土犯建星甲子
成都府言部内比歳不稔榖價翔貴請發公廪賑糶
以濟貧民從之乙丑以監察御史宋鎬爲右拾遺直
史館進賀雪詩稱旨故也丙寅以大理評事王禹偁
爲右拾遺羅處約爲著作郎並直史館戊辰澶州言
黃河清二百里癸酉　上宿齋於朝元殿甲戍次東
郊是夜宿於齋室乙亥日未明三刻　上親饗神農
氏壇以后稷氏配焉次詣耕耤田位行三推之禮有
司板奏禮畢　上顧謂侍臣曰朕志在勸農恨不能
終千畝豈止以三推爲限乎遂耕數十歩侍臣固請
乃止回御丹鳯樓下制曰王者握圗御極膺駿命於
上玄務穡勸農利烝民於率土朕嗣臨大寶十有三
年毎師勤儉之風用洽雍熈之化民惟邦本雖無怠
於輯寜食乃民天顧未隆於教道是用舉累朝之墜
典耤千畝於近郊載陟青壇躬展事神之禮三推黛
耜式隆敦本之風豈惟備郊廟之粢盛抑亦勵烝黎
之播殖萬國駿奔而述職千官星拱以在庭望宫闕
城社之尊睹聲明文物之盛豈予寡昧獨荷於鴻休
思與華夷同均於大慶冝革紀年之號仍覃作解之
恩可大赦天下改雍熈五年爲端拱元年自正月十
七日昧爽巳前應天下罪人除犯十惡及官典犯正
枉法贓至殺人者不赦外其餘罪無輕重咸赦除之
内外馬歩軍諸將卒等第加賞給文武臣僚並與加
恩諸貶降官未量移者與量移巳量移者與復資巳
復資者與叙用除名免官人等所司具名以聞天下
人户雍熈三年已前係欠夏秋稅物並與除放應軍
民爲盜亡命山澤百日不來陳首復罪如初民有年
七十巳上見爲家長耆年宿德爲郷里所宗者冝令
本州具名以聞當賜爵一級舊制天子孟春吉亥饗
先農於東郊親耕耤田自東晉南遷此禮廢墜唐貞
觀中太宗始耤於千畝至元和五年憲宗以河朔師
旅之後物力凋耗將行而復止自是歷五代二百餘
祀不復舉行上以承平旣乆乃詔有司参酌典故
行三推之禮所以示勸農而興墜典也丙子　上賦東
郊耤田五七言詩各一首賜侍臣丁丑詔改晉州洪崖
廟爲棲眞觀從本州之請也庚辰詔郡國不得以司
理參軍兼莅他職先是成都府言以司理參軍承府縣
之闕故降詔以止之辛巳右屯衞上將軍伊審徴卒審
徴太原人同光中父延瓌隨孟知祥入蜀知祥僣即
僞位以女妻延瓌歷嘉眉二州刺史審徴以父歷任
僞蜀州刺史通奏使同平章事武泰寧江兩軍節度
使蜀平歸朝爲邠州刺史靜難軍節度使移鎭延安
開寶末徴爲右屯衞上將軍至是卒年七十五先是
審徴與王昭逺俱爲僞通奏使掌機務即樞密使之
任也孟昶國事無大小一以咨之常自以康濟經略
爲己任㑹王師入境審徴首奉降表詣軍前昭逺時
統精卒數萬出城拒戰聞王師之至棄軍走匿東川
城倉中後數日擒獲時人笑之壬午南康軍判官朱
覃棄市覃淮西俚人也㓜寒賤始爲人厮役及長竊
弄筆硯冒爲士流游科埸凡數年止以利口持人長
短士君子頗患之洎䇿名從政其志益橫與大理評
事王悅素不協恱掌建昌縣酒榷告覃部内爲姦贓
鞫得實故抵於法殿中侍御史龔頴編歷代年紀爲
二圗來上優詔襃之癸未　上幸玉津園習射張樂
賜從官宴飲乙酉詔曰典獄之官理資於欽恤經國
之道政尚於寛仁庶洽時雍用期刑措如聞酷吏頗
恣兇威慮致陷於平人必有傷於和氣冝行禁止以
示哀矜應天下刑獄罪人内有合行訊問者只得一
依律令其䑕彈箏非理殘忍之類並禁之先是諸處
獄吏搒掠罪人以繩接縛其手系於足指用挺叩其
繩則痛入骨髓謂之䑕彈箏　上聞頗悼其酷故下
詔禁之
二月辛卯詔輟視朝以皇舅靜江軍節度使杜審進
夫人張氏卒故也癸巳以殿中侍御史柴成務爲户
部貟外郎直史館甲午宴中書門下文武常參官翰
林學士節度觀察防禦團練使刺史諸軍校百夫長
巳上諸州進奉使外國蕃客於大明殿乙未詔曰補
闕拾遺位居諫省榮踐清華之列是爲獻納之臣朝
廷之得失須論刑政之煩苛必舉睠兹職業寄任非
輕上則輔佐大臣次則公卿庶尹歷朝選任何莫由
斯苟或但務因循止思愼黙忠言讜議寂寥無聞殊
乖申諷之規曷副建官之意冝更舊號特立新名庶
明立制之文咸勵匪躬之節其左右補闕冝改爲左
右司諫左右拾遺冝改爲左右正言　上欲令諫官
修其職業故改其官號特降是詔以申明之己亥詔
免瀛州部民租調三年傜役五年以其再遭犬戎蹂
躪故也庚子制曰端揆崇資文昌右相蓋非賢而不
授諒出綍以惟公告示具僚舉兹明命中書侍郎兼
工部尚書同中書門下平章事李昉巖廊舊德文學
名儒踐臺閣之通班素髙問望處鈞衡之大任乆展
謨猷謙和秉君子之風純懿擅吉人之美今者輟從
三事緫彼六卿董齊喉舌之官載光北斗領袖搢紳
之列首冠南宫用資鎮俗之清規式表尊賢之茂典
禮異適遵於表著睠懐別示於股肱佩服渥恩優游
名器恭踐厥位往惟欽哉可尚書右僕射同日制曰
尊賢養老上古格言念舊録勲前王令典而況再登
廊廟三秉節旄始終不易於純誠岀入咸膺於大用
爰疇茂德用降徽章山南東道節度襄州管内觀察
處置等使檢校太師兼侍中許國公趙普大昴儲祥
維嵩挺秀翊天飛之景運名冠王公藴台輔之嘉謨
功書簡冊早從黃閤荐擁髙牙隆中盡偃於仁風峴
首賡歌於善政加以心惟許國道在安民封章屢納
於忠言致理率陳於正道佑予涼德繄乃宗臣朕所
以卜在㑹朝委之論道彞倫未叙將俟於緝熈庶政
缺然佇期於寅亮是以輟從藩輔復踐巖廊加帝保
之崇資冠鸞臺之舊列咨上公而詢庶政彌切倚毗
昌洪業以永丕圗更資光輔可守太保兼侍中昭文
館大學士又制曰天道無私日月星辰助其照皇王
不宰股肱輔弼代其功所以端拱仰成垂衣致理建
千年之景運追三代之令猷其有業茂經綸才推謹
厚參大政而載罹寒暑秉純誠而無替初終冝推爰
立之恩式副至公之選朝散大夫給事中參知政事
上柱國賜紫金魚袋吕蒙正四氣均和五行鍾秀藴
濟時之明略輔之以温恭挺命代之宏材守之以淵
黙凡膺歷試畢振芳猷公忠推社稷之臣凝重見廟
堂之器睠兹大體乆鬰具瞻爰資作礪之功用正秉
鈞之任崇階馭貴列爵増封兼司太史之書載踐地
官之秩爾冝周旋庶政佐佑眇躬緩兹宵旰之憂翊
我隆平之運同厎於道豈不美歟可光禄大夫中書
侍郎兼户部尚書同中書門下平章事監修國史又
以開封尹陳王元僖進封許王韓王(真宗/舊名)進封襄王
冀王元份進封越王益王元傑加食邑一千户武勝
軍節度使許王錢俶進封鄧王樞密使王顯加檢校
太傅給事中參知政事辛仲甫加户部侍郎樞密副
使左諫議大夫趙昌言加工部侍郎以樞密副使左
諫議大夫王沔爲户部侍郎參知政事以御史中丞
張宏爲工部侍郎充樞密副使甲辰詔陞建州爲建
寧軍節度以武寧軍節度使曹彬加檢校太尉安逺
軍節度使錢惟濬進封譙國公彰國軍節度使駙馬
都尉王承衍改貝州刺史永清軍節度使威塞軍節
度使駙馬都尉石保吉改滄州刺史橫海軍節度使
殿前都虞候張訓領歸義軍節度使傅潜領昭化軍
節度使並充殿前副都指揮使侍衞馬軍都虞候李
繼隆領保順軍節度使充侍衞馬軍都指揮使侍衞
歩軍都虞候戴興領振武軍節度使充侍衞歩軍都
指揮使愼州觀察使駙馬都尉魏咸信爲相州刺史
彰德軍節度使以左衞上將軍張永德爲密州刺史
安化軍節度使乙巳以内客省使楊守一爲宣徽北
院使簽署樞密院事丙午詔郡國民有艱食處聽發
公廪賑濟之丁未以刑部尚書宋琪爲吏部尚書禮
部侍郎李至爲刑部侍郎翰林學士中書舎人宋白
爲禮部侍郎司封郎中知制誥賈黃中爲中書舎人
祠部貟外郎知制誥蘇易簡爲本曹郎中知制誥並
依前翰林學士以右補闕知制誥李沆爲職方貟外
郎王化基爲駕部貟外郎宋湜爲庫部貟外郎起居
舎人知制誥田錫爲兵部貟外郎知制誥户部貟外
郎知制誥胡旦爲司封貟外郎並依前知制誥以左
神武大將軍順州刺史王繼昇領本州團練使餘文
武官進秩有差以乙亥赦書加恩故也戊申以右諫
議大夫郭䞇雷德驤並爲工部侍郎以度支使張選
爲鹽鐵使户部使魏㔻爲度支使度支副使李惟清
爲右諫議大夫户部使以刑部貟外郎陳象輿董儼
屯田貟外郎雷有終並爲本曹郎中分充鹽鐵度支
户部副使己酉以職方郎中韓丕兵部郎中楊徽之
並爲左諫議大夫司勲郎中羅延吉爲右諫議大夫
以屯田貟外郎楊礪爲庫部貟外郎充襄王府記室
參軍庚戍以皇子元偓爲左衞上將軍元偁爲右衞
上將軍以皇姪孫惟吉爲左驍衞大將軍惟正爲右
驍衞大將軍惟叙爲左武衞將軍惟和爲右武衞將
軍惟憲爲左屯衞將軍惟能爲右屯衞將軍壬子興
化軍言甘露降工部侍郎同知京朝官考課雷德驤
上表求致政先是德驤與趙普不協普再入相制下
之日德驤方立朝手不覺墜笏遂拜章求退避普之
讎也因請於便殿見　上具陳所以　上勉諭乆之
謂曰第去朕終當保全卿勿以爲慮乃懇乞罷知京
朝官考課以奉朝請從之仍賜白金三千兩以慰其
心癸丑以右散騎常侍徐鉉爲左散騎常侍以皇城
使薊州刺史王延德領本州團練使乙卯右千牛衞
上將軍李崇矩卒崇矩字守則上黨人也㓜孤貧長
而謹厚爲郷里所稱晉天福之亂漢祖起自并汾師
次上黨史洪肈時爲先鋒軍帥聞崇矩之名召署親
吏漢祖踐阼以洪肈爲侍衞親軍都指揮使徼廵闕
下洪肈性殘忍好殺軍民橫罹其毒者不可勝計至
於屠李崧之家皆洪肈蘇逢吉之偁也時人冤之左
右懼其兇威亦稍稍遁去惟崇矩事之益謹迨洪肈
被誅卒免其禍周祖初有天下素與洪肈厚善訪求
親舊將恤其孤得崇矩而悉以委之崇矩嘗主洪肈
之家籍由是盡獲史氏之財産以付洪肈弟福周祖
聞而嘉之乃命隷於丗宗帳下丗宗嗣位擢爲供奉
官是年河東劉崇入㓂從征敗崇於髙平以功轉供
備庫副使俄遷作坊使恭帝嗣位以崇矩判四方館
事　太祖受禪李筠叛上黨率并㓂鼔行而南　太
祖患之命崇矩爲行營護軍率兵戍河陽以禦其衝
與石守信髙懷德羅彦瓌同破筠衆於碾子谷乃表
請太祖親征澤潞平以功授右監門衞大將軍充
三司使累遷至樞密使時趙普爲相崇矩在宥密皆
數年分秉大柄因以女妻普之子承宗厚相交結
太祖聞之頗怒㑹門下客鄭伸上書發其隂事開寶
五年出爲鎭國軍節度使六年追入朝授左衞大將
軍上即位出爲嶺南道都廵檢使未㡬遣使齎詔
就移爲瓊崖儋萬四州都廵檢使所部兵士憚於從
行有逗撓之色崇矩乃盡以車服器用金帛凡數百
萬分給之衆遂感恱樂爲其用累年海上無恙受代
歸闕遷右千牛衞上將軍尋被病請長告至是卒年
六十五輟視朝一日詔贈太尉謚曰元靖崇矩性純
厚寡言而志敦信義好黃白之術尤重佛法以始事
洪肇迨乎通貴見洪肈之子孫必厚禮而優濟之或
聞有學黃白之道者必自逺邀之至以師禮待之雖
知其詐而猶以爲神仙之士卒無恨悔在官凡得俸
入除朝夕伏臘費用外多輸於僧室故身死之日家
無厚積焉
太宗皇帝實録卷第四十三
書冩人趙弼　初對王丗昌　再對訖劉孝廉
太宗皇帝實録卷第四十四(起端拱元年/三月盡六月)
三月戊午朔以左監門衞將軍侍其稹爲本衞大將
軍庚申以户部郎中喬維岳爲兩浙轉運使馬歩軍
都軍頭田斌爲冀州防禦使壬戍左神武軍大將軍
順州團練使王繼昇卒繼昇冀州阜城人與子昭逺
同事上於藩邸性質朴謹愿　上頗信任之即位
補供奉官累遷軍器庫使㑹陳洪進獻地泉州賊十
餘萬據游洋洞叛命繼昇討平之歸遷左神武將軍
領順州刺史知發運使事號爲稱職遷本衞大將軍
領團練使至是卒年六十四　上頗嗟悼以舊恩詔
贈洋州觀察使令中貴人護葬事癸亥許州言行軍
司馬李惲卒惲字孟深開封陽武人也少力學爲文
漢乾祐中舉進士及第惲妻父任嵐州合河令惲與
其妻省之㑹劉崇拒命僞署州從事擢知制誥翰林
學士累至司空平章事惲在僞邦頗盡忠所事母任
氏在郷里不知存亡居常戚戚不樂但以弈棊飲酒
爲務政事多廢劉繼元頗以爲言方與僧弈棊繼元
命近侍直抵惲前取博局焚之惲怡然徐詣繼元謝
繼元又切責之來日別造新局弈棊如故歸朝爲殿
中監始知母亡上表求追服母喪詔不許出知廣州
改司農卿連知許孟二州以足疾不任朝謁上章求
解官出爲忠武軍司馬至是卒年七十三惲有器度
善談名理故相王溥薛居正李昉皆與之善重其爲
人溥與昉皆惲同門生也甲子詔曰朕嗣守丕基君
臨萬國每旁求於俊乂思茂育於黎元然則官脩其
方而罕聞舉職政失於上而莫之肯言置五諫以何
施列七臣而焉用是以明發不寐耿歎良深冝申誡
勵之文用警搢紳之士應兩省諫官等自今後各思
砥礪共守箴規政有不便者咸得上言事或乖當者
悉須陳請儻能中時利病廣朕聦明必當獎乃公忠
優加爵賞或心非鯁直志在回邪殊無藥石之言但
藴脂韋之行如斯巧僞必寘嚴刑至於御史臺郎寺
卿宫尹儼簮裳於著位荷榮寵於公朝是冝振紀律
於憲臺肅羽儀於㑹府服勤卿寺陳力春坊共傾許
國之心副我官人之意咨爾有位咸聽朕言先是臣
僚上章言事者率多虚誕蓋僥求幸進之心􁋚以成
風人莫之舉而諫官廢職未嘗聞箴規謇諤之言
上勵精求理思致太平乃責任諫官使極言得失至
於有位之士欲令各稱其職故降是詔以申警之己
巳以右正言宋沆爲京西轉運副使以樞密直學士
比部郎中徐休復爲左諫議大夫依前樞密直學士
甲戍以袐書監錢昱爲工部侍郎詔曰朝廷設爵位
以待賢能明刑法以馭羣下茍回邪之自露在典憲
以冝行樞密副使工部侍郎趙昌言早以微才擢居
重任訐謨之效未見於盡忠險詖之蹤頗聞於樹黨
交結非類玷辱清朝比合分首從之元情正刑書之
顯戮特寛窮究以示包荒俾出佐於藩垣仍不奪於
章綬噫予之待士豈忘於至公爾之戴君頗乖於誠
節冝思自咎勿謂無恩可責授崇信軍節度行軍司
馬仍不得簽署公事同日詔曰爵禄所以育賢能刑
罰所以正綱紀顧爾回邪之輩玷予明備之朝爰舉
憲章是爲公議鹽鐵副使户部郎中陳象輿等自膺
選任累踐清華戴君旣乏於盡忠結黨乃通於非類
險詖無已蹤跡自彰冝並寘於嚴誅用顯懲於多士
特寛窮究以示恩容俾佐郡城頗屈刑典爾冝自省
法不虚行象輿可責授復州團練副使度支副使刑
部郎中董儼可責授海州團練副使司封貟外郎知
制誥胡旦可責授坊州團練副使右正言直史館梁
顥可責授􁄹州司户參軍坐昌言之黨也象輿素與
昌言善董儼胡旦皆昌言同年生顥又常在昌言幕
下四人皆與昌言厚善日夕多㑹於昌言之第故京
師有陳三更董半夜之言先是有傭筆人翟潁者姦
險誕妄素與胡旦親狎旦知可使乃作大言怪誕之
辭使潁上之初爲潁改名馬周以爲唐馬周復出也
其言多排毀持政自薦可爲天子大臣力舉十數人
皆公輔之器令昌言内爲之助人多識其辭氣知旦
之爲也㑹京尹陳王使親吏儀替廉知其事白　上
捕馬周繫獄時張去華爲府判官親窮治之具狀聞
上怒杖馬周脊黥面流海島禁錮終身昌言等並加
貶黜先是蘇州人徐半千亦詣闕上書言事　上召
見與語頗竒之因賜名巖叟擢爲陳州户曹椽巖叟
請告歸郷里迎妻子因恐喝州郡恣爲不法事本路
轉運使以聞㑹馬周之敗　上怒亦令杖巖叟流海
島乙亥詔曰鄭州團練使侯莫陳利用身本賤微性
惟險詖結黨潜誣於良善在官但恣於踰違惡跡滿
盈醜聲騰沸尚尸榮於列郡實有玷於清朝冝屏姦
邪用行黜削可除名配商州禁錮利用西蜀人始賣
藥於都市多變幻之術誑惑閭里時樞密承旨陳從
信得之以爲方士遂聞於　上即日召見驟加恩遇
遂歷職外内累至單州刺史鄭州團練使前後賜與
寵澤莫二恃以左道得幸於　上無復畏憚所爲不
法至於居處服玩皆僣乗輿宫殿之名他亦稱是依
附者頗獲薦用士君子畏其黨而不復敢言㑹趙普
再入中書廉得其狀乃力於　上前盡發其事因遣
近臣就按咸得姦狀故貶竄焉普復上言以爲利用
罪重責輕未塞天下之望存之何益　上不獲巳尋
賜死於商州旣而悔之遽遣使馳傳以免其死使者
至新安廐置馬踣墜傷趾追不能及利用巳磔於市
聞者快之丁丑火山軍言河西蕃部直蕩族内附己
卯翰林學士禮都侍郎知貢舉宋白等言凖敕放進
士并諸科舉人程宿等一百二十九人癸未　上幸
玉津園習射賜從官宴飲乙酉黔州言蕃部首領龍
漢璿乞開道以通中國朝貢從之丙戌少府監言本
監配役人前太常丞郭冕等九人以㑹赦上請　上
曰此輩秪可免其居作而終不可復齒朝行蓋以冕
等皆贓吏也
夏四月丁亥朔建黎陽縣爲通利軍以右神武將軍
王賔知軍事以右司諫宋泌左正言牛冕並直史館
己丑制加髙麗國王王治靜海軍節度使黎桓並檢
校太尉國子司業孔維上言請禁原蠶以益廐馬
上覽奏嘉稱令付史館辛卯詔曰先是江南兩浙荆
湖州郡所差京朝官幕職州縣官等咸不得家族行
如聞中外物情甚鬱今海内寜一願攜家者聽之癸
巳詔曰朕祗命　上玄居尊人上惟思禁暴豈欲加
兵至如幽薊之民皆吾赤子毎聞交鬪䀌然傷懐近
者巳許邊疆互相貿易自今沿邊戍兵不得輒恣侵
掠務令安靜稱朕意焉先是國家累行弔伐千里饋
糧民力疲乏至是　上頗有厭兵之意故降是詔甲
午以工部侍郎錢昱知壽州以前軍器庫使趙延俊
爲右班殿直㑹赦自嶺外放還故有是命庚子以國
子司業孔維爲祭酒乙巳宴近臣於長奏殿餞感德
軍節度使李繼捧之鎮也丙午以監察御史髙象先
爲廣南西路轉運使乙酉賜京城耆老九十八人帛
各五匹庚戍命考功貟外郎知雜事吕端起居舎人
吕祐之使髙麗户部郎中魏庠虞部貟外郎李度使
交州壬子賜光禄寺丞知開封府兵曹事蘇恊五品
服翰林學士易簡之父也　上方寵待易簡故有是命
五月辛酉朔詔置袐閣於崇文院以吏部侍郎李至
兼袐書監右司諫直史館宋泌兼直袐閣右賛善大
夫史館檢討杜鎬充校理按六典袐書省中外三閣
掌典圗書古今文字皆在禁中兩漢或徙金馬門外
歷代不常厥處唐季亂離中原多故儒雅之風幾將
墜地故百王之書蕩然散失蘭臺延閣空存名號
上崇尚儒術屢下明詔購求羣書四方文籍往往而
出未數年間巳充創於書府矣至是乃於史館建袐
閣仍選三館書萬餘卷以實其中故以至主之庚午
以東上閤門使安忠護髙陽關屯兵辛未詔賜感德
軍節度使李繼捧姓趙氏名保忠　上以李繼遷頻
擾邊陲欲委保忠邊事故以五色花牋一幅御書姓
名以賜之壬申制曰王者鑒丹青之像念公侯必復
之徴聞鼔鼙之音重將帥專征之寄矧夏臺之奥壤
控朔漠之雄邊甘棠之遺愛尚多飛將之英風未泯
冝推丗及之典載光節制之權感德軍節度使耀州
管内觀察處置等使光禄大夫檢校太傅兼御史大
夫天水郡開國公趙保忠神授韜鈐丗傳忠孝頃者
抗章象魏來獻提封願宿衞於京師尋載移於旄節
屢遷近鎮益見勤王是用特舉新恩俾臨舊地再委
邊陲之任慰其夷落之心爾其善繼家聲務綏戎索
勉樹勲業副我倚毗可特授依前檢校太傅行夏州
刺史兼御史大夫充定難軍節度夏銀綏宥靜等州
觀察處置押蕃落等使戊寅賜定難軍節度使趙保
忠金銀器一萬兩英州言江水漲五丈壞民田及官
寺數百區庚辰以朔州觀察使左驍衞大將軍趙希
賛爲秦州刺史先是王師征幽薊也希賛以城降因
授本州觀察使既而棄城來歸　上貸其罪故有是
命辛巳以殿中丞温仲舒爲右正言直史館壬午定
難軍節度使趙保忠辭之鎭賜襲衣玉帶鞍馬錦綵
三千匹銀器三千兩別賜錦𫀆銀帶各五百散馬百匹
閏五月丙戍朔命許王元僖餞保忠於瓊林苑己丑
以襄州衙内都虞候趙承煦爲六宅使承煦宰相普
之子也庚寅以左諫議大夫韓丕知孟州辛卯以洺
州防禦使劉福爲髙陽關兵馬部署棣州防禦使楊
賛爲貝州兵馬都部署甲午以崇儀使周瑩爲西上
閤門使乙未以金部貟外郎王澣爲荆湖轉運副使
以前青州録事參軍麻希萝爲工部貟外郎致仕希
夢北海人也梁龍德二年擢明經第累居宰字之任
素有吏幹凡所踐歷皆有能名以老退居臨淄有美
田數百頃積貲鉅萬年九十五齒髪不衰　上聞其
眉壽召至闕下對於便殿面賜金紫因有是命放歸
別墅踰年而卒希萝居郷里常兼并不法毎持州郡
吏之長短橫恣營丘人皆畏之丙申賜諸道髙年一
百二十七人爵爲公士以正月乙亥詔書從事也按
秦爵二十級一曰公士二曰上造三曰簮裊四曰不
更五曰大夫六曰官大夫七曰公大夫八曰公乗九
曰五大夫十曰左庶長十一曰右庶長十二曰左更
十三曰中更十四曰右更十五曰少上造十六曰大
上造十七曰駟車庶長十八曰大庶長十九曰關内
侯二十曰徹侯凡民爵庶人吏卒得加至大夫第五
爵也至漢惠帝詔令民有罪得買爵三十級以免死
罪一級直二千凡爲六萬歷代不行至是　上始以
賜耆年者丁酉交州節度使黎桓遣使朝貢戊戍以
殿中丞㓂凖爲右正言直史館庚子信州言玉山縣
民俞携八丗同居詔旌表門閭常稅外免其他役壬
寅上御崇政殿試禮部貢院不合格進士諸科舉
人得馬國祥等七百人令樞密院給牒以試中爲目
謂樞密副使張宏曰朕自即位已來親選貢士大則
爲棟梁小則爲榱桷今封疆萬里人無棄材所以不
倦孜孜庶臻理本卿與吕蒙正等曩者頗爲大臣所
沮非朕獨斷則不及此矣宏頓首謝癸卯定國軍節
度使崔翰自髙陽關來朝甲辰宣徽南院使郭守文
自常山來朝丙午以水部貟外郎任惟則爲福建轉運
使戊申侍衞親軍馬歩軍都虞候彰化軍節度使田
重進自易定來朝癸丑以左諫議大夫陳恕知澶州
六月丙辰朔右領軍衛大將軍欽州刺史陳廷山伏
法磔尸於市三日其黨翟賛等四人並腰斬廷山上
黨人也少與父崇叛歸太原劉崇累僞署廷山至佐
聖指揮使開寶中領所部兵百餘人來降　太祖擢
爲龍衞都虞候未幾領儒州刺史遷本軍都指揮使
出爲濟州光州二刺史　上即位雍熈三年從曹彬
北征失律責授復州團練副使踰年擢授右監門衞
將軍領欽州刺史改右領軍衞大將軍出護冀州戍
兵時尚食使石熈古知州事誣奏廷山縱部下卒劉
福等放火焚民家朝廷不問狀即就斬福等移廷山
知平戎軍自是廷山日夕憂疑心懷怨望因與親吏
翟賛等謀爲帛書致蠟九中使部曲田勍齎入虜中
召于越令入㓂廷山内爲之應㑹虜復以帛書遺廷
山約其入宼之日虜諜者即以帛書詣霸州告之霸
州遣戰櫂都監侯延濟捕廷山送闕下詔御史按得
實故戮焉丁巳以左諫議大夫劉蟠同知京朝官考
課靜江軍節度使杜審進卒審進眞定人　昭憲皇
太后同母弟也性純質年踰五十不仕　太祖受禪
徴至闕下授左神武大將軍尋改右羽林大將軍乹
德初領賀州刺史知陜州尋授保義軍節度觀察留
後五年遷陜州大都督府長史充保義軍節度使
太祖幸西洛郊祀審進自鎭來侍祠封國公　上嗣
位來朝加檢校太尉太平興國五年北征留審進巡
警輦轂六年歸鎭九年徴爲右衞上將軍未幾領桂
州刺史靜江軍節度使至是卒於京師之私第年七
十九　上聞車駕親幸哀慟乆之賻贈加等詔親王
公主就第哭之輟視朝三日贈中書令謚曰恭惠審
進重厚寡言有公侯之體鎭陜郊二十餘年然無尤
異之政而勸農敦本民頗便之己未　上爲審進素
服發哀於便殿羣臣詣崇政殿奉慰丙寅忠武軍節
度使潘美自三交來朝丁丑以殿中丞夏侯嘉貞爲
右正言直史館兼直袐閣嘉貞有文學嘗任官岳陽
爲洞庭賦右散騎常侍徐鉉見之曰木玄虚之流也
其詞彩又過之　上知其名召試禁中稱旨故有是
命復以潭州爲武安軍節度先是建隆中湖南平降
爲防禦使至是以　眞宗兼領始命復之是日　上
御政殿試進士諸科舉人得葉齊等一百二十九人
並放及第　上以郡縣闕官甚多先是禮部放牓
上慮有司遺才故命右正言王丗則等於武成王廟
召諸道進士諸科重試得合格者數百人至是　上
親試焉甲午詔曰王者設官分職求材任能必若責
其廉隅所冝豐其廪禄今州縣之吏最爲親民俸禄
至微甚無謂也先是除西川廣南外諸道州府幕職
州縣官俸錢三分中二分給以他物自今以緍錢給
其半餘以他物充
太宗皇帝實録卷第四十四
　書冩人趙弼　初對王丗昌　覆對劉孝廉
太宗皇帝實録卷第四十五(起端拱元年/七月盡九月)
秋七月乙酉朔以捧日左廂都指揮使范廷召爲齊
州防禦使右廂都指揮使傅思讓爲鄭州防禦使天
武左廂都指揮使髙瓊爲單州防禦使右廂都指揮
使王超爲懷州防禦使龍衞右廂都指揮使孔貞爲
潁州防禦使神衞右廂都指揮使徐興爲衞州防禦
使馬歩軍都軍頭葛霸爲博州團練使彌進超爲磁
州團練使王漢忠爲賔州團練使康保裔爲淄州團
練使馬歩軍副都軍頭竇睴領播州刺史充許州馬
歩軍都指揮使喬清領溪州刺史充陳州馬步軍都
指揮使牛韜領諒州刺史充襄州馬歩軍都指揮使
辛卯賜衢州烏巨山僧儀晏紫衣時年一百一十四歳
上聞之徴至闕下舎於相國寺月餘放還山癸巳以
殿前指揮使左班都虞候麴斌領敘州刺史殿前指
揮使右班都虞候郭密領冨州刺史貟僚左右六直
都虞候王榮領懿州刺史並充馬歩軍都軍頭以馬
歩軍副都軍頭呼延賛領冨州刺史散指揮都虞候
李璘領獎州刺史東西班都虞候時遇領峯州刺史
散貟都虞候張璲領冨州刺史並充馬歩軍副都軍
頭甲午以内殿直都虞候楊逺領獎州刺史充殿前
指揮使左班都虞候以散祗候都虞候任斌領愛州
刺史充殿前指揮使右班都虞候以拱辰下十指揮
都指揮使李希文領驩州刺史充捧日左第三軍都
指揮使拱辰上十指揮都指揮使趙鄴領播州刺史
充捧日右第二軍都指揮使龍衞左第一軍都虞候
張玘領巒州刺史充捧日右第三軍都虞候散都頭
都虞候劉用領諒州刺史充馬軍副都軍頭捧日右
第二軍都指揮使劉超領珮州刺史充捧日左第二
軍都指揮使乙未以天武左第二軍都虞候孫遇領
勤州刺史充殿前虎翼左第一軍都指揮使天武右
第二軍都虞候潘超領獎州刺史充虎翼右第一軍
都指揮使神衞左第三軍都虞候王美領牢州刺史
充殿前虎翼右第三軍都指揮使神衞右第一軍都
虞候戴贇領誠州刺史充殿前虎翼右第二軍都指
揮使天武左第一軍都虞候劉遇領潘州刺史充宣
武上十都指揮使丙申以金槍直都虞候安習領冨
州刺史充拱辰上十都指揮使内貟僚直都虞候張
斌領巖州刺史充拱辰下十都指揮使天武右第一
軍都虞候張訓領溪州刺史充宣武下十都指揮使
馬歩軍副都軍頭張鐸領錦州刺史充鄆州馬歩軍
都指揮使神衞左第一軍都虞候常德領溪州刺史
充御龍弓箭直都虞候戊戍有大星流入羽林光明
燭地是秋大熱　上以宰相趙普耆年詔許每日長
春殿對罷便歸私第頥養候涼赴中書視事普頓首
謝丙午詔曰西川編戸繁庶民間食鹽不足自今關
西階文青白鹽峽路井鹽永康崖鹽等勿復禁許商
旅貿易入川以濟民食丁未衞尉卿崔仁冀卒仁冀
字子遷餘杭人也少篤學有文采事呉越王錢俶累
遷至元帥府推官隨俶入朝授淮南節度副使俶又
薦仁冀稱才可用擢授衞尉卿判大理寺乆之出知
宿州踰年移知撫州以疾求代歸闕途至南康軍卒
年六十三己酉以蔡州刺史符昭愿知并州均州刺
史盧漢贇知平塞軍辛亥以忠武軍節度使潘美知
鎮州癸丑以龍衞右第二軍都虞候張玘領巒州刺
史充捧日右第三軍都指揮使
八月乙卯朔司天言壽星見丙辰以亳州防禦使譚
仁美知寜邊軍六宅使何承矩領潘州刺史丁巳以
前龍衞都指揮使張思鈞領澄州刺史思鈞先陷幽
薊累年今逃歸故有是命甲子以宣徽南院使郭守
文充鎭州路都部署丙寅彰武軍節度使米信來朝
辛未以河南府法曹參軍梁正辭棣州司法參軍吕
易從齊州司法參軍李祐之宋州楚丘縣主簿喬蔚
陳州宛丘縣尉羊道沖並授將作監丞分補中書諸
房堂後吏先是宰相以堂吏缺欲選於百司以補之
上不許因令吏部選正辭等充焉甲戍月掩建星戊
寅武勝軍節度使鄧王錢俶薨俶字文德名上一字
犯　宣祖廟諱呉越武肅王鏐之孫文穆王瓘之第
九子也母呉氏瓘卒其子佐立佐卒弟倧理國事倧
即俶之兄也晉開運中俶出爲台州刺史下車數月
有僧德詔謂俶曰此地非君爲藩之所冝速歸不然
將不利矣俶從其言即求還國是年冬倧爲牙校胡
思進所廢請俶揔國事漢乾祐初制授東南面兵馬
都元帥鎭海鎭東等軍節度使開府儀同三司檢校
太師兼中書令杭越等州都督呉越國王三年江南
僞將查文徽宼福州俶發兵擒文徽獻捷于朝尋授
尚書令周廣順初授諸道兵馬都元帥顯德元年授
天下兵馬都元帥四年夏四月杭州火災府寺官舎
悉爲煨燼將延及倉庾俶命酒祝之曰食爲民命若
盡焚之民命安仰火遂止國初授天下兵馬大元帥
是年宣國軍節度使呉延福俶之舅也有異圖左右
勸俶誅之俶曰吾以先夫人同氣之故安忍置之於
法言訖因嗚咽流涕終全呉氏之族開寶八年朝廷
舉兵平江表以俶爲昇州東南招撫制置使江南國
主李煜貽書于俶其略曰今日無我明日豈有君一
旦明天子易地酬勲王亦大梁一布衣耳俶覽書投
之地曰以此誘人不亡何待因表其書來上　太祖
嘉其忠俶遂率前鋒抜常州制授守太師江南平九
年二月與其子惟濬妻孫氏來朝　太祖遣皇子興
元尹德昭至睢陽迎勞洎至對見之禮皆從異等館
于禮賢宅　車駕臨幸尋賜劒履上殿詔不書名封
孫氏爲呉越國王妃是年三月詔遣歸國留其子惟
濬扈從赴洛陽郊祀　上嗣位太平興國二年四月
來朝因籍其府庫地圖以獻徙封淮海國王以其子
惟濬爲淮南節度使惟治爲鎮國軍節度使其諸子
弟姪將佐各分領節制牧守五年夏俶以足疾賜告
上親臨撫問八年三上表讓元帥從之雍熈元年改
封漢南國王四年春　上以俶抱病俾遂頥養授武
勝軍節度使改封南陽國王俶拜章固辭國王之號
因改封許王端拱元年春徙封鄧王㑹　上遣使以
生辰器弊就賜之俶方與使者宴飲罷殆暮有大流
星墮于正寢前光燭一庭是夕暴薨年六十俶以天
成四年八月二十四日生至是年八月二十四日卒
人皆異之　上聞訃震悼輟視朝七日追封秦國王
謚曰忠懿命中使監䕶喪事葬洛陽俶任太師尚書
令兼中書令四十年爲元帥三十五年窮極冨貴福
履之盛近代無比頗知書能草隷性謙謹未嘗忤物
然崇信釋氏在錢塘日造寺數百歸朝又以其愛子
爲僧甞乆病家居有黃門趙海𬒳酒中夜直造俶第
求見俶因出藥一九與之云此藥　上所賜願王爲
海即餌之俶家人皆號泣勸俶勿餌恐藥有毒且疑
上遣海賜之也俶曰　主上待我厚使者賜藥必良
藥也又何疑哉因大嚼以巵酒下之海去以其事聞
上怒捕海繫獄決杖流海島識者許其忠己卯詔曰
三司吏自今除歳給衣糧外每月前行特支料錢五
千後行三千食廚料前行二千飯料後行千五百自
前行巳上每年並令吏部流外銓較考至五考無曠
闕許參選前行注中縣簿尉句押官注望縣簿尉官
滿勒歸司如未願出官者亦聽孔目吏依雍熈四年
五月己丑詔書從事右千牛衞上將軍呉處𥙿卒處
𥙿字恭美許田人也少爲本郡吏漢祖鎭許昌一見
器之署爲右職及移鎮太原又以處𥙿從漢祖即位
授引進使轉内客省使隱帝立遷宣徽北院使時李
守貞叛河中命周祖爲統率討之以處𥙿爲行營都
監旣班師出爲鄭州防禦使周有天下慕容彦超叛
於兖州周祖親討之處𥙿爲御營使彦超平移授汝
州防禦使丗宗嗣位入爲右衞大將軍遷右金吾衞
大將軍國初判街仗事　上即位轉右千牛衞上將
軍判金吾如故至是卒年八十八贈太尉處𥙿性頗
麤率言多輕肆接物之禮殆缺如也先是同列王彦
超致政巳乆處𥙿常自云處𥙿縱僵仆於　玉陛前
斷不學王彦超七十便致仕人傳以爲笑每朝㑹及
後苑賜宴　上憐其壽考多面加撫諭焉庚辰永清
軍節度使駙馬都尉王承衍橫海軍節度使駙馬都
尉石保吉彰德軍節度使駙馬都尉魏咸信各赴鎮
以鄯州觀察使駙馬都尉呉元扆知孟州以右司諫
直史館王仲華爲淮南轉運副使監蔡御史程文度
爲河北西路轉運副使　車駕幸太學命博士李覺
講周易泰卦賜雜綵五十叚移幸玉津園習射　上
中的者五張樂賜從官飲辛巳　上謂宰相曰朕昨
日聽說泰卦而文理深奥足以爲君臣鑒誡朕與卿
等遵守之趙普等頓首謝以右衞上將軍判右金吾
街仗宋渥判左金吾街仗事左千牛衛上將軍曹翰
判右金吾街仗事廣州上言清逺縣公署中有合懽
樹一株髙百餘尺今年三月十日有鳯捷集其上鳯
髙六尺下有衆禽隨從樹下生芝草三莖畫圖來獻
樞密直學士刑部郎中李繼凝卒繼凝故宣徽使處
耘兄作坊使處疇之子也漢乾祐初天德軍節度使
郭勲奏爲豐州永豐縣令周顯德中改國子律學博
士　上即位遷四門博士出知房州改太常丞知唐
州六年拜監察御史未幾充開封府判官改殿中侍
御史踰年轉刑部貟外郎充兩浙轉運使尋知杭州
召歸闕改刑部郎中充樞密直學士至是卒年五十
一葬事官給繼凝無文采性頗廉謹所至皆以勤幹
稱屢爲宰相趙普推薦　上於便殿召繼凝與語諭
以將大用之意繼凝心喜旣歸忽中風眩是夕卒
九月乙酉朔以冀州防禦使田紹斌爲解州防禦使
以侍衞馬軍都指揮使李繼隆爲定州兵馬都部署
宣徽北院使簽署樞密院事楊守一卒守一故　上
晉邸㳙人即位自供奉官遷翰林副使初名守素至
是賜名守一與趙鎔柴禹錫相里勲等告秦王廷美
隂謀不道等事擢爲東上閤門使判四方館事内客
省使並兼樞密都承旨遷宣徽北院使同知樞密院
事至是卒贈忠武軍節度使葬事官給丙申以起居
郎夏侯嶠爲襄王府翊善庚子以懷州防禦使王超
領誠州刺史澤州團練使王昭逺領勤州防禦使並
充殿前都虞候左千牛衞大將軍鄭彦華卒彦華福
州長樂人也少有膂力本道節度使李達以隷帳下
補勇勝軍都指揮使與留從効陳洪進董思安張漢
思戍臨汀一日馳獵彦華獨射殺乳虎於寜化山中
從効等皆服由是知名江南遣大將王崇文等率師
七萬攻圍福州崇文卒李興登城詬罵李逹逹不勝
其憤募生得興者彦華請行夜縋出城外壕中伏岸
傍興嫚罵如初彦華操長鈎鈎而拉之皆墜水中城
上引綆與興俱縋而入萬衆鼔譟達得興而甘心焉
㑹崇文食盡引軍退彦華益以拳勇聞於郡中歳餘
劒州刺史陳誨治水軍數萬攻圍逹會積雨江漲誨
沿流七百里一夕至城下彦華將兵屯候官自度力
屈以所部降誨誨與語大竒之留署軍小校時江南
李景以淮右用兵不利遣禮部尚書潘承祐使福建
募驍果以備濠泗承祐以林仁肈及陳誨子德成曁
彦華應詔後皆至節鎮彦華率兵與周師相持淮上
大小百餘戰身𬒳五十餘創累遷至節度使同平章
事王師征金陵旣自採石渡江李煜遣彦華督水軍
萬人又遣別將杜真率歩軍萬人逆戰誡之曰水陸
兩軍相爲表裏則師克濟矣旣行真乃率兵先往彦
華擁兵不救真於是敗散自是城中喪氣閉壘不議
戰矣江南平授左千牛衞將軍　上親征河東以彦
華爲京城左廂廵檢從曹彬北征以彦華督糧運累
遷至左屯衞將軍改左千牛衞大將軍至是卒年七
十三丁束吏部侍郎兼袐書監李至上言著作局撰
告饗宗廟及諸祠祭祝文稱尊號唐室已來惟開
元禮有之稽古者以爲非禮且尊號起於近代請舉
舊典饗　宗廟稱　嗣皇帝臣某諸祠祭稱　皇帝
斯爲得禮從之主客郎中和峴卒和峴字晦仁周右
僕射凝之子也以門䕃七歳爲左千牛備身十六爲
著作郎國初授太常博士從祀南郊峴賛導乗輿
進退閑雅　太祖謂近侍曰誰氏之子何相禮之明
辨乎左右即以峴門閥對尋拜刑部貟外郎兼判太
常寺先是王朴竇儼考正雅樂有所未備者峴繼而
成之遷司勲貟外郎判吏部南曹出爲夔晉二州通
判　上即位遷主客郎中知兖州改京東轉運使峴
性苛刻鄙吝好殖財貨復輕侮人嘗以官船載私貨
敗易規利爲彰信軍節度使劉遇所發坐削籍配隷
汝州禁錮未㡬起爲太常丞分司西京踰年復授主
客郎中判太常寺兼禮院事至是卒年五十六
太宗皇帝實録卷第四十五

書寫人張伸　初對王丗昌　覆對訖劉孝廉
太宗皇帝實録卷第七十六(起至道二年/正月盡二月)
至道二年正月壬寅朔　上不視朝羣臣詣閤拜表
稱賀戊申　上齋宿于朝元殿已酉宿　太廟庚戍
親饗五室出次南郊齋宫禮儀使宋白上言臣今詳
儀注朝饗　大廟　皇帝先詣罍洗奠瓉祀　昊天
上帝即未詣罍洗奠玉幣望詣罍洗後奠玉幣為允
上遽召宰相問前代祀　上帝未罍洗而先奠玉幣
於禮可乎吕端等對曰王者親執玉帛以事　上帝
玉帛者接神之物也於禮尤冝蠲㓗若未盥沃而先
奠獻殊失恭䖍之意宋白奏曰如允臣所陳止一次
升壇　上􁑔然改容而言曰朕親行郊祀蓋為蒼生
祈福若變禮為允固當依卿所奏如合遵舊典雖百
次登降亦不以為勞也吕端等皆言斯所謂得禮之
中也遂從宋白之議　上以文物仗衛之盛因詔有
司畫南郊圖凡為三幅外幅列儀衛中幅車輅及導
駕官人物皆令長寸餘警場青城别為圖以紀一時
之盛辛亥合祭　天地於圎丘回御乹元門下制曰
我國家誕膺玄貺光啓鴻圖　列聖在天鍳臨乎下
土羣后在位翊戴于眇躬奄有多方殆兹二紀夙夜
寅畏若涉淵谷小心祗惕罔敢遑寕而風雨弗迷蠻
夷率服疆埸甫定無復金革之聲田疇屡登聿起京
坻之詠流亡云集冨庶可期天瑞荐臻朝政粗治非
三靈之眷命　九廟之儲祥不榖不徳安能致此是
用講求典禮祗祀郊丘爰祈福於　天宗因譲徳于
穹昊高煙上逹既展於精誠麗澤滂流冝覃於大慶
可大赦天下自至道二年正月十日昧爽已前天下
繫囚除故殺謀殺劫殺闘殺官典犯正枉法贓至死
并犯十惡外其餘罪無輕重咸赦除之内外諸軍将
士並與兵級優賞文武前任見任官並與加恩文武
常参官内諸司使副内殿崇班禁軍都指揮使已上
藩鎮馬步軍都指揮行軍使諸道節度副使行軍司
馬父母妻並與敘封亡父母即與追贈殿前指揮使
及御龍直未有功臣者並與功臣應亡命卒及聚山
林為羣盗者限詔到百日許于所在陳首限滿不首
即論其罪貶降官未量移者與量移已量移者與復
資已復資者與叙用除籍削任免所居官人等並令
於刑部投牒三班使臣亦各於本院投牒引對取進
止配流徒役人及先配充奴婢等並免為庶人内有
曽任職官者件析以聞别聴敕㫖文班常参官衣緋
緑及二十周年者許以吏部投牒引對五嶽四凟名
山大川及厯代聖帝明王忠臣烈士有祠字在逐䖏
並令精㓗致祭近祠廟陵寝䖏並禁樵採如廟貌隳
壞令所在量加修葺天下義夫節婦孝子順孫及高
蹈山林不求聞逹者冝令所在捜訪以聞孤老惸獨
不能自給者長吏倍加存恤自淳化五年已前諸道
州府逋懸租調及官吏監筦酒榷茶鹽市征所逋官
錢無以償者並與除放貶降官殁於貶所者許令歸
葬先削奪官爵並與追復叛逆縁坐者不在此限應
官吏殁于王事者先已録其子弟内有妻息寡弱不
能自逹者委所在長吏搜訪聞奏諸司職掌及郊廟
行事官等並與加恩欠一選者吏部即與注擬欠兩
選與減一選者乙卯陕西轉運使上言成州界金坑
両䖏先是州遣長吏掌之歳課不能充入舊貫望遣
使按行更立新制詔曰捐金于山前聖之盛徳所寳
惟榖舊史之格言朕緬慕太古之風不貴難得之貨
何必言利徒以剿民其成州金坑両䖏並冝停癈丁
已祕書丞高紳上言臣受詔徃江南諸州首至宣州
勘責部内共欠官物千二百四十八萬数望擇清幹
勤事常参官一人專徴督之　上召宰相等謂曰高
紳言一郡之内逋負官物千餘萬盖轉運使不稱職
長吏非其人之所致也吕端等奏曰近亷得荆湖轉
運使何士宗為政苛細河東轉運使王嗣宗蒞事麄
率江南轉運使李若拙奉公弛慢　上曰悉罷之更
授以他任即以若拙知涇州嗣宗知耀州士宗知華
州既而遣太常丞黄夢錫乗傳詣宣州挍計民所負
官物皆李煜日吏掌郵驛及鹽鐵酒榷供軍槀秸等
物以鐵錢計其数逮四十年州郡不為削去其籍夢
錫凡撿勘合徴督者纔三四萬数民貧皆無以償吏
督責猶急夢錫盡條奏其事云乃髙紳廣増其数以
誑惑人主之聴顗望恩澤也上覧奏徴夢錫赴闕
紳亦不加罪焉以四方館使曺璨知靈州庚申太常
寺言音律官田琮以上新増九絃琴五絃阮均配十
二律旋相為宫隔八相生並已叶律冠于雅楽以旋
宫相生之法畫為圖以獻　上覧之喜詔本寺即與
琮遷職以賞之辛酉宣政使王繼恩徴赴闕對于便
殿慰勞乆之丁夘禮部侍郎兼祕書監賈黄中卒黄
中字媧民滄州南皮人唐相魏國公耽之四代孫父
玭舉進士仕至兵部郎中開寳中坐舉官縁累削籍
上即位起為水部貟外郎卒官玭嚴毅善教子每士
大夫家有子弟好學必持刺修謁孜孜誨誘之故舊
親黨有未葬者皆有收瘞貧無以自給者悉字飬使
至成人為畢㛰嫁黄中㓜聦悟其父教督甚嚴日誦
書千言漢乾祐𥘉舉童子登科年始六歳自是能屬
文每觸類必賦詠多傳誦人口其父常令𬞞食日俟
業成即得食肉十六舉進士中第解褐校書郎集賢
校理遷著作佐郎直史館國𥘉改左拾遺左𥙷闕判
太常礼院黄中多識故實每詳㝎典礼損益得中號
為稱職㑹嶺表平以黄中為採訪使亷直平恕逺人
便之凡奏利害数十事皆稱㫖江南平受詔知宣州
歳飢民多起為盗賊黄中以已俸造糜粥以濟飢民
全活者以千数設法招誘盗悉解去　上即位拜礼
部貟外郎知昇州金陵歸復之始人心俶優黄中以
簡易為政不任苛察部内甚治未幾召歸闕執政有
薦黄中文學高第令召試丞相府稱㫖擢為駕部貟
外郎知制誥遷司封郎中知制誥充翰林學士未幾
真拜中書舎人學士如故俄兼史館修撰同知京朝
官考課銓量平允逺近稱之両受詔知貢舉多柬抜
寒雋號為無私又掌吏部選事除擬官吏数千負品
藻精當上益知其材拜給事中参知政事召見其
母王氏命坐與語曰教子如是真所謂今之孟母矣因
賦詩以美之賜予甚厚故與吕端厚善重其為人端
出領㐮陽黄中力薦扵　上因留為摳密直學士擢
参知政事黄中之引薦皆此類頗小心畏慎廟堂政
事多稽留不决時論以此少之未幾以本官罷出知
澧州事上誡之曰夫小心翼翼君臣皆當如是若
乃太過即深失大臣之體黄中頓首謝　上因謂侍
臣曰朕常念其母有賢徳年七十餘未覺衰老每与
之語甚明敏黄中終日憂畏如此必先其母老矣至
所部視事数月疾作俄而瘳受代赴闕黄中先豊碩
氣貌雄壮自是頓羸瘵鬰若枯腊　上憐之拜禮部
侍郎兼袐書監以黄中素嗜文籍而祕府無事優之
也纔数日疾復作　上亟命太醫診視勞問旁午至
是卒年五十六而其母尚無恙卒如　上言　上聞
之悼惜贈禮部尚書賵賻加等以其素貧别賜錢三
十萬給葬事起三子皆授官既葬其母求見　上謝
又賜白金三百兩謂之曰勿以諸孫為念朕常記
之矣先是黄中之卒上悼惜之甚念翰林無良醫
因遍令索京城善醫者得百餘人悉令試以方脉又
詔諸道州府令訪能醫者乗疾置闕下俾近臣各得
薦所知以隷太醫署其恩遇如此黄中端謹能守家
法多知䑓閣故事頗接引後進當丗知名之士多由
門下出清白恭恪中心常若憂畏未嘗暫釋然善談
論亹亹不絶令人聽之忘倦在翰林日　上多召見
訪以時政得失黄中但言臣職當書詔思不出位至
于外事臣何由知　上益重之以為謹厚及知政事
專務循默無所發明不為時論所許有文集三十卷
行於丗戊辰升眉州為防禦使陵州為團練使詔廢
諸州司理判官只令参軍專鞫獄訟從著作佐郎虞綽
之請也以都官貟外郎梁鼎為江南轉運副使太常
丞王挺為荆湖轉運副使以江南轉運副使宗搏為
轉運使庚午以翰林學士承㫖宋白兼祕書監内侍
裴愈自江東還凡購得古書六十餘卷名畫四十五
軸古琴九王羲之貝靈該懷素等墨跡共八本詔藏
於祕閣辛未詔曰先是祕書郎不給月俸自今冝與
著作佐郎同又詔京官先以三十月為滿即罷給俸
料自今冝續之並著于甲令
二月壬申朔癸酉司空致仕李昉薨昉字明逺真㝎
人父超仕至都官郎中集賢殿學士昉自襁褓叔父
沼飬為已子沼亦仕至右賛善大夫昉以門子𥙷齋
郎選授太子校書乾祐𥘉舉進士及第解褐袐書郎
宰相馮道引昉與吕端同直昭文館遷右拾遺集賢
殿修撰周顯徳中宰相李榖帥師征淮南表昉為記
室丗宗每覧軍中奏記爱其詞理明白多稱善問誰
為之左右以昉名對軍還擢為主客貟外郎知制誥
充集賢殿直學士㑹丗宗親征淮南駐蹕壽春城下
即行在所拜屯田郎中知制誥充翰林學士在内署
頗稱謹密國𥘉真拜中書舎人學士如故俄罷職改
給事中㑹湖外𥘉平受詔祀南嶽因命知衡州未踰
年受代歸闕翰林學士承㫖陶榖適掌選誣奏昉嘗
薦親黨求為東畿令太祖怒召吏部尚書張昭面
質其事昭老儒氣直扵　上前投冠于地抗聲論列
云榖㒺上　太祖終疑之昉亦不自辯出為彰武軍
行軍司馬在延州六年以吟嘯柸酒自適徴還復拜
中書舎人未幾入直翰林先是盧多遜已先任學士
因重陽宴近臣于講武殿太祖見昉在多遜下問
其所以宰相對曰昉以本官直學士院非即真即日
真拜學士令在多遜之上俄知貢舉㑹貢士徐士亷
訴昉取拾非當　太祖召問多遜奏云頗有遺落因
命覆試有覆退者坐是左遷太常少卿不踰年復拜
中書舎人翰林學士㑹宰相趙普為盧多遜所構数
以其短聞扵　太祖　太祖惑之因訪于昉昉對曰
臣書詔之外思不出位趙普行事臣何由而知　太
祖黙然既而普出鎮盧多遜知政事昉獨當制命自
江南平洎　車駕雩祀西洛書詔填委昉略無凝滯
時論稱之上即位拜户部侍郎學士如故受詔與
扈蒙李穆郭贄宋白同修　太祖實録数年而成從
征太原　車駕次常山常山即昉之故里有居第園
林焉賜羊酒俾為讌樂自丞相卿大夫藩侯悉預㑹
又召班白故老置酒盡歡如是者七日公卿皆賦詩
以美其事刋扵石師還拜工部尚書充翰林學士承
㫖改文明殿學士俄以本官参知政事㑹趙普出鎮
與宋琪同拜平章事加監修國史昉建議復時政記
故事時政記月終送史館昉先以進御而後付有司
時政記進御自昉始也雍熈𥘉郊祀進位中書侍郎
平章事如故先是　上面授昉與琪為左右傼射昉
率琪懇譲得㫖止加中書侍郎而已端拱𥘉耤田禮
畢布衣翟馬周訟昉任宰相屬戎虜入㓂不憂邊事
但賦詩飲宴并奏女楽等数事上悪之召翰林學
賈黄中草制以昉為右僕射罷知政事令詔書切責
賈黄中言僕射中䑓師長舊日宰相之任今日工部
尚書拜斯為美遷非黜責之義當以文昌務簡均劳
逸為詞　上然之淳化二年復以本官兼中書侍郎
平章事監修國史未幾以嫡孫死拜章求免優詔不
許遣張齊賢等就弟諭㫖昉復起視事後数月罷先
是　上召翰林學士張洎草制罷昉為左僕射洎固
沮之上不得已止令本官罷張洎因草制書切責昉
弼諧無狀昉惶恐就位明年上表求解官凡両上詔
以司空致仕　上頗優待之每逰讌必首召昉引至
御搨之側　上勞問安否又詔大朝㑹令綴丞相班
歳時賜予一與丞相等二年以三公陪祀南郊得疾
将亟召其孫昭廸口占遺表教戒諸子以忠謹無令
門户衰替至是薨年七十二　上聞之嗟悼輟視朝
兩日贈司徒有司謚文貞昉寛厚多恕士大夫稱其
長者両在相位循諱自守無赫赫稱為文章慕白居
易標格簡徑易曉為人温和無城府不念舊悪小心
畏謹在相位日不敢有所請託給事中張佖耿介士
也昉𥘉甚薄之而雅厚善張洎及昉之罷政事也洎
草制深攻昉之短而佖朔望常詣昉第謁見人或謂
佖李公待君素不厚佖曰我掌廷尉日朝廷公卿多
所請求李公未嘗以私事于我我由此重之故也昉
先蓄妓楽所居有園亭城外又有别墅每良辰美景
多召親友飲宴娱楽自翟馬周上書後昉甚恐懼因
不復逰宴矣昉素病心悸每数歳一發必彌年不瘳
常語諸子曰我典誥命三十年勞役思慮而致是疾
汝曹當戒之素與盧多遜善待之不疑多遜知政事
多譛昉扵　上人有言于昉者昉曰盧與我厚不當
爾後盧敗昉知政事上言及盧事昉頗為揮解之
上因言盧多遜居常毁卿不直一錢昉始信　上由
此益重昉常目為善人丙子宴中書門下翰林學士
文武常参官節度觀察防禦團練使刺史諸軍校百
夫長已上諸州進奉使外國蕃客于含光殿丁丑寕
州團練使侯延廣卒延廣西河平遥人祖益仕至太
子太師先是晋末益自鳯翔召赴闕王景崇據城叛
盡殺益親屬百餘口延廣時在襁褓乳母劉氏以己
子代延廣死劉氏丐扶抱延廣至京師以還益後延
廣甫十数歳父仁矩任徳州刺史𥙷牙校會虜数十
騎突入州城居民驚擾延廣引親信数騎馳出牙門
引弓亂射殺其酋長一人斬首数級悉擒其餘黨仁
矩聞之喜曰他日興吾門者必汝也護軍李漢超以
其事聞　太祖嘉歎詔以錦𫀆銀帶以賜之仁矩死
起家授供奉官預修　永昌陵督石作功畢賜予加
等㑹西北戎人擾亂求可使徼廵者左右言延廣将
家子習邊事無出其右延廣時𬒳病強起之拜崇儀
副使充同鄜坊延丹河西廵撿遣太醫随延廣之
治所視其疾疾亦㝷愈叛卒劉渥嘯聚亡命数百人
㓂耀州冨平縣謀入京兆其势甚盛所過州郡皆城
守渥必殺居民奪其財物縦火而去関右騷然延廣
率輕兵数百自間道追之㑹渥于冨平西十五里衆
已千餘人相持乆之渥素惮延廣傳言我草間求活
視死如鴻毛爾公侯家丗冨貴柰何不思保守而与
亡卒争一旦之命扵鋒鏑之下乎延廣怒因急擊之
挺身與渥闘于大樹下㫁其右臂因亡走乗勝大破
其衆渥創甚止谷中後数日為追兵所獲渥素號驍
勇無敵至是為延廣所殺羣盗丧氣餘黨稍稍自歸
関右以定　上嘉之擢拜崇儀使領奨州刺史知靈
州㑹趙保忠隂結繼遷上遣大将李繼隆率兵問
罪以延廣護其軍既而夏䑓平保忠就縛受詔知延
州兼管内廵撿先是延廣知靈州日戎人悦服部下
嚴整李繼遷素避之護軍康賛元害其功誣奏延廣
得虜情恐後倔彊難制遽徴還以慕容徳豊代之部
内甚不治至是繼遷㓂靈武即拜延廣寕州圑練使
知靈州戎人塞道糧餽使命皆不通延廣獨引数十
騎之鎮戎人素服其威名皆却略引避既至視事日
𬒳病亟謂中貴曰人李知信曰延廣自度必不起家
丗受國恩今日得死所矣但恨未立尺寸功以報陛
下爾言訖而卒年五十　上聞之傷悼賵贈甚厚以
其子為六品正貟官戊寅以越王元份為抗州大都
督府兼領㑹稽吴王元傑為揚州大都督府兼領壽
春先是二王皆領大都督府長史張洎任翰林學士
曰適草吴王制嘗抗䟽論列至是洎知政事因郊祀
覃慶遂改正焉已夘以左衛上将軍徐國公元偓領
洪州都督鎮南軍節度使右衛上将軍涇國公元偁
領鄂州都督武清軍節度使先是　上謂宰相等曰
元偓等可與一徼外藩鎮若内郡國則本郡遣吏來
賀盖為劳擾爾吕端等曰奏故事皇子不合領徼外
藩鎮但可下詔本道不得遣人上京可也從之而有
是命以河隂縣依舊隷孟州庚辰制曰國家譲徳于
天聿舉吉蠲之典注意于相冝推蕃庶之恩銀青光
禄大夫行尚書户部侍郎同中書門下平章事上柱
國東平郡侯吕端岳瀆粹靈陽秋正氣自参大政式
副具瞻接物之誠薎聞於澄撓致君之節曷有於緇
磷朕倚之為股肱人望之若霖雨頃以郊祀　上帝
祈福　天宗琮犖具陳梯航畢至汝佐佑薄質翊宣
大猷威儀三千率周禮以無爽玉帛萬國奉禹㑹而
益恭文物聲明震疊華裔将順其美時乃之功是冝
踐黄闥之崇正夏卿之任併増階秩式示寵光勉罄
嘉謨永輔台徳可光禄大夫行門下侍郎兼兵部尚
書依前同中書門下平章事餘如故給事中参知政
事㓂凖張洎並加金紫光禄大夫進封郡侯以御史
中丞李昌齡為給事中参知政事以皇姪孫左羽林
大将軍惟吉領閬州觀察使故魏王徳昭之長子也
辛已以左諫議大夫許􁑂為御史中丞右僕射吕䝉
正為左僕射吏部尚書宋琪為右僕射禮部尚書張
齊賢為刑部尚書吏部侍郎張宏為尚書右丞工部
侍郎王化基為禮部侍郎餘文武官進位有差以壬
子制書加恩故也以水部貟外郎祕閣校理吴淑兼
掌起居舎人事戊子以京東轉運使李中庸為劔南
轉運使先是轉運使劉錫擅舉牒與元廵檢水丘隆
同知利州隆不敢受牒以聞　上怒錫專逹故命中
庸代之也以兵部貟外郎郭異為京東轉運使工部
侍郎錢昱為郢州團練使昱秦國王俶兄之子歸朝
領白州刺史上表自陳嘗習文藝求改職除祕書監
遷工部侍郎連知宋宿泗等州無善政至是郊祀中
外官進秩　上謂宰相曰昱貴家子無撿操不冝任
丞郎故有是命壬辰内侍裴愈上言先受詔與越州
山隂縣令許待旦㑹稽縣令李易直等同尋訪縣界
得晋右将軍王羲之蘭亭舊跡其流抷褉飲䖏尚在
僧子謙状欲建佛廟殿閣以藏所賜御扎望賜名額
從之號天章寺又言茅山道觀凡九䖏有水田三百
頃並免租税令金壇句容兩縣籍入之歲量供給外
餘蓄藏以備修葺及三元齋醮從之戊戍詔先是造
明光細綱甲以給卒者無裏冝以紬裏之俾擐者不
磨傷肌體焉
太宗皇帝實録卷第七十六

書冩人杜友諒　𥘉對揩書王良弼　覆對劉孝
太宗皇帝實録卷第七十七(起至道二年/三月盡四月)
三月辛丑朔　上幸晉國公主第省疾也台州言黄
巖縣民郭琮年七十四歲兄弟三人事母年一百四歲
終身𬞞食爲郷里所稱詔旌表門閭賜其母米五碩
帛十匹壬寅詔曰淮南西川峽路等處州府軍監每
歲度僧尼並如江浙福建之例癸卯訪王府侍講邢
昺上言𬒳皇太子令召臣於府内講毛詩乆之賔客
李至李沆皆列坐共聽戊申靈州言兵馬部署安州
觀察使郭密卒密大名涇城人氣貌雄偉膂力絶人
少喪父隨母適同郡人王乙因冒姓王氏瀛帥馬仁
瑀聞其名使人召之因以隷帳下上在晉邸方寤寐
竒傑仁瑀薦密得侍左右即位補衞士始復姓郭氏
遷直長累遷至都虞候領冨州刺史改馬歩軍都軍
頭出爲棣州刺史遷本州團練使髙陽關兵馬都部
署㑹李繼遷冦邊郡以密有武略擢領安州觀察使
充靈州兵馬部署至是卒年五十八贈保順軍節度
使庚戌以府州界五族大首領折突厥移爲安逺大
將軍父死來請命故也詔曰應伎術官見任京官者
自今遇慶澤只加勲階不得擬常參官仍著爲定式
癸丑靈州言部署洋州觀察使皇甫繼明卒繼明信
都蓨人也父濟仕至汾川令繼明身長七尺善騎射
以膂力聞於郡中刺史張延翰以隷左右國𥘉𥙷衞
士遷本班直長　上即位累遷至馹騎都指揮使領
檀州刺史龍神衞四廂都指揮使領羅州防禦使未
幾改領洋州觀察使出環慶路兵馬部署受詔護送
輜重靈州繼明巳先約靈州部署田紹斌率軍迎援
適𬒳疾篤禆將白守榮謂繼明曰君疾甚不可行恐
失期㑹我率兵先往繼明宿將慮守筞等輕佻與戎
人接戰失利因謂之曰我疾少間遂矍鑠𬒳甲上馬
彊行至清逺軍而卒年六十三　上聞之惜悼詔贈
彰武軍節度使繼明性謹愿御下嚴肅士卒頗畏憚
之甲寅保州團練使曹思進卒思進中山人少時戎
人入冦虜其父思進奮擊得之州里稱其勇應募𥙷
本城永順軍使選爲鐵騎軍使累遷至馹騎指揮使
馬歩軍都軍頭領澄州刺史受詔護邊兵屢與戎虜
接戰殺獲甚衆以功遷領本州團練使改濮州圑練
使定州兵馬副部署移保州團練使至是卒年七十
贈滄州觀察使司天言熒惑守東井河北轉運使言
順安軍民鄭彦珪六丗同居内無異㸑詔旌表門閭
常稅外免其他役庚申詔曰先是諸道州府借官民
錢令市耕牛皆貧無價以償並除之吏勿復徴督辛
酉桂陽監言方鎔銀次騞然有聲銀液皆湧起若山
峯狀以獻以宗正少卿趙安易爲宗正卿丙寅有流
星過中天分爲三星相隨而隱丁卯内殿崇班閻光
澤國子博士邢用之上言請開白溝河自京師抵吕
梁口凡五六百里以通漕運無山源毎歳京師水潦
甚則通流可勝百餘石舟踰月不雨即渴涸光澤等
妄言其利　上聽之大發數郡丁夫以充役末幾宋
州通判王矩上表極陳其不可且言用之襄邑有田
園每歳苦水潦河渠成即無患矣上覽奏知其終
不可成因詔罷其事以皇后母陳留郡太夫人吳
氏進封衞國太夫人以歳旱宿戒乗輿將出諸寺觀
祈雨㑹大風不果遣宣政使王繼恩巳下分禱焉戊
辰詔曰自今侍御史寒暑服及殿中侍御史左右司
俸料春秋賜帛並如貟外郎例給之　上以京師少
雨命有司講求故實有司言凡京都旱則祈岳鎭海
瀆及諸山川能興雲雨者於北郊望而告又祈
宗廟社稷每七日一祈不雨還從北郊如初雨足則
報賽用酒脯醢如常祀詔以給事中參知政事李昌
齡祠北郊張洎祠　太廟冦準祠　社稷己巳以崇
信軍節度使王顯知泰州鎭寜軍節度使柴禹錫知
涇州以皇太子妃郭氏進封秦國夫人庚午以比部
貟外郎陳如錫爲河東轉運副使誠州觀使趙滔卒
滔貝州清河人嘗給事壽帥趙賛上在藩邸日以
隷帳下即位補衞士遷直長累遷至都虞候領敏州
刺史龍衞右第三軍都指揮使領本州團練使出護
鎭州屯兵從破虜徐河降璽書襃諭遷本軍右廂都
指揮使出爲博州團練使俄充鎭州兵馬副部署遷
誠州觀察使部署如故至是卒年七十詔贈歸義軍
節度使葬事官給
夏四月甲戌以侍衞馬歩軍都指揮使李繼隆爲環
慶靈等州兵馬都部署殿前都虞候范延召副之以
㑹州觀察使知靈州田紹斌爲靈州兵馬都部署内
外都巡檢使先是　上命洛苑使白守榮馬紹忠等
率兵護送芻粟四十萬於靈州李繼遷偵知之要擊
於浦洛河我師與戰不利役夫棄輜重潰走悉爲繼
遷所獲始　上令調發車乗分爲三輩護送冦至易
爲禦而民力不匱乏轉運使違旨擅併爲一遂致陷
没而丁夫相踏藉死者數萬人　上聞之怒遽命繼
隆等率師討致又遣國子博士王用和乗傳捕轉運
副使竇玭繫獄詔驗問丙子宴近臣於長春殿餞李
繼隆等赴河西行營故也丁丑命宰相及羣官分於
京城寺觀祠廟祈雨布衣韓拱辰詣檢院上言訴宣
政使王繼恩有平賊大功當秉機務今止得防禦使
賞甚薄無以慰中外之望　上大怒以拱辰妖言惑
衆杖脊黥面配隷崖州禁錮癸未澍雨霑足近臣稱
賀甲申屯田貟外郎吕奉天上言臣伏見經史年曆
自漢魏巳降雖有編聮周秦巳前多無甲子太史公
司馬遷雖言歳次詳求朔閏則與經傳都不符合乃
言周武王元年歳在乙酉唐兵部尚書王起撰五位
圖言周桓王十年歳在甲午四月八日佛生常星不
見又言孔子生於周靈王庚戌之年卒於周悼王四
十一年壬戌之歳皆非是也馬遷乃古之良史王起
又近丗名儒後人因循莫敢改易臣竊以史氏凡編
一年則有十二月有晦朔氣閏則須與歳次合同苟
不合同何名歳次恭惟　聖朝文教聿興禮樂咸備
唯此一事乆未刋詳臣探隱百家用心十載乃知唐
堯即位之年歲在丙子迄太平興國元年歳亦在丙
子凡三年三百一年矣虞夏之間未有甲子可證成
湯旣没太甲元年始有二月乙丑朔旦冬至伊尹祀
于先王至武王伐商之年正月辛卯朔二十八日戊
午二月五日甲子昧爽又康王十二年六月戊辰朔
三日庚午朏王命作冊畢自堯即位年距春秋魯隱
公元年凡一千六百七年從隱公元年距今至道二
年凡一千七百一十五年從太甲元年距今至道二
年凡二千七百三十二年魯莊公七年四月辛卯夜
常星不見距今至道二年凡一千六百八十一年從
周靈王二十年孔子生其年九月庚戍十月庚辰兩
朔頻食距今至道二年凡一千五百四十五年從魯
哀公十六年四月已丑孔子卒距今至道二年凡一
千四百七十二年巳上並據經傳正文用古曆推校
無不符合乃知史記及五位圖所編之年殊爲闊略
諸如此事觸類甚多若盡披陳恐煩聖覽臣耽研旣
乆引證尤明起商王小甲七年二月甲申朔旦冬至
自此之後每七十六年得一朔旦冬至至此及古曆
一蔀每蔀積月九百四十積日二萬七千七百五十
九率以爲常直至春秋魯僖公五年正月辛亥朔冬
至了無差爽用此爲法以推經傳縱小有増減抑有
經傳之誤皆可以發明也古曆到齊梁巳來或差一
日更用近曆校課亦得符合伏望聖慈許臣撰進不
出百日其書必成儻有可觀願藏袐府詔許之書終
不就戊子賜川峽路知州袁逢吉朱協李虚已薛顔
邵曄查道劉檢等七人璽書奬諭章衮部内不理
即令代還韓起嗜酒郡務多稽留不決李文斐得狂
易病舉事乖當下轉運使問狀張嵩不曉時務委
轉運使按驗以聞皆採訪使廉得其狀故也庚寅錫
劒南招安使上官正手札曰言者君子之樞機也樞
機之發榮辱之主禍福無門唯人所召不可以不愼
不密遇事輒發悔不可追至若劒南遺妖尚未殄滅
民庶未得安堵朝廷未得髙枕其誰罪乎汝律身御
下雖爲允當然而爲之首領如有聞見善惡但當密
具奏陳不令喜怒形於顔色使巴蜀官吏各安其所
豈不善乎先是上謂近臣曰上官正於國家甚著
忠節蜀川盜起之際氣𦦨甚盛朝廷深以棧道爲憂
正時在劒門逆黨奄至以孤軍破賊數萬之衆首挫
其鋒及李順就誅其餘黨多亡命山澤憑恃巖險復
相結集攻劫郡縣甚爲民患王繼恩等多方招誘猶
未能致正外抗威稜内推信誓諭以朝廷恩德稍稍
投戈來降蜀境漸寧正之力也正自以受朕特逹之
知左右􁎹潤之不行由是不畏彊禦不求聲援勵力
盡瘁乃心公家人有所不及必面攻其短至於詬詈
兩川官吏咸懷怨怒屢有封章訴其違越者朕以其
嘗著功効意欲全愛之縱謗書押至朕終與明辯其
如衆怒難犯古人不侮鰥寡柔亦不茹正終是武人
不知書率意麤暴因知人之材力兼備者亦云鮮矣
朕恐正功業未終而禍難先作因親書一幅以戒之
癸巳上以梁雍宿兵歳凶歉心憂之令宰相召司
天少監苗守信問以天道咎徴安在守信具爲奏曰
臣仰瞻玄象及推驗太一經歷宫分其荆楚呉越交
廣並安寧自來五緯凌犯彗星出見及四神太一臨
井鬼之間屬秦分雍及梁益之地民罹其災四神太
一來歳入燕分歳在房心正當京都之地自兹朝野
多有喜慶上覽奏令付史館乙未詔自今五品以
上官任子不得復攝太祝悉令同學究出身依例赴
選集先是上謂宰相曰膏粱之族官勲固以崇貴
子孫仕宦者多至四五人每覃慶中書多授以攝官
末幾即授正貟不十數年至閨籍此甚弊政亟冝革
之故有是詔丁酉大理寺丞皇甫選光禄寺丞何亮
等言先受詔往諸州興水利臣等先至鄭渠相視舊
䟽按史記鄭渠元引涇水自仲山西抵瓠口並北山
東注洛三百餘里漑田四萬頃收皆畒一鐘白渠引
涇水首起谷口尾入櫟陽注渭中袤二百餘里漑田
四千五百頃兩處共田四萬四千五百頃今之存者
不及二千頃乃二十二分之一分也詢其所由皆云
因近代職守之人改脩渠堰坼壊舊防走失其水故
灌漑之功絶不及古況此水二郡六縣資其利以漑
田畒望令增築堰埭舊有於水斗門一百六十七處
悉巳毀壊望繕治之嚴禁豪民盜用水移大石洪門
就近上河岸不損處開渠口通河水愼選能吏專掌
其事又言鄧許陳潁蔡亳宿等七郡民力耕種不及
之處官私閑田共二十二萬餘頃凡三百五十一處
並是漢魏巳來邵信臣杜詩任峻司馬宣王鄧艾等
制置墾闢之地内鄧州界鑿山穿嶺䟽導河水散入
唐鄧襄等三州灌漑田土又諸處陂塘防埭大者長
三十里至五十里闊五丈至八丈髙一丈五尺至二
丈其溝渠大者長五十里至一百里闊三丈至五丈
深一丈至一丈五尺可行小舟臣等按視諸處増築
陂堰大費工役欲望於舊防未壞可以䟽引水利處
先耕二萬餘頃漸興置之詔從其請令自鄧州始但
募民耕墾免其稅令選等保舉一人與鄧州通判同
掌其事選與亮分路按察焉以右諫議大夫雷有終
知許州戊戍右領軍衞大將軍薛惟吉卒惟吉字丗
康故相國居正之養子居正妻妬悍不生育婢妾皆
不得侍側養惟吉爲已子愛之甚篤少有勇力形質
魁偉多追逐京師無頼少年蒲博角觝縱酒爲不法
事居正不能禁及居正卒　上親臨哭之居正妻拜
謁上撫存數四問不肖子安在頗改節否必不能
負荷堂構如何惟吉適在苫塊中聞其言驚懼愧赧
伏不敢起自是益變節謝絶故與遊不逞輩居喪哀
戚甚爲得禮惟吉以父累遷至左千牛衞大將軍出
知澶州改揚州俄丁母艱抗表求終制國朝故事唯
環衞之列有墨縗從事之文多卒哭起視事至是惟
吉懇求居喪時論異之優詔不從起復知河南府連
典歧秦二郡改左領軍衞大將軍受詔知延州未行
而卒於秦州之治所年四十二惟吉長貴家旣能折
節下士視財如糞土輿議稱之然治閨門無法度及
其死家人競財物妻子滿獄矣以西上閤門使張昭
允護靈州屯兵己亥殿前都虞候并代州都部署王
昭逺徴赴闕福州言天雨黄菽詔曰諸州司法參軍
有不明律令者冝令本路轉運司於管内判司簿尉
選通明格法者兩換之先是興國軍軍資庫卒十六
人共盜官錢並按棄市獄上有司駮奏内六人止坐
徒十人並合流三千里　上覽奏驚悼故有是詔
太宗皇帝實錄卷第七十七

書寫王壽昌𥘉對訖王良弼再對霍良弼
太宗皇帝實録卷第七十八(起至道二年/五月盡八月)
五月辛丑詔開封府判官楊徽之等三人分按行管
内諸縣田畒旱損甚者蠲其稅壬寅新作相國寺三
門成　上親書額金塡其字以賜之癸卯四方館使
曹璨自河西來奏邊事云李繼遷率衆萬餘窺靈州
上召宰相等於北苑門語其故曰繼遷因劫得輜重
遂猖蹶自恣敢窺靈武驅烏合之衆頓堅城之下固
無持乆之理却縁城中人齎表告急爲賊所獲賊以
爲危窘因頓兵未即引去卿等冝熟慮之朕固有成
筭矣吕端奏曰靈武軍儲甚闕逆黨又據守瀚海津
要環慶路不通臣愚以爲朝廷於麟府丹延環慶三
道各發勁卒約輕齎徑走平夏攻取繼遷帳幕繼遷
必顧惜巢穴望風引退如此則靈武之圍解而糧
餽得通矣　上曰不然三道起兵深入其所發甲卒
凡幾萬人何人爲將領何人將輜重況塞垣表裏沙
磧三道兵馬於何處㑹合須更熟籌其事不可輕舉
向來芻粟朕令分三輩護送丁夫悉令持弓矢自衞
并給拒馬勁弩以衞車乗行李士卒令爲方陣而行
若冦之至則分布拒馬發勁弩士卒列陣以待之誠
能遵守紀律豈至敗衂而將校皆自率匈臆不用條
教當冦之至戰具未暇施設而丁夫先潰亂相蹂踐
而死豈謨畫不臧蓋違朕節制所致也參知政事張
洎曰盛暑之月水泉乏絶芻粟未集而議者欲三道
舉兵深入以分賊勢陛下以爲未見其利誠如聖㫖
丙午上飛白書數幅以示近臣字皆廣袤盈尺先
賜宰相呂端一幅侍臣因競前争取　上笑曰昔劉
洎登床正如此矣戊申詔劾廣南西路轉運使張觀
採訪使太常丞陳士隆坐先奏交州黎桓爲亂兵所
殺丁璿復位不實故也庚戍司天中官正韓顯符言
熒惑犯輿鬼秦雍之分國家當有兵在西北冬官正
趙昭益言犯輿鬼中積尸秦分野有兵人民災害之
象上語宰相等曰天文謫見如此秦地民罹其災
五星凌犯朕常候之未嘗無其應朕旦夕念之不遑
寧處李繼隆等兵馬巳到環慶賊聞王師之至固巳
破膽其如靈州救援未及萬一不守城中皆漢民必
盡爲此賊所屠戮自閉壘來居人乏食饑死者必衆
上因嗟嘆乆之辛亥降手詔云靈州孤絶救援不及
賊遷猖蹶未就誅夷居廟堂侍幃幄者正合運竒兵
而伸婉畫冝令宰相吕端知樞密院趙鎔等各述所
見利害再護送軍儲至靈武合發軍民多少舉兵深
入賊境以分其勢又合用兵幾何何人將領何人監
護直書其事言不必文只今日實封來上吕端等相
率詣長春殿見上言曰臣等若各陳所見乖詢謀
僉同之義望共爲一狀述其利害張洎越次奏曰吕
端等備位廊廟上有所詢問乃緘黙而不言深失
訏謨之體端曰洎欲有言不過揣摩陛下意爾必無
逆鱗忤旨之事　上黙然壬子張洎上䟽徴賈捐之
棄朱崖事願棄靈武以省關隴餽餉　上𥘉有意
旣而悔之覽洎奏不恱却以付洎謂之曰卿所陳朕
不曉一句洎惶恐流汗而退　上召知樞密院事向
敏中等謂曰張洎上言果爲吕端所料朕以其奏付
之矣癸丑以給事中魏羽知潭州　上曰魏羽雅有
心計通明吏道但無執持與物遷徙爾朕自任使來
末十年髭鬢盡白亦可憐也丙辰以左諫議大夫李
惟清爲嶺南東西路都轉運使丁巳以河北轉運使
祠部郎中陳緯爲陜西轉運使以江南轉運副使起
居舎人梁鼎爲陜西轉運副使太常博士直史館陳
堯叟爲廣南西路轉運使已未以西京作坊使叙州
刺史御帶石普繫御史府驗問坐爲西川巡檢擅離
本部入奏事故也　上謂宰相等曰石普恃在朕左
右不畏王法徑赴闕庭朕巳令禁繫鞫問使知有刑
獄艱苦昔蕭何周勃韓安國皆將相大臣猶不免於
縲絏況此小臣乎旣而召見赦其罪復遣歸任辛酉
詔曰濵州管内蒲臺南北口岸等五處先是置渡官
以船渡行旅取其課今水潦不降河道枯涸而吏猶
責其直冝除之以靈州牙校丁惟清爲殿直知西涼
州事從戎人之請也
六月甲戍　上遣中使齎飛白書二十軸賜宰相吕
端等人五軸又以四十軸藏於袐閣字皆方圎數尺
吕端等相率詣便殿稱謝　上謂之曰飛白依小草
書體與隷書不同朕君臨天下復何事於筆硯乎中
心好之不能輕棄歳月旣乆遂盡其法焉向來有江
浙人稱能小草書因召問之殊未知向背但務塡行
塞白裝成卷帙而巳小草書字學難究飛白筆勢難
工朕亦恐此書遂成廢絶矣庚辰温州言永嘉縣民
陳侃五丗同居内無異爨侃事親至孝爲郷里所稱
詔旌表門閭賜侃母秔米束帛上因謂侍臣曰江
州德安縣義門陳旭一族孝友恭儉無比參知政事
張洎奏曰旭家長㓜千餘口丗丗守家法孝謹不衰
閨門之内肅如公府　上曰近聆本郡歲或小歉以
官倉米二千石貸之旭但肯受其半且云省嗇而食
可以及秋成謂之曰何不受而糶之以邀善價旭曰
朝廷以旭羣從千口聚居荒歉之歳特以王賦借貸
私室豈可見利忘義爲罔上之事乎此深可嘉賞甲
申月有食之壬辰駙馬都尉魏咸信上言以其父仁
浦郊祀覃慶自晉王進封齊王有避乞改封他國
上以問宰相吕端奏曰晉國之上唯秦國爲大冦準
對曰自來中書不與朝廷執綱紀如魏仁浦進王爵
當用三等以次追叙豈合便封晉國況晉國是陛下
藩邸舊封用爲贈典非允乃致邇來自晉封齊不滿
望託以他故求改　上曰可因此下詔以近丗巳來
天下多故憲章隳壊古道者若干事並從釐改有司
不能遵守者許憲司彈劾旣而宰相等終不能奉行
上旨甲午以五溪蠻酋向通漢爲冨州刺史從其請
也乙未以兵部貟外郎韓國華爲京東轉運副使袐
書丞任中正爲江南轉運副使追復故静難軍節度
行軍司馬徐鉉左散騎常侍寧國軍節度行軍司馬
李符右諫議大夫徐鉉等先坐事左遷没於貶所至
是始復之也丁酉河南府言瀍澗洛三水漲壞鎭國
橋亳州言蝗從北飛來食田稼戊戌㑹州觀察使靈
州兵馬部署田紹斌徴赴闕以引進使慕容德豐知
靈州斬布衣鄭元輔於都市坐告醫官副使趙自化
隂事不實故也始元輔依吏部令史張崇敏家崇敏
自化之姻也元輔嘗從自化丐乞無所獲心銜之因
詣檢上書告自化漏泄禁中語及指斥非所冝言等
事上𥘉甚駭亟命宣政使王繼恩就御史府鞫之
皆無狀故抵於法自化坐侍醫禁中與非類交結貶
郢州別駕
秋七月已亥朔綿州言魏城縣麥秀兩𡵨以殿前都
指揮使王超爲夏綏麟府州兵馬都部署庚子新作
壽寧觀成觀在崇明門之北所費巨萬計凡數年而
功畢辛丑建州言溪水漲溢入州城壞倉庫居民廬
舎萬餘區鄆州言河水漲壊連堤四處甲辰賜嵩陽
書院及版本九經書䟽從本道轉運使之請也乙巳
宴近臣於崇政殿以殿前都指揮使王超赴河西行
營故也戊申陜西都轉運使刑部郎中宋太初責授
懷州圑練副使轉運使吏部貟外郎盧之翰副使袐
書丞竇玭並除籍以之翰爲許州司户玼爲商州司
户掾並貟外　供歴官閤門祗候李守仁決杖配隷
汝州禁錮皆坐違制發軍糧詣靈州爲李繼遷所剽
劫故也嶺南諸州言大雨水以西京作坊使張守恩
領綿州刺史河南府言河南縣民崔筞家牛生三犢
已酉以侍御史任肅爲工部郎中河北轉運使壬子
宋州言河決榖熟縣詔發丁夫塞之以馬歩軍都軍
頭劉能護其役給事中知襄州劉昌言上言臣自下
車視事巳來屬連歳水旱之後百姓艱食輸納王賦
多是後期先是六月開倉臣先一月令開倉受民輸
納應管内館驛臣並權冝制置許民於逐處輸稅以
備經費不受轉運司約束以便民部内擒獲羣盜臣
盡令窮䆒沈命去處準近詔杖脊配役丁壯先準詔
遣吏部送闕下臣恐吏柔懦不能制再亡命悉杖脊
配隷本城禁錮此二事皆臣權冝處置不如詔書慮
讒慝之口因而􁋚潤願陛下察之上賜璽書曰制詔
劉昌言國家徴納租賦以資國用宣布律令以肅天
刑三時之限甚寛畫一之法巳定何乃妄率匈臆作爲
聦明不循舊章撓亂經制廢格明詔建立新規斂怨
於民莫斯爲甚自今敢叛離官次背棄詔條當遣薄
責不復恕也以京東轉運使韓國華爲峽路轉運使
甲寅青州言益都縣蝗生庚申太常博士直史館陳
靖上言願募民墾田官給耕具糧種五年外輸租稅
敷引利害凡數千言　上覽之喜謂宰相曰地廣荒
大而不治士之辱也朕常念五代戰争巳來民多捨
本趨末極目千里汚萊不闢心欲恢復古道驅民於
南畒致於冨庶晝夜思之未嘗暫捨前後上書言農田
利害者多矣或知其末而暗其本有其說而無其用
陳靖此奏甚詣理舉而行之正是朕之本意因召對
奬諭賜食而遣之吕端奏曰上失其道民散乆矣今
靖所立田法更易舊制大費國家資用望令三司詳
議其可否從之乙丑宋州言榖熟縣河決巳塞丙寅
以給事中參知政事冦準守本官罷知政事先是郊
祀行慶中外官吏皆進秩準遂率意輕重其素所喜
者多得臺省清秩所惡及不知者即序進焉廣州左
通判馮拯任右正言右通判彭惟節任太常博士惟
節序於拯之下及改秩爲貟外郎拯得虞部惟節得
屯田反在拯上惟節自以素居拯下如舊不易位會
奏報準覆視怒其亂班制下詔書切責之拯憤曰
上日閱萬機安察見此細事蓋冦準弄權爾因上䟽
極言并及嶺南管内官吏除拜不平凡數事條列以
聞嶺南東路轉運使康戬又上書言除拜不平事因
言吕端張洎李昌齡皆準所引端心德之洎曲奉準
昌齡畏愞皆不敢與準抗故得以任匈臆亂經制皆
準所爲也上大怒準適祀　太廟行事召吕端等
詰責之端曰臣等皆陛下擢用待罪相府至於除拜
專恣實準所爲也準剛彊自任臣等忝備大臣不欲
忿爭慮傷國體因再拜請罪㑹準入對　上說及馮
拯事準抗言與端等同議除拜　上曰廷辯是非又
深失執政之體準猶力爭不巳　上先巳惡準因歎
曰雀䑕尚知人意況人乎翌日準又抱中書簿領論
曲直於　上前　上益不恱至是遂罷丁卯以主客
郎中直昭文館李若拙使交州戊辰詔曰峽路諸州
民先欠至道元年租稅及沿徴物並除之劒州言尤
溪縣民鄭安母疾安割股肉爲羮以飼母母病愈許
州宿州齊州言蝗生不爲災皆抱草死邢州言内丘
縣民劉顯父死割左乳以祭
閏七月已巳朔以給事中冦準知鄧州庚午有司言
諸州闕釐務京朝官共五十餘貟詔左右丞李至等
八十四人各於州縣幕職中保舉廉恪有吏幹可任
以事者一人辛未詔曰自今中書門下只令宰相押
班知印其參知政事遇正衙横行參假並重行異位
非議軍國政事不得升都堂祠祭行香署敕並以𨳩
寶六年六月庚戍詔書從事先是吕端入相因上言
臣兄餘慶任參知政事日班制悉與宰相同願舉而
行之　上從其請至是旣逐準即命復舊甲戍慶州
言懹安鎭屬國戎人誘諸族爲冦護軍趙繼昇率兵
擊敗之獲羊馬數千計斬首三百級乙亥陜州言河
水漲一丈三尺有大樹流下衝壞浮禍失巨艦一丙
子吏部引對常選人内一人自言臣在本州掌法按
牘多晨夜讀之眼盡瘡生上謂之曰一州巳如是
若在廷尉決獄即當喪明矣笑而遣之丁丑罷嶺南
都轉運使詔李惟清乗傳赴闕詔曰先是邢州監牧
草地爲民所占佃者俟秋成收刈畢並以入官更以
他處閑田給之丙戌以深州團練使尹繼倫爲本州
防禦使充靈慶路兵馬都部署丁亥桂州上言前轉
運使起居郎張觀先坐奏交州事不實使者就劾獄
未具而死觀字仲賔毗陵人江南舉進士及第歸朝
爲興元府掾復舉進士第改忠武軍掌書記上書言
事稱旨召拜監察御史獻文章賜進士及第㑹三司
言劒外賦輕詔遣觀乗傳按行諸州因稍増之觀上
䟽言俗異民逺不可撓動因而撫之猶慮其失所況
擾之乎　上深然之因留不遣俄兼度支判官改左
司諫上䟽諫治佛寺不報又諫　上與計臣論錢
榖失尊嚴之道願一切責有司不親細務出爲諸路
茶鹽副使上䟽言更置茶鹽非便不合旨改知廣州
遷揚州有善政徴爲三司河南東道判官㑹詔計司
官屬不離得局言他事觀自以任諫官上書指言拾
遺𥙷闕之職　上怒出知道州移嶺南西南轉運使
𬒳劾至是卒年五十三觀博通史漢雅好論事典麗
切直有古人之風采焉免國子博士李元吉坐知宋
州日河決故也單州言大雨水淹没管内諸縣民田
苗稼盡死庚寅詔曰江南兩浙福建等路州府軍監
部内先是貧民負欠冨人息錢物無以償没入男女
爲奴婢者限詔到並令檢勘還其父母敢隱慝者許
鄰里告訴差定其賞焉
八月已亥朔司天言壽星丙地是日詔江南兩浙淮
南諸州置糴分遣京朝官蒞之以歳熟故也辛丑許
州舞陽縣尉劉蒙杖脊配役少府監三年坐決殺本
縣役夫故也密州言蝗生不爲災患抱草死丁未容
州觀察使傅思讓卒思讓冀州信都人武勇善騎
上在藩邸日以隷帳下𥙷親事都校即位𥙷衞士直
長累遷馬歩軍副都軍頭領平州刺史北征破虜於
唐興口以戰功累遷龍衞右廂都指揮使領奬州圑
練使出爲鄭州防禦使知冀州兼兵馬都部署改容
州觀察使知莫州移知隴州至是卒年七十四詔贈
保順軍節度使已酉以前虞部貟外郎李宗訥爲駕
部貟外郎前太常博士直昭文館李宗諤爲禮部貟
外郎直昭文館前袐書省校書郎李宗諒爲大理評
事前國子四門助教李昭迪爲袐書省校書郎皆故
司空昉之子及孫也　上推恩舊老而有是命蜀州
言捕獲劫賊十人内文次年十三其父令持兵器從
行法當死　上以其㓜騃特宥之庚戍前商州豐陽
令喻蟾接宰相自言江東人歸朝廷凡四任令宰年
七十五吏部以年當免望許歸故郡宰相以聞
上憐之特授以光州定城令壬子以右賛善大夫袁
及甫爲殿中丞峽路轉運副使免前轉運副使太常
丞張曄仍削一任曄均定果閬等州民歳輸租絹爲
有司所糾故也先是峽路諸州承孟氏僞政賦稅輕
重不等閬州稅錢千八百爲絹一匹果州稅錢六百
爲絹一匹民前後詣闕擊登聞鼔陳訴者凡二十年
矣詔下本道官吏多因循不爲理曄年少氣銳㑹受
詔按覆因便冝行之鹽鐵使陳恕奏曄擅改法制計
果州歳虧上供絹萬餘匹以是獲罪駕部貟外郎李
宗訥上言乞河南府官地五十畒以廣父塋城從之
甲寅以給事中魏庠知審刑院張佖判大理寺丙辰
遣翰林畫工二人赴國子監畫三禮圖待詔一人督
其事已未潮州言有胡僧一人在海岸持帝鐘鈴杵
銅鈴各一銅佛一軀貝葉書一篋與之語不能曉免
太常博士劉顥仍削一任坐先受詔鞫獄眞定擅掠
治囚致死故也庚申深州防禦使靈慶路兵馬副部
署尹繼倫卒繼倫開封浚儀人父勲終郢州防禦使
以父任𥙷殿直　上即位改供奉官累遷至洛苑使
北面沿邊巡檢破虜於唐徐二河間大克獲虜畏之
以繼倫狀貌竒偉面黧黒相戒曰當避黒大王威聲
大震戎人自是不敢窺邊以功領長州刺史朝議以
賞薄改尚食使領長州團練使遷深州團練使兼兵
馬部署會分遣將帥五道討李繼遷大將李繼隆部
署靈環路逗撓不進軍　上怒急召繼倫改本州防
禦使充靈慶兵馬副部署繼倫先以𬒳病聞詔遽起
受詔即自殿門乗驛赴行營旣至病甚而卒年五十
上聞之嗟悼追録其功賻贈加等遣中使護其喪歸
葬京師辛酉以太常博士直史館陳靖爲勸農使按
行陳許潁蔡襄鄧唐汝等州勸民墾田以大理寺丞
皇甫選光禄寺丞何亮副之選等上言以爲功難成
願罷其事上初不從猶詔靖經度未幾三司議以
爲費用官錢多萬一水旱恐遂散失　上重違羣議
遂寢癸亥殿中丞柳冝上言第三男蒙叟願於楊州
崇道觀度爲道士許之乙丑月入太微垣端門丙寅
詔制置劒南峽路諸州旁户先是巴蜀民以財力相
君毎冨人家役屬至數千户小民歳輸租庸亦甚以
爲便上言者以爲蜀川兆亂職豪民嘯聚旁户之由
也遂下詔令州縣檢責俾郷豪更相統馭三年能肅
靜冦盜民庶安堵者並以其豪署州縣職以勸之遣
職方貟外郎時載監察御史劉師道乗傳齎詔書諭
旨旣而載等復奏旁户素役屬豪家民皆相承數丗
一旦更以他帥領之恐人心遂擾因有他變　上然
之其事遂寢丁卯史館以史記雕版成　上之詔以
諸州販易私鹽三十九人黥面爲卒號平河指揮以
潤州亡卒十二人隷焉先是御馬以織成帊覆鞍勒
詔以黄絹代之
太宗皇帝實録卷第七十八
書寫人王壽昌𥘉對訖王良弼
太宗皇帝實錄卷第七十九(起至道二年九/月盡十二月)
九月已已以單州刺史揚瓊為本州防禦使充靈慶
路兵馬副部署壬申蘓州言虎夜入福山寨食戍卒
四人癸酉六宅使富州刺史張茂宗卒茂宗魏郡繁
水人舉進士及第解褐大理評事累遷太子中允直
御史府先是洛陽官市赤堊吏第其價為三第民有
訴其㒺上者事下河南府踰年不能决命茂宗馳傳
視之茂宗徑詣出赤堊䖏按驗堊皆同色無他異吏
伏罪俄兼鹽鐵推官　上命欲儒士領内職遷茂宗
為六宅副使改西京作坊使知潭州民甚便之善待
過客取名譽使車出其境以美声聞於上者日以充
斥徴為六宅使冨州刺史知河南府移知梓州綿州
又知興元府至是卒年四十九　上頗嗟悼之戊寅
右僕射宋琪薨琪字淑寳范陽薊人少好學問與同
郡室昉齊名晋天福中戎虜猖熾每歳開貢藉琪舉
偽進士中第署夀安王侍讀幽帥趙延壽恐其陷極
塞辟為從事㑹戎虜猾夏随延夀至京師延夀以其
子賛領河中節制署琪為記室周廣順中府罷調𥙷
澶州觀城未幾丗宗征淮南起賛為排陣使復辟琪
在幕府及鎮廬江表為觀察判官部有冤獄琪辯之
活三人死命制加朝散大夫國𥘉賛連移鎮壽陽延
安皆表為從事召拜左𥙷闕開封府推官　上時領
府尹禮遇甚厚坐與宰相趙普厚善多逰其門
上惡之白　太祖出琪知隴州移閬州改護國軍節
度判官　上即位召拜太子洗馬選太常丞徴歸将
大用為盧多遜所沮改都官郎中出知廣州将行求
對于便殿　上以藩邸舊僚不欲使之逺去因留不
遣改兵部郎中判三司句院廷辯事忤㫖責授本曹
貟外郎通判開封府事先是開封府未嘗置通判通
判之召自琪始也俄拜右諌議大夫同判三司遷左
諫議大夫参知政事時李昉参知政事昉已任工部
尚書欲令琪居昉上即日拜刑部尚書参知政事如
故趙普出鎮與昉同平章事㑹郊祀加門下侍郎昭
文館大學士琪嘗遣柴禹錫白　上請盧多遜舊宅
上悪琪無鍾離意委珠之操又素好詼諧無大臣體
因罷為刑部尚書琪将罷前数日晨至侍漏舎有異
烏大于鴞集琪之坐左右驅不去至是罷人皆異之
端拱𥘉　上親耕耤田以舊相進位吏部尚書琪生
長戎虜習知邊事㑹北戎入㓂下詔慱訪有位琪獻
平戎十䇿　上嘉納之事未果行頗為識者所許拜
右僕射月給真俸上以其衰老特詔五日一朝数
月𬒳病作多幸老民自叙以見志又口占遺表数百
字而卒年八十詔輟視朝兩日贈司空謚惠安琪學
術素淺頗口諧捷給在使府前後三十年周知人之
情偽尤通明吏術在相位每百執事謁見有所求請
必面折之以是人用胥怨詔劔南峡路諸州民家先
蓄藏兵器限詔到百日悉上送官敢匿而不以聞發
覺者斬已卯夏綏延行营上言兩路合勢破賊于烏
池斬首五千級生擒二千餘人獲米募軍主吃囉指
揮使等二十七人馬二千匹兵器鎧甲数萬羣臣稱
賀先是　上怒繼遷親部分諸將攻討李繼隆自環
州丁罕自慶州范廷召自延州王超自夏州張守恩
自麟州凡五路率兵抵平夏上皆先授以成筭師
已有期㑹繼隆遣其弟繼和馳驛上言路回逺欲自
清岡峡直抵繼遷巢穴不及援靈武　上怒召繼和
於便殿詰之曰汝兄如此必敗吾事矣因手扎数幅
切責繼隆命引進使周瑩齎詣軍前督之瑩至而繼
隆已便冝發兵不俟報而與丁罕兵合行十数日不
見虜引軍還張守恩見虜不撃率兵歸本部獨王超
范廷召至烏白池與賊遇大小数十戦雖頗克捷而
諸将失期士卒困乏終不能擒賊焉庚辰詔陳州管
内先是節度使石守信在任日科屬縣民輸藥物十
二種非風土所産者並除之甲申貶㑹州觀察使環
慶路副部署田紹斌為右監門衛率府副率􁄹州安
置先是白守荣馬紹忠受詔與大将皇甫繼明護送
軍糧紹斌自靈州率兵迎援次浦洛河㑹繼明卒守
榮等後期一日至適為繼遷所圍守榮等欲擊之紹
斌曰蕃賊輕佻勿棄輜重與戦但按轡結陣徐行守
榮等忿曰我不受節度若但率兵來迎爾勿預吾事
紹斌因率所部去輜重四五里繼遷𥘉望見紹斌旌
旗不敢撃守榮等自欲邀竒功遂與戦敗丁夫相驚
潰走蹂踐死者無数紹斌振旅徐還所部不亡失
一人　上𥘉嘉之未幾李繼隆遣護軍馮訥入奏
言浦洛河之敗紹斌握精䘚登隴上頋望不救自言
靈武非我不能守欲規圖方面有異志　上大怒曰
是嘗背太原來投今又首䑕兩端真賊臣也立遣使
捕繋詔獄鞫問而有是命癸已以右武衛将軍韋韜
為本衛大将軍致仕韜年八十餘病足不任序班為
御史䑓所糾　上以其老病憐之故有是命甲午詔
翰林學士兩省五品尚書省四品已上各賜一子出
身以壽寕節特推恩故也以都官郎中黄夷簡直祕
閣夷簡上言浙右人無預館閣之職者因自陳故吴
越王僚佐嘗勸王入朝詞甚懇激　上憐之故有是
命以右諌議大夫雷有終知并州乙未詔建州歳貢
龍鳯茶先是研茶丁夫悉鬀去鬚髪自今但幅巾洗
滌手瓜給新净衣吏敢違者論其罪丙申詔廢衢州
銀冶建三泉縣為大安軍以西縣隷焉丁酉以天長
軍降為縣依舊隸揚州六合縣隷建安軍
冬十月戊戌朔有司言諸州職事令録判司簿尉等
共闕一千七百餘貟望令京東江浙荆湖漳泉等䖏
州縣官有両貟䖏不更置有三貟䖏發遣一貟赴闕
從之庚子殿前都指揮使夏綏銀等州都部署王超
徴闕辛丑環慶丹延晋絳州京兆府皆上言前月十
九日地晝夜十二震甲辰壽寕節羣臣上壽退赴佛
寺宴飲詔令　皇太子赴㑹辛亥月有食之已未以
池州新鑄錢監為永豊監庚申宴中書門下翰林學
士文武常参官節度觀察防禦圑練使刺史諸軍校
百夫長已上諸州進奉使外國蕃客於含光殿辛酉
以主客負外郎周澣為京東轉運副使壬戍以泰寕
軍節度使兼侍中張永徳為左衛上将軍永徳遣親
吏市言茶興販規利闌出徼外買羊犒将卒為轉運
使王嗣宗所糾故罷其節鎮而有是命虢州刺史劉
宇卒宇范陽盧龍人受虜署易州刺史　車駕北征
宇開門迎王師歸朝累受郡印至是來朝卒于京師
年七十五宇伉健有勇力以弧矢鞍馬自任雖老猶
矍鑠不衰徃往以騎射為楽為政寛易郡民甚爱之
甲子免京東轉運使工部郎中郭異坐前知越州用
法失入故也詔併三司句院為一以工部貟外郎劉
以詩戒之昜簡恐懼每入直不敢復飲酒或休假在
私第賔客候之常醉矣以致其死　上曰易簡果以
酒敗可惜也雅善筆扎好談誚所著文房四譜及文
集二十卷行于丗丙午䖏州言稲再熟命宰相及羣
臣分于京城諸寺觀祠廟禱雪甲寅雨雪近臣稱賀
乙卯以給事中温仲舒為户部侍郎左諫議大夫李
惟清為給事中丙辰以工部郎中直集賢院胡旦守
本官知制誥右賛善大夫宋貽序上表乞終䘮紀從
之貽序故右僕射琪之次子琪卒　上悉起諸子授
以官廪給之至是貽序上言故不奪其志丁已命工
部郎中知制誥胡旦序立于馮起之上故事知制誥
先入者居上不繋于官次至是馮起任祠部郎中故
命旦居其上非常例也戊午　詔曰自今州縣官部
内流民及亡失租調計之一者並書下考東上閤門
使安忠卒忠洛陽人事上扵藩邸形質魁岸書纔
記姓名　上即位授供奉官累遷至東上閤門使俄
遷左龍武大将軍判右金吾街仗事忠泣訴於
上以環衛之任在外朝不得侍左右願復舊職
上笑曰大将軍三品顯官汝終不知朝廷表著因從
其請出護洪吉七州屯兵至是卒年六十四是歳天
下户四百五十七萬四千二百五十七
太宗皇帝實録卷七十九

書冩王壽昌　𥘉對揩書王良弼　再對霍良弼
太宗皇帝實録卷第八十(起至道三年/正月盡山陵)
至道三年春正月丙寅朔上不受朝羣臣詣閤門
拜表稱賀丁邜癸酉並輟視朝以　孝章皇后啓櫕
并發引故也羣臣詣閤奉慰丙子以户部侍郎温中
舒禮部侍郎王化基並守本官参知政事給事中李
惟清同知樞密院事以給事中参知政事張洎為刑
部侍郎己邜上元節京城張燈　上幸乹元門楼宴
從官夜分而罷戊子　孝章皇后神主還京宰相率
百官拜迎於順天門外己丑刑部侍郎張洎卒洎滁
陽人少有俊才慱通墳典李景日舉進士及第解褐
上元尉遷校書郎景長子燕王冀卒有司謚武宣洎
獻議駮正詞理精當擢拜監察衘史自以論事稱㫖
遂率意弹撃不避權貴大臣游簡言等共嫉之㑹景
避地豫章留其子煜居守即共薦洎掌煜記室不得
從未幾景䘚於豫章煜襲位擢為工部貟外郎試知
制誥滿歲為禮部負外郎知制誥累遷中書舎人清
輝殿學士参預機密恩寵第一洎故字師黯煜令字
偕仁常以字呼之清輝殿在後苑中煜爱之不令旦
夕離左右故授以内殿之職中外之務一以咨之每
兄弟宴飲宫中作妓樂洎獨得預宫城東北隅賜以
大第為冩書萬餘卷别創書堂煜自科著之常至其
第召見妻子慰撫賜予甚厚洎尤好建議每所規畫
煜未即行必稱疾不起煜以手扎開釋之始復視事
及王師圍城踰年城危甚洎每勸煜勿降廣言符命
指引玄象無變金湯之固未易取也旦夕當引退願
勿憂又言一旦有不虞當先死社稷既而城陷洎携
妻子及金玉重寳自便門入止宫中與摳密使陳喬
同升閣将俱死既至喬自經氣絶洎乃下見煜曰臣
與喬同掌機務今日國亡當俱死念主入朝誰辯明
主所以不死爾将有以報也歸朝　太祖召見責之
曰汝教煜不降使至今日因出帛書示之乃王師圍
城煜遣洎草徴上江救兵蠟丸中詔書也洎頓首請
罪曰臣之所為也犬各吠非其主此其一爾他尚多
今得死臣之分也詞色不變　太祖𥘉欲殺之及是
喜拜太子中允　上即位以文雅選直舎人院未幾
使高麗復命改户部貟外郎出知相貝二州頗簡慢
部内不治轉運使田錫言其狀徴還洎求見廷辯
上以其儒生不復責以吏事詔不問以本官知譯經
院改兵部貟外郎禮部户部二郎中選爲太僕少卿
拜右諫議大夫判大理寺俄充史館修撰判集賢院
事　上令以儒行篇刻扵版賜近臣及新及第貢舉
人洎上表稱述敷引前代以媚　上上以其該慱命
丞相奨諭数月擢拜中書舎人充翰林學士洎性便
佞能伺候人主意愽涉經史多知典故每　上有所
著述及賜近臣詩什洎必上表廣徴引以将順其美
與蘓易簡同在翰林数月尤不恊及易簡秉政洎旦
夕攻之既而昜簡罷以洎為給事中参知政事與冦
凖同列先是凖知吏部選事洎掌考功為吏部官屬
凖年少新進氣鋭思欲老儒附已以自大洎夙夜坐
曹視事每冠帶候凖于省門揖而退不交一談凖益
重之因召與語洎捷給善持論多為凖規畫凖心伏
遂兄事之極口誇洎扵　上漸欲進用又知其在江
表日多讒毁良善李煜殺中書舎人潘佑洎嘗預謀
心疑之待詔尹熈古吴郢皆江東人洎常善待之
上一夕召熈古等侍書禁中因問以佑得罪故熈古
言煜忿佑諫説太直爾非洎也自是洗然遂擢用盖
凖推挽之也旣同秉大政凖亦忌之洎奉事凖愈謹
政事一决於凖洎無所参預專修時政記甘言䛕詞
以自媚於　上㑹議靈州事不稱㫖恐懼欲自固權
寵上已嫉凖專恣恩寵衰替洎慮一旦同罷免因
奏事大言㓂凖退後多誹謗上凖但色變不敢自
辯　上由是大悪凖旬日罷未幾洎𬒳病家居滿百
日力疾請對方拜踣於　上前明日表解職優詔不
允後月餘改刑部侍郎罷知政事捧詔嗚咽疾遂亟
後十餘日卒年六十四　上聞之軫悼特贈本曹尚
書賻禭賵贈加等以其二子皆為六品正貟官洎風
儀灑落文彩清麗兼通禅寂虗無之理終日清談亹
亹可聼尤險詖好攻人之短舊事李煜及煜歸朝甚
貧洎猶丐索之煜以銀頮面器與洎洎怒不得金者
時潘慎修掌煜記室洎疑慎修教煜素與慎修善自
是亦稍踈之煜子仲㝢雅好蒲慱飲宴洎因切諌之
仲㝢謝過後数月人有言仲㝢蒲慱如故洎遂與之
絶及仲㝢死郢州歸葬京師洎亦不赴吊與張佖議
事不恊遂為讎隙始父事佖既而不拜尤善事黄門
宦官在翰林日引唐故事奏内供奉官藍敏貞為翰
林學士使内侍裴愈副之上覧奏謂曰此唐室弊
政疑貳大臣䖏處以中人監之朕方恢復古道安肯
踵此覆轍卿言過也洎慙而退洎自江東歸朝廷故
舊無登其門者性鄙恡雖親戚無所及常與故散騎
常侍徐鉉厚善心重之因議事小不恊遂絶然手冩
鉉文章訪求其筆札藏於篋笥甚於珍玩此其異也
庚寅以都官郎中沈繼宗為淮南轉運使工部郎中
知制誥胡旦兼史館修撰辛夘以侍衛親軍馬步軍
都虞候傅潜為延州路兵馬都部署殿前都虞候王
昭逺為靈州路兵馬都部署西京作坊使石普為関
右河西巡撿户部使張鑑調發陕西諸州軍糧工部
郎中知制誥張秉祠部郎中知制誥馮起翰林侍讀
起居舎人吕文仲推節催督之
二月丙申朔以許州司馬盧文翰為工部貟外郎同
句當陜西轉運事丁酉孝章皇后祔别廟羣臣皆詣
閤奉慰庚子靈州行營言敗李繼遷萬餘衆斬首二
千級獲鞍馬鎧甲数千計繼遷單騎遁走羣臣稱賀
辛丑　上不豫止扵便殿决事甲辰詔曰朕獲主萬
邦于兹二紀囹圄之際專務於盡心肖翹之㣲常憂
其失所矧畿甸之冨庶而輦轂之浩穣方春陽和之
時品物鬯茂禁繋猶衆狴犴未空雖多辟之所招在
好生而斯切議獄緩死冝順於天常宥過眚災聿遵
於時令自至道三年二月九日已前應京畿繫囚死
罪並降從流流已下並放戊午詔文武百官並於崇
政殿起居自　皇太子親王及諸軍校分爲七班先
是　上不豫不御前殿猶孜孜視政事延見羣臣無
有厭怠至是以文武班列衆多乆坐罷倦而有是詔
壬戌大食賔同朧國各遣使朝貢以右諌議大夫雷
有終爲給事中知并州是月以　上不豫　皇太子
諸王及文武羣臣宦内諸司使諸軍将校各於佛寺
齋居㑹祈福
三月乙丑朔永興軍節度使田重進卒重進范陽人
形質竒偉有武力周顯徳中應幕爲卒太祖時統
禁軍以重進隷麾下從征淮南有戦功又從　太
祖北征㑹陳撟軍變重進以翊戴功遷御馬軍使累
遷控鶴指揮使領瀼州刺史　上即位擢為天武左
廂都指揮使領瀼州圑練使改侍衛歩軍都虞候豊
州觀察使從攻太原部攻城南面㑹劉繼元降録其
功依前領豊州刺史充天徳軍節度使侍衛歩軍都
指揮使未幾河大决滑州房村發卒数萬人命重進
護其役既而河塞改邠州刺史静難軍節度使領軍
職如故王師北征以重進為飛狐路兵馬都部署大
破虜擒其将大鵬翼監軍馬贇副将何萬通并契丹
渤海三千餘人斬首数千級獲鞍馬鎧甲数萬追北
四十餘里下飛狐靈丘数城乗勝取蔚州會曹彬不
利重進以所部護送蔚州官吏士庶凱旋以功改涇
州刺史彰化軍節度使充侍衛親軍馬歩軍都虞候
出為定州兵馬都部署端拱𥘉改真定尹成徳軍節
度使移京兆尹永興軍度使至是卒年六十九輟視
朝両日贈侍中重進扑愿不知書　上在藩邸時日
憐其忠勇嘗令給以酒灸重進不肯受使者云　晋
王以賜汝汝安敢拒重進曰我但知有陛下不知
晋主是何人也卒不受上知而嘉其質直無他腸
故終始委遇又以長夀縣主適其子守信以寵之丙
寅以慎州觀察使桑賛知貝州考功貟外郎張素為
荆湖南路轉運使丁卯以工部侍郎張雍知京兆府
占城國遣使朝貢庚午以懷州圑練副使宋太𥘉為
工部郎中知梓州癸酉環慶路行营言護送輜重已
入靈州丁亥出麥豆穂数十以示近臣　上曰今歳
多稼豊茂数倍常年引手而言其苗過膝桑拓甚盛
蠶績必有大所獲喜動顔色壬辰不視朝癸已追班
於萬歳殿宣制曰朕聞兩曜麗天不能逃虧􁀈之数
四時成歳無以逾代謝之期知冥運之有終乃達人
之大觀朕以凉徳君臨萬邦二紀于兹庶政咸乂爰
從春首憂劳遘災雖藥石之載加奈沉綿而愈劇以
至大漸弗寤弗興　皇太子克茂温文夙彰孝爱自
䖏前星之位彌光主鬯之賢嗣守丕圖必符昌運冝
于柩前即　皇帝位尔其任賢去邪克遵于徃誥布
徳施恵深念于蒸民更頼中外藎臣文武多士一心
恊佐共致雍熈諸軍賞給並取嗣君䖏分表紀以日
易月山陵制度務從儉約應在外臣僚不得擅離治
所只于本䖏舉哀於戲有生必死品物之大端送徃
事居前哲之明訓克搆鴻業吾無恨焉是日　上崩
於萬歳殿　太子即　皇帝位甲午小殮丁酉百官
成服遂大殮翰林學士承㫖吏部侍郎宋白上議曰
臣聞明一合道曰皇徳象天地曰帝聦明文思行也
尭舜禹湯謚也王者膺圖受暦應天順人美盛徳而
試諸難騰英聲而節一惠生有尊號終受大名垂諸
簡編如掲日月伏惟　大行皇帝允恭克讓豁逹神
武千年誕聖彤雲紫氣之祥五行鍾秀日角龍顔之
表純孝因心奉　宣祖而尊嚴父雍睦悌長翊　太
祖以肇興王始者姫室下衰梁王在位謳謌獄訟去
周歸　宋王于出征帝出言邁三靈改卜百姓與能
陳撟有切諌之言京邑無敚􁏼之患市不易肆遂登
皇極佐聖之功大也乃荒魯邦乃建元侯内緫熊羆
肅清禁衛龍潜邸第晦九五之跡鳯徳尹京洽億兆
之心洎奄有四海為天下君大寳曰位其命惟新
改元太平符守文之代於鑠軍政叶下武之時應運
之期至也蕞爾汾晋結援林胡逆節亂常両朝三
紀勞人動衆堅不可拔　帝赫斯怒定議親征矢石
齊攻金湯不守折鐵易于摧枯渠魁倐已銜璧與民
更始恵如春陽本封　晋王終定厥土受天之命光
也漳泉入覲混同文軌抗越獻地一統寰區無思不
服無逺弗届占城于闐之封大食賔同之國獻琛奉
贄府無虗月白鸚紫鵲之異神麟丹鳯之靈嘉禾連
理史不絶書中孚之信及也經緯天地克定禍亂政
之大者必躬親之高䑓講武臨軒選士英儒贍聞之
鴻慱骨騰肉飛之俊傑天下英雄落吾彀中外之峻
級待以清華不十数年有登廊廟而定疆埸者知臣
之精鍳也幽有鬼神明有礼楽墜典聿修無文咸秩
五展南郊之儀一議東封之礼耤田勸農御搂肆赦
釋老之教崇奉為先名山大川靈蹤勝境仁祠仙宇
經之營之致恭之誠廣也求賢審官化民成俗為政
以徳惟刑恤哉置詳刑之曹下考課之令菅蒯不棄
涇渭分流時無遺才吏皆守法興廢繼絶矜孤振寡
視民如子使無盗乎水旱思艱食為憂幽遐念籲天
無所増加使額勤恤人隐納隍之言逺也俯仰山谷
詳定隐淪修史氏之職改班秩之稱著治化之書貞
觀之風也紀他山之石開元之事也弧矢以威天下
善射通神薬石以救齊人仙方填委樂正雅頌無相
奪倫幸太學以談經召儒臣而侍讀卑宫室則㫁彫
為樸減尊稱則法天崇道開理撿以登聞升便殿而
崇政立儲定社稷之本清心希大庭之妙治丗之規
備也在宥天下二十有二年王澤深矣機務詳矣臣
下之歸尊至矣黎甿之受賜多矣越書契以無倫盡
帝王之能事還淳反古如指諸掌泥金檢玉方卜近
期而鼎成龍至　聖駕上僊萬方縞素九域遏密下
臣奉詔擬議徽烈丕揚耿光追惟古始巢燧之際載
籍未備神黄已還声明有章若乃兼啇周之質文緫
唐漢之雄盛乃聖乃神乃武乃文叙全功與全徳實
映後而輝前也旁稽礼文恭按謚典應變無方不疾
而速得不謂之神乎施為于民財成萬物得不謂之
聖乎萬邦作憲帝徳廣運得不謂之文乎保犬定功
奄有九域得不謂之武乎太法太𥘉前志謂太上立
徳宗以宗徳禮經有宗祀配天惟千齡應運之君為
百代不遷之主請上尊謚曰　神功聖徳文武皇帝
廟號　太宗八月已未以　大行皇帝謚冊告于南
郊庚申告于萬歳殿冊曰哀子嗣皇帝臣謹再拜稽
首言曰臣聞天地之大莫能形容神聖之功無所擬
議然則圓方之象必取于彊名尭舜之稱盖從乎節
惠伏惟　大行皇帝承天立極執象臨人其生也感
大電之精其出也應真人之運聲身為其律度道徳
作其藩籬若日月之明無幽不燭如江海之量無
大不容爰自暦在躬大横叶繇舊疆來復盡有江吴
戎輅親征旋平汾晋皆出扵睿㫁遣以聖謀繋象
不能賾其㣲鬼神不能窺其奥是以緫宇宙于掌握
得英雄于彀中宅諸夏以制四維坐明堂而覲羣后
髽首貫胷之類接武于藁街景星甘露之祥疊書于
冊府在宥天下二十年當是時也靈臺偃伯象闕懸
書甌脱彌嚴縣道率化物無疵癘歳有順成積粟
腐于太倉豊財溢乎内帑材官劔客皆六郡之豪分
閫登壇盡萬人之敵自歴代已來未有若斯之盛者
也於是賜民酺飲展礼耤田𬒳衮冕於㤗壇躬俎豆
於清廟幸成均而視學屢覩横經紀延閤以垂文嘗
紆睿思若乃生知多藝天縱聦明洒草隸之華得琴
碁之絶擅􁀦矢之妙洞玄釋之㣲皆作丗揩模出人
意表豈力學之能及實振古之未聞大哉邈乎不可
得而論矣然猶日慎一日雖休勿休温顔以盡下情
虗已以延讜議一夫不獲納隍之慮每深萬邦有罪
在予之責尤切至若省去徽號漢后之不言聖也杜
絶田獵玄元之慮發狂也屏藻井之飾夏禹之卑宫
念黄沙之抂成湯之祝網也有一於此猶謂之聖况
兼是数者乎方将鳴鑾東夏檢玉介丘而天禍忽臨
仙駕長徃羣臣咽絶願贖以身萬姓克窮如丧厥考
頋惟寡昧䖍奉丕圖荒疚哀迷懼不克荷今因山俯
畢同軌咸臻敢薦大名爰稽載籍詢慱士禮官之公
議叶宰衡庶尹之輿情定謚于南郊得請於　上帝
謹遣攝太尉右傼射兼門下侍郎平章事臣吕端奉
寳冊謹上尊謚曰　神功聖徳文武皇帝廟號
　宋太宗實録本八十卷今厪存十二卷每卷後有
　書寫人及𥘉對覆對姓名字畫精妙紙墨亦
　古遇宋諱皆缺筆即慎惇廓筠諸字亦然
　決為南宋館閣鈔本以避諱澄之當在理宗
　朝也前朝實録唯唐順宗一代附昌黎集以傳
　宋元絶無存者盖正史修扵易姓之後汗青甫
　睪實錄遂成廢紙題有過而問焉者矣頃
　蕘圃孝廉岀此見示雖寸縑斷璧猶是五百
　年前舊物銘心絶品正不在多許耳丙辰臘月
　十二日竹汀居士錢大昕書扵吴门寓館
余嘗淂宋時玉押銅押以癸辛雜識
所載十五帝御押證之一爲宋太祖玉
押一爲太宗銅押寶蔵之數年矣今
次侯先生出示宋鈔閣本太宗實録
十二卷有汪氏士禮居圖章知係黄氏
蕘圃光生舊蔵每卷後有書冩人及
初對覆對姓名卷中缺筆字如慎貞
署筠朗構樹玄徴讓敦廓胊詬廵桓等
十餘字竹汀居士寀爲理宗朝冩本今
世蔵古家淂宋刻印本書數卷珍如拱
璧況墨本官書乎況次侯爲趙王孫
數典而不忘其祖不尤可寳乎余所淂銅
押爲太宗舊物亦當与是書同帰趙氏坿
記扵此以爲券光緒乙未臘月吴大􁂧題

　　　　　　　　　　　　光緒己丑八月卄八日翁同龢獲觀敬題記
　　　　　　　　　　光緒乙未十一月六日常孰曽之撰武進費念慈
　　　　　　　　　　同觀扵舊山樓念慈題記
