#+TITLE: 滇略-明-謝肇淛
#+DATE: 2016-06-11 12:21:48
#+SOURCE: github.com/kanripo/KR2k0033 master e1c773f5                
欽定四庫全書　　　　　　史部十一
　滇畧　　　　　　　　　地理𩔖三(都會郡縣之/屬)
　　提要
　　　　(臣/)等謹案滇畧十卷明謝肇淛撰肇淛有史
　　　　觽已著錄此書乃其官雲南時所作分為十
　　　　門一曰版畧志疆域也二曰勝畧志山川也
　　　　三曰産畧志物産也四曰俗畧志民風也五
　　　　曰續畧志名宦也六曰獻畧志鄉賢也七曰
　　　　事畧志故實也八曰文畧志蓺文也九曰夷
　　　　畧志苗種也十曰雜畧志瑣聞也雖大抵本
　　　　圖經舊文稍益以新事然肇淛本文士于記
　　　　誦亦頗博洽故是書引據有徵叙述有法較
　　　　諸家地志體例特為雅潔薛承矩序稱其上
　　　　以搜楊終常璩之所未及下以補辛顯怡李
　　　　京楊慎田汝成諸紀載之漏遺杭世駿道援
　　　　堂集有是書跋亦謂其詳逺畧近博觀而約
　　　　取蒼山洱水之墟稱善史焉均非溢詞也乾
　　　　隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　滇畧卷一
　　　　　　　　　　　　明　謝肇淛　撰
　　版畧
　三皇之世地過日表夏商盛時朝者萬國滇雖逺徼
　亦荒服之内臣也自周失其政六合瓜分蠻夷猾夏
　割據雄長始與中華隔絶歴漢唐宋雖或稱臣貢土
　而叛服靡常莫制其命長蛇封豕窟穴二千年矣髙
　皇帝開天闢地日月重朗金馬碧雞之墟始得與子
　男之列方幅齒遇至於今文運𢎞開樵蘇熙攘蒸蒸
　上逼鄒魯葢亘古以來所未有之盛而亦滇萬世之
　竒遇也故列其分合之蹟以及天造建侯之詳俾後
　之人有所攷焉
雲南古梁州域徼外西南夷所居也顓頊建九州其西
　南為梁州禹貢華陽黒水惟梁州其地曰百濮以西
　南有百國名之如鄯闡昆彌句町牂牁之𩔖周武王
　伐紂濮人與焉春秋時楚叔熊逃難於濮始屬楚楚
　威王遣莊蹻畧地至滇會有秦師道絶遂王之秦通
　五尺道置吏焉漢元狩間彩雲見於南中遣使跡之
　雲南之名始此也是時滇王當𦍑問漢使曰漢孰與
　我大使者還報天子惡其不遜時白崖有天竺白飯
　王之後仁果者為衆所戴遂冊為滇王治白崖蹻世
　乃絶元封二年發巴蜀兵臨滇滇舉國降以為益州
　郡賜王玉印章帝元和二年建學立師後主建興三
　年益州渠帥雍闓殺永昌太守與孟獲誘煽諸夷以
　叛丞相亮討平之時仁果十五世孫龍佑那者能撫
　其民號大白子國仍以其地封之賜姓張氏而以吕
　凱為雲南太守晉宋齊梁陳隋廢置不一皆以守令
　治其人酋長世其官不相凌奪唐貞觀末冊龍佑那
　十七代孫張樂進求為首領大將軍時有哀牢夷細
　農邏者耕于䝉之巍山有祥異所居成聚樂進求遂
　遜國而去之自是諸酋分立為六詔而南詔強盛開
　元間遂并五詔朝廷遣使冊為雲南王天寳間殺太
　守張䖍陀臣於吐蕃王師討之敗績無何復請内附
　仍受冊封賜金印後為其臣鄭氏所簒石晉時段氏
　據之宋建隆三年王全斌既平蜀欲乗勝進取為圖
　上獻太祖鑒唐之禍以玉斧畫大渡以西曰此外非
　吾有也段氏遂得世其國元世祖定雲南改為中慶
　路封宗室梁王居之而段氏居大理不睦搆兵皇明
　洪武十四年遣潁川侯傅友徳西平侯沐英伐雲南
　諸郡悉平之置雲南布政使司領府二十州三十六
　縣三十二而羈縻不與焉見之夷畧
雲南府古鄯闡國也楚莊蹻王其地曰滇國漢為益州
　為建寧晉為寧州為晉寧隋為昆州唐武徳中置雲
　南郡後為䝉氏段氏所據元置善闡萬户府改中慶
　路國初改今名領州四縣九昆明縣(附郭漢滇池地/隋昆州元置善)
　(州領昆明官渡二縣後/併入昆明國朝因之)富民縣(唐西寧黎州烏蠻居/之曰黎灢甸元改今)
　(名/)宜良縣(唐蠻居之曰囉裒籠/後置匡州元改今名)羅次縣(古壓磨吕村/烏蠻居之元)
　(置羅次州/後改為縣)晉寧州(漢滇池地晉改今名南詔為陽城/元仍晉名國朝因之以歸化呈貢)
　(𨽻/焉)歸化縣(漢安江又為大吳/籠元改置今名)呈貢縣(漢以來皆烏白/等蠻所據有故)
　(城曰呈貢元置晟/貢縣國初改今名)安寧州(古滇國螳螂川也漢連然/縣唐改安寧元改為州國)
　(朝因之𨽻/以祿豐)祿豐縣(古琭琫甸白村宋大理高氏/據之名祿豐元因之置縣)昆陽
　州(漢𨽻益州晉𨽻寧州隋立昆州宋大理高氏/治之名巨橋元改今名國朝𨽻以三泊易門)三泊
　縣(古僰獠地有那龍城/元置今縣以溪為名)易門縣(漢烏蠻仲磨由男所/居元置洟門千户所)
　(後改/今縣)嵩明州(古烏蠻枳氏居之曰枳磑漢曰長州因/築臺盟蠻曰嵩盟宋段氏改為郡元改)
　(長州又改嵩盟又改為州領楊林邵/甸二縣國朝省縣入州更盟為明)
大理府古昆彌國漢封滇王仁果於白崖置葉榆縣𨽻
　益州後改𨽻永昌或建寧寧州唐為南詔䝉氏所據
　曰大禮五代段氏建國曰大理元置大理路國初平
　段酋置府焉領州四縣三長官司一太和縣(附郭漢/葉榆地)
　(亦曰楪榆唐南詔取太和城/即此元為理州後改今縣)趙州(漢永昌地唐䝉詔/改今名元為趙睒)
　(州又於白崖睒立建寧縣𨽻之即古勃弄地/也後省縣入州國初仍為趙州領雲南縣)雲南縣
　(漢彩雲見南中處也遣使跡之遂置雲南縣/唐為匡州改品甸䝉詔為雲南州元降為縣)鄧川州
　(漢葉榆地唐邆備州治大釐城南詔置鄧/川睒改徳元城元改今名國初𨽻以浪穹)浪穹縣(浪/穹)
　(六詔之一治曰彌茨唐稱浪劒/南詔併之立浪穹州元降為縣)賓川州(漢葉榆地唐/䝉氏太和楚)
　(塲地也國朝𢎞治初割太/和趙州雲南地置今州)雲龍州(古雲龍甸元置總/管國初置州土官)
　(段氏領之萬厯末以/土酋相殺改設流)十二闗長官司(本楚塲地因/其僻險置司)
臨安府古句町國也漢置句町縣属牂牁郡唐南詔據
　之置通海郡段氏為秀山郡後為阿僰部蠻所居元
　置阿僰部尋改臨安路國初置府領州四縣四長官司九
　建水州(附郭唐烏麽蠻地䝉氏城之/曰恵􁧏漢語為建水元置州)石屏州(漢蠻曰/舊欣華)
　(言林麓也宋阿僰於地掘得石坪聚居/焉名石坪邑後訛為石屏元改為州)阿迷州(漢以/前蠻)
　(名阿甯訛為阿迷元置阿/甯萬戸府國初設阿迷州)寧州(漢筰都改沈黎郡唐/改黎州䝉氏曰浪曠)
　(華言旱龍也後以與寧酋曰/寧部元置寧海府尋改寧州)通海縣(漢蠻阿赤尼郎/地唐䝉氏立通)
　(海郡元/改為縣)河西縣(唐置西宗州領三縣河西其一也阿/僰居之曰休臘元置河西州尋改為)
　(縣/)嶍峨縣(唐為嶍猊蠻所居名嶍峨/部元置州國初降為縣)䝉自縣(唐建水/地有山)
　(曰目則後訛為䝉自宋為阿僰蠻據元/置䝉自千户所後改為縣國朝因之)納樓教化王
　弄虧容思陀溪處落恐左能安南共九長官司
永昌軍民府古戎州哀牢國也一云身毒九隆氏居之
　漢通博南置不韋縣永平間立瀾滄郡尋改永昌郡
　唐以後䝉氏段氏代據之皆為永昌府元立金齒宣
　撫司以西南有金齒夷名之也國初置府立金齒衛
　後省府改衛為軍民指揮使司嘉靖初復設永昌軍
　民府領州一縣二安撫司一長官司二保山縣(附郭/漢以)
　(來皆為哀牢不韋縣境國朝嘉靖初/設府始置縣以治西有太保山名)騰越州(古越賧/地唐置)
　(羈縻州䝉氏為軟化府段氏改為騰衝元改騰越州/又改騰衝征緬招討使司國初為指揮使司嘉靖初)
　(置州改/司為衛)永平縣(漢博南縣晉改永平䝉/氏為勝鄉郡元置今縣)潞江安撫司
　(潞江甸也亦曰怒江國/初設柔逺府後改為司)鳳溪長官司(國初/置)施甸長官
　司(舊石甸訛為/施甸元置司)
楚雄府晉以前屬益州邊地後設安州爨夷築城居之
　名曰威楚䝉氏置銀生節度段氏為富筯睒改白鹿
　郡又為威楚部元改為路國初改設楚雄府領州二
　縣五楚雄縣(附郭即安州威楚縣也元置/威州尋降為縣國初改今名)廣通縣(古/路)
　(晱地䝉氏立路/晱縣元改今名)定逺縣(漢越嶲地唐曰西濮州曰髳/州後沒於蠻曰耐籠元置牟)
　(州尋改定逺/州後降為縣)定邊縣(唐濮落蠻居之曰/南澗元置今縣)􁖴嘉縣(唐以/前夷)
　(獠居之曰虚初元時有大星隕化/為黒石人異之遂名􁖴嘉置縣焉)南安州(舊黒爨蠻/居地曰摩)
　(芻元置摩芻千户/所後改為南安州)鎮南州(濮落蠻所居川名欠舍城曰/雞和䝉氏置石鼓縣又置俗)
　(富郡元置欠舍石鼓二/千户後改為鎮南州)
曲靖軍民府漢夜郎味縣地也蜀漢置興古郡梁曰西
　爨隋置恭州協州唐曰曲州靖州䝉氏為石城郡元初
　為磨彌部後改曲靖路國初改為軍民府領州四縣
　二南寧縣(附郭即漢味縣唐/南寧州元改為縣)亦佐縣(漢牂牁郡宛温/縣地唐為盤州)
　(諸蠻據之號夜苴部/訛為亦佐元置縣)霑益州(漢宛温地唐西平州磨/彌蠻居之元改霑益)
　陸凉州(漢平夷縣地晉置平夷郡䝉/氏號落温部元改置陸凉州)馬龍州(漢興古/地唐沒)
　(於蠻名撒匡僰喇又為納垢部/元置納垢千户所後改馬龍州)羅䧺州(晉以前興古/唐蠻羅䧺者)
　(居之遂以名/部元置州焉)
澂江府古滇池地也漢置俞元縣隋屬昆州唐屬牂州
　後沒於蠻為羅伽甸南詔置河陽郡段氏析為三部
　元置澂江路國初改為府領州二縣三河陽縣(附郭/唐麽)
　(㱔蠻居之南詔置河陽郡/元改河陽州尋改為縣)江川縣(漢碌雲異城又曰/易簏䝉氏徙曲旺)
　(蠻居之段氏曰步䧺部/元改江川州尋降為縣)陽宗縣(唐蠻強宗部居此訛/為陽宗元因置縣)
　新興州(漢青蛉弄棟二縣地唐置求州蒙氏為温富/州元曰部傍曰普舍曰研和曰休納後置新)
　(興/州)路南州(唐昆州地夷名路甸後為落䝉蠻/所據元置萬户府後改路南州)
䝉化府唐以前為白國與大理同𨽻䝉氏細奴邏居之
　號䝉舍詔後改為陽𤓰州叚氏改開南縣元為䝉化
　府又降為州國初因之屬大理正綂間復改為府
鶴慶軍民府漢𨽻益州又分𨽻永昌郡唐初越析詔地
　名曰鶴川又曰漾工䝉氏置謀綂郡段氏改府元置
　鶴州後改為鶴慶府又為路國初改路為府尋改為
　軍民府領州二劒川州(古名也浪穹詔與南詔戰敗/保此稱劒浪䝉氏併之置劒)
　(川節度後臣吐蕃為吐蕃晱段氏改義督睒羅/魯城羅魯華言海也元改劒川縣國朝陞為州)順州
　(唐名牛睒羅落蠻/居之元改為順州)
姚安軍民府本滇地漢置弄棟青蛉二縣唐置姚州以
　其地多姚姓也䝉化改弄棟府段氏為統矢邏又改
　姚府元改姚州尋陞姚安路國朝改為府後改為軍
　民府領州一縣一姚州(附郭漢弄棟/沿革與府同)大姚縣(漢青蛉/唐西濮)
　(州改髳州段氏為/大姚堡元改為縣)
廣西府古滇國東南境漢牂牁郡地後為東爨烏蠻彌
　鹿等所居唐為羈縻州後師宗彌勒二部寖強䝉氏
　段氏不能制元時内附置廣西路國朝改為府領州
　三師宗州(蠻部據名匿弄甸元以本部領阿/寧豆勿阿盧豆吳四所後改為州)彌勒州
　(蠻部據名郭甸巴甸部籠元以本部領/吉輸裒惡部籠阿欲四所後改為州)維摩州(元置/領維)
　(摩屈中二所/後改為州)
尋甸府古滇地僰剌蠻居之其部曰仲劄溢源後為烏
　蠻新丁所奪號新丁部訛為仁地䝉氏為尋甸段氏
　曰仁徳元置仁徳府國初改為尋甸軍民府土官領
　之成化間以土酋相殺始設流官改尋甸府
武定軍民府漢益州地也唐𨽻姚州獹鹿諸蠻居之段
　氏為羅婺部元改武定路國初改軍民府土官鳳氏
　領之隆慶間以叛誅始設流焉領州二縣一和曲州
　(附郭即羅婺地有甸曰/叵籩元改和曲陞為州)元謀縣(舊曰環川/元置今縣)祿勸州(舊/為)
　(洪農碌勸甸/元改今州)
景東府古曰柘南昔撲和泥二蠻居之名猛谷又曰景
　董唐以前不通中國䝉氏立銀生府後移於威楚其
　地復為蠻有元討平之置開南州國初改為景東府
元江軍民府古西南極邊地曰恵龍甸又名因逺部䝉
　氏置威逺瞼後和泥蠻據之曰羅槃甸宋儂智髙之
　黨竄此元時内附置元江路領羅槃馬籠等十二部
　國初改府永樂間改軍民府領因逺羅必甸長官司
麗江軍民府古荒服地漢唐皆𨽻越嶲䝉氏置麗水節
　度後為蠻酋䝉醋醋所據元討平之置麗江路國初
　改府後改軍民府土官木氏世居之領州四通安州
　(附郭漢定笮縣唐/昆明元置今州)寳山州(漢邪龍縣境元置/寳山縣尋陞為州)蘭州(漢/博)
　(南縣唐羅眉州段氏/置瀾滄郡元改今州)巨津州(漢羅婺九睒諸蠻/所居元置今州)舊有
　縣曰臨西正綂間仍屬本府
廣西府叢山深林古無郡邑宋儂智高裔居焉曰特磨
　道元立廣南路國初改府仍以儂氏官之領州一富
　州(元/置)
順寧府古百濮地也後訛濮為蒲地曰慶甸蒲人世據
　之自古不通中國元時内附置順寧府并寳通州慶
　甸縣國朝因之而省州縣入府後𨽻以雲州(蠻名猛/祐僰夷)
　(所居元時内附屬麓川路國初置大候長官司尋改/為州土官奉氏領之萬厯間土酋叛討平之改今名)
　(𨽻順/寧府)
永寧府古名樓頭睒又名荅藍一名茶藍地接吐蕃蠻
　泥月烏者居之後屬南詔元呼必賚駐師日月和即
　此尋内附置永寧州國初因之水樂初陞為府土司
　阿氏官之領革甸刺次和香羅瓦魯之四長官司
鎮沅府在西南極邊地昔撲和泥二蠻居之唐屬䝉氏
　又為金齒僰夷所奪元初内附立威逺州及案板寨
　國初改鎮沅州永樂間陞為府領祿谷寨長官司
北勝州漢以前屬白國時鐵橋西北施蠻據之䝉氏闢
　其地為北方睒徙諸蠻以居號劒羌又曰成偈賧又
　改善巨郡段氏為成紀鎮元置施州後改北勝府國
　初仍為州初屬鶴慶及瀾滄衛正綂間改𨽻布政司
蒗蕖州唐名羅共睒元置今州屬北勝府國初屬鶴慶
　後改𨽻瀾滄衛
新化州舊為馬龍他郎二甸阿僰諸蠻世據之元時内
　附屬之元江路國初改馬龍他郎甸長官司𢎞治間
　改今州𨽻布政司
全省封疆東界廣西南界交趾西界僰夷北界四川東
　北五百里至貴州普安衛東七百五十里至廣西泗
　城州東南六百三十里至貴州烏撒可渡南四百六
　十里至廣西上林州西南三千五百里至南海西六
　千里至西洋海西北二千里至吐蕃北四百里至四
　川會川衛自司至應天府七千二百里至順天府一
　萬六百四十五里嶺南郭棐曰按周武王孟津之會
　及于濮人則其入中國自周始矣漢武開邊選守令
　治其地考之當時置益州郡領縣二十有四曰滇池
　雙栢同勞銅瀨連然俞元収靡榖昌秦臧邪龍味昆
　澤葉榆律高不韋雲南嶲唐弄棟比蘇賁古母棳勝
　休建伶來唯其屬越嶲郡縣有二遂久青蛉屬牂牁
　郡縣三平夷漏卧句町其在今日幅員視漢更廣大
　矣傅沐諸將軍開拓之功仰贊我高皇帝廓清之治
　豈不宏逺哉
　
　
　
　
　
　
　
　
　
　
　
　
　
　滇畧卷一
欽定四庫全書
　滇畧卷二
　　　　　　　　　　　　明　謝肇淛　撰
　　勝畧
　大塊靈淑之氣不洩為人文則結為山川南天荒徼
　顓䝉未開故其勃鬱磅礴山斧削而水電飛至於詼
　怪嵬矞之竒不可名狀惜其自古以來職方不𨽻杖
　履罕經流賞題詠若斯而止今所存者亦千百中之
　什一耳昔尼父居夷伯陽入胡豈故逃之六合之外
　或有取爾也矧被聖化日月悉主悉臣者哉故擇其
　較著以俟觀風者採焉
金馬碧鷄二山在滇省城外西為碧鷄東為金馬相距
　五十里許中隔滇池漢宣帝時方士言其有神可祠
　而致遣諌大夫王褒求之顔師古曰碧形如鷄金形
　如馬故名一云以有鳳凰及龍馬隠見於上名之顔
　説非也元張䧺飛詩北闕辭丹鳳南雲看碧鷄紫苔
　移玉座瑶草濕金泥雨霽龍歸洞風生虎渡溪尋梅
　穿竹徑採藥躡松梯白日依山盡青天入海低寄書
　無鴈過擇木有猿啼花映高低樹園分逺近畦飛星
　馳寳馬沈水吐銀猊魚戲蓮房北鷗眠荻渚西長歌
　漢頌罷刻石紀新題
五華山在省城中雄瞰千雉四望無際其上有寺樓閣
　宏麗為滇諸刹之最都御史錢塘鄭顒詩上人棲迹
　雲霞中樓居背倚青芙蓉映簾花木四攅遶深幽雅
　稱金仙宫古聞滇陽稱佳麗五華特秀西南叢滄波
　逺引勢吞吐城闉俯瞰煙溟濛樓臺萬井互參列浮
　圖百尺高凌空面前岡巒總奔附嵯峨宛若君山峰
太華山在碧鷄西北俯瞰滇池迥出逺近諸峰之上絶
　頂有寺元僧𤣥鑑建永昌張含詩滇國地形惟此最
　青霄樓閣迥招提山圍雉堞籠金馬海撼龍宫浴碧
　鷄雲裏鶴巢松樹遍風前仙梵雨花迷諸天不在藤
　蘿外中夜起看星宿低銅梁張佳𦙍詩石牀横架萬
　峰西海上雙明入户低自是山中無玉漏朝來還有
　碧鷄啼(又/)焚香髙卧大華烟鶴唳松濤夜不眠欲向此
　中尋住著海心月在白雲天
螺山在省城之北山無草木石皆青色盤旋若螺髻焉
　其下有潮音洞深黒莫測有人燃炬行兩日阻水而
　還前為圎通寺依巖谷為之窮極幽險都御史吴興
　顧應祥詩有雲擁數峰環寺立煙開一徑傍城灣之
　句
滇池即昆明池也在省城西南周廣五百餘里合盤龍
　江黄龍溪諸水為南中巨浸其水源廣而末狹有似
　倒流故曰滇漢武帝欲伐西南夷於長安穿昆明池
　象之以習水戰其上為太華金碧諸山其外有金稜
　銀稜澄清諸河菡萏蒲荇魚蠃菱芡之産不可殫窮
　元李京詩嫩寒初褪雨初晴人逐東風去櫂輕天際
　孤城烟外暗雲間雙塔日邉明未諳習俗人爭笑乍
　聴侏􁍜我亦驚珍重碧鷄山上月相隨萬里更多情
　明顧應祥昆明池歌昆明池延袤數百里千山萬山
　直自崑崙來諸山之水匯於此相𫝊其水顛倒流滇
　池之名由此始左有金馬山右有碧鷄峰瀰漫浩瀚
　渺無際但見洪濤巨浪日夕排蒼空青天忽驚白日
　起霹靂震撼蛟龍宫天吳水怪九首八足不可以名
　狀時復出沒于其中有時風恬波浪息一碧萬頃開
　青銅其廣也如此胡為乎不在九域之内不得與五
　湖七澤相爭雄神禹治水跡不到穆王八駿難為窮
　漢武鑿池徒彷彿王褒將命何匆匆唐宋以來各僭
　據聲敎不與中國通天開景運聖人出一掃海内羣
　邪空五服之外更五服俯首受命歸提封侏􁍜椎結
　之𩔖吾不知其幾千萬種禮樂不異車書同眇余生
　當全盛日觀風兩度乗青驄古來多少豪傑士局于
　偏安之世不得一洗塊磊胸百年過眼一彈指得此
　勝覽真竒逢振衣獨立太華頂狂歌目斷孤飛鴻
滇池西二十里有海源洞中可容數百人四壁削立石
　乳倒垂凝成幻象千狀萬態不可數計其下有龍湫
　流水清淺四時不竭雨旱禱之輒應
玉案山在滇池北十餘里一名列和䝉山秀麗多泉石
　山北有三泉如盆池上有玉案逺近佛刹攢列其最
　勝者為笻竹寺花木幽翳靜室清絶遊俗罕至寺僧
　皆修頭陀行守戒苦節其得道者終身未嘗下山山
　椒有碁局相𫝊有仙人奕于此唐道南和尚詩松鳴
　天籟玉珊珊萬象常應䕶此山一局仙碁蒼石爛數
　聲長嘯白雲閒乾坤不蔽西南境金碧當分左右班
　萬古難磨真蹟在峰頭鸞鶴幾時還(南詔通記/作牟浚詩)
髙嶢闗在昆明縣東雲津橋之北舊有城嘉靖初成都
　楊慎謫戍永昌來往滇池相其地卜築焉樂其勝概
　為作十二景詩後竟卒于此今其莊亦荒廢張佳𦙍
　髙嶢弔楊太史詩君自投荒日飄零瘴海間風雲辭
　玉署嵗月老紅顔著述愁中盡詩篇病後刪大名留
　死諫前席阻生還石表何因折泉臺不可攀知無封
　禪草誰問碧鷄闗僮僕將孤櫬文章遍百蠻空餘載
　酒處寂寞鎖青山
欶雺山在嵩明州東四十里世傳䝉世隆征烏䝉得四
　女歸至此山四女遥望故鄉俯仰嘆息忽山顛霧結
　三峰蠻謂三為欶霧為雺其山􁫺崒獨峻登眺則雲
　南悉在目中又名峻蔥山
滇溫泉最多而安寧州之碧玉泉為冠在城北十里許
　四山壁立中為石凹飛泉注焉清可鑒髮香可瀹茗
　有坐石正方碧色如玉故名楊慎亟稱之謂海内第
　一湯其上為曹溪寺倚山飛閣登之可望百里諸山
　有海眼泉一日三潮隨涌隨涸相𫝊僧戒照卓錫之
　所楊慎詩黟岫靈砂址華清礜石湯佳名雖許並仙
　液詎堪方大井元通脈曹溪且讓香流溫涵水碧氣
　鬱謝硫黄清暑南薫際囘暄北陸傍體應偕鷺潔心
　不假犀凉春醖熏蘭斚雲腴泛茗槍弄珠餘浣女鱠
　玉䞉漁郎瑶草蟠千嵗瓊芝綴九房溫泉真此地難
　老更何鄉
㸃蒼山一名靈鷲山在大理龍首龍尾兩闗之間緜亘
　百餘里若屏風然有十九峰環列内向峰各一澗懸
　瀑而下散入市廛村墅東注于洱河隂崖積雪經夏
　不消故亦名雪山山腰時有白雲横亘如帶䝉氏封
　為中嶽漢書曰邪龍雲南注山似扶風太乙之狀上
　有馮河周迴萬步五月積雪皓然即此山也山中梵
　宇叢林絡繹相望相𫝊為阿育王封國三千蘭若兹
　得其半今所存什一耳馮河在玉局峰之下巖壁聳
　削潭水清澈每有墜葉鳥輒銜去志云觀音大士放
　黑龍於此也其北麓産文石黑白分明如畫可為屏
　障元髙昌雅詩水繞青山山繞城由來人傑地應靈
　水光萬頃開天鏡山色四時環翠屏康里子山詩有
　客新從鶴拓來自言曾上五華臺蒼顔暑雪當窻見
　玉脚晴雲對檻開桂樹小山招隠士桃花流水属仙
　才王孫芳草年年緑為問西遊幾日迴
㸃蒼山有二龍潭南潭黒龍居之北潭黄龍居之黄龍
　善而黒龍惡二龍相與鬭黒龍敗眇其一目潛於潭
　底人近之輒雷雹暴作或云此即大士所放之龍也
　俗名其水為高河每嵗五月溪上不時有雨而田野
　烈日皦然割麥揷秧兩不相妨相𫝊觀音大士授記
　而然
蒼山三陽峰蔑原之上有風洞風從地孔中出雖五六
　月吹人肌骨寒顫即壯夫不能久立也臨安納樓長
　官司東二十里亦有風洞四時不絶滇之多風其以
　此耶鶴慶亦有之
鷄足山一名九曲在大理東北一百里峰巒攢簇如蓮
　花盤曲九折一頂三跂若雞足然故名上有石門七
　十二峰林樾雄深梯磴險絶世𫝊佛大弟子迦葉守
　佛衣以待彌勒之所後湼槃於此至秋夜不時放光
　一山盡明有白石菴河子孔洗心橋迦葉殿羅漢壁
　袈裟石猢孫梯大悲閣虎跳澗拜佛臺曹溪水大小
　龍潭華首門迦葉洞絶頂四望萬山皆伏唯㸃蒼西
　峙與之頡頏近侍御史南海潘公濬建觀風臺其上
　尤稱壯觀前後逺近蘭若七十有二窮極幽勝西域
　天竺諸僧嵗時雲集香燈梵唄百里相望殆非人境
　閩鄧原岳詩葉榆水從山脚流㸃蒼鷄足俱神丘東
　西對峙爭竒絶翩翩靈蹟垂千秋我聞鷄足之山元
　淨土迦葉授衣即其處禪宗正印信難求釋氏遺踪
　或可覩相𫝊八月佛放光輪囷五色還非常琳宫紺
　宇不知數浮圖寳刹凌蒼蒼我來登覽多所歴煙霧
　㝠㝠恍相失披逕先尋兜率菴捫蘿再扣袈裟石江
　風吹雲雨如注猢孫梯滑不可度大悲閣在山之巔
　下視羣峰互呑吐須臾雨㪚雲亦開指㸃遥山青翠
　來麗江雪嶺白照眼茫茫海水浮銀杯捨身崖前多
　虎跡仙碁石上草花碧拜佛崖懸千仞岡曹溪泉冷
　成丹液華首門扄亦已久昔時衣鉢今何有洞天寂
　寂雲四封層巒半壁苔衣厚俯瞰下方亦可憐幻成
　百里兜羅綿我生一作空明想便如鉢裏開青蓮聞
　見如來非色相眼底何須説真妄佛地機闗只自知
　靈山面目聊堪狀信宿山中俗慮清欲從此地學無
　生不然解帶還山去身騎赤龍朝玉京
西洱河在大理城東即葉榆水也一曰洱海禹貢道黑
　水至于三危入于海注云西洱海與葉榆澤相貫又
　水經注云葉榆水道交阯糜泠縣東逕浪泊其水黑
　似榆葉漬之而名按司馬相如文畧斯榆注斯音曵
　又史記漢書皆作楪榆未可以臆解也水經曰罷谷
　之山洱水出焉山在浪穹縣北泉湧起如珠樹經玉
　案山前繞郡而南西出天橋㸃蒼山後是為濞水與
　漾水合又西入于蘭滄江又南入于海其水有三島
　四洲九曲彎環如新月島形如案故名玉案石上有
　朱文若古篆不可辨世𫝊是大士與羅刹買地劵也
　石壁上刻云此水可當兵十萬昔人空有客三千蜀
　都賦云諸葛亮之平南中也戰於是水之南其後唐
　開元中李宓王天運等伐南詔前後覆軍二十萬皆
　沒于此水濵有神祠其狀牛首人身或虎頭雞喙皆
　大石自地湧出非人工也雨旱禱之輒應冬月海風
　水面常有隂火高數丈起海賦曰隂火潛然是已東
　岸有分水崖儼若斧劃南為河北為海所産魚不相
　入八月望夜時有珊瑚出水面志云即恒河也元舒
　嚕杰詩洱水何雄壯源流自鄧川兩闗龍首尾九曲
　勢蜿蜒大理城池固金湯鐵石堅四洲從古號三島
　至今𫝊羅閣憑巇嶮䝉人恃極邊要當兵十萬不數
　客三千世祖親征日初還一統天雨師清瘴癘風伯
　掃氛煙民物因蕃富封疆近百年㸃蒼山色好銘刻
　尚依然
漾水一名神莊江源出劒川經趙睒過打牛坪遶㸃蒼
　之背與濞水合淼漫無際俗謂之漾備江謡云過了
　漾備渡閻王請上簿到得龍尾闗纔是到人間言其
　瘴毒甚也
蘭滄江一名鹿滄其源出吐蕃嵯和哥甸一云出莎川
　石下其石似鹿故名自麗江度雲龍州至于永昌廣
　僅三十餘丈其深莫測其流如奔東流經順寧達于
　車里入于南海即漢書所云搏南蘭津也今曰瀾滄
　俗謂之浪滄䝉氏封為四瀆之一其江中有物黑如
　霧光如火聲如折木破石觸之則死或云瘴母也文
　選謂之鬼彈内典謂之禁水惟此江有之他所絶無
　李元陽曰此即禹貢黒水至于三危入于南海者也
潞江在永昌南百餘里一曰怒江源出雍望奔流而下
　其深莫測兩岸陡絶入夏則多瘴毒不可渡蒙氏封
　為四瀆之一
趙州南六十里為白崖古廟中有鐵柱諸葛武侯定南
　中歸以紀功也至唐咸通間䝉酋世隆復重鑄之故
　郭松年大理行記以為非武侯所立不知張樂進求
　時已有鐵柱矣崖半有畢鉢羅窟巖壁聳拔千丈餘
　其下林麓蓊翳無路可由南詔時有杜老蠻者即崖
　而寺之捫壁而上有獨木橋十餘所長三尺或五六
　尺巇嶮不敢著足樵子儇疾者履之而過亦不損折
　其木非常見之材每月十五夜換橋一次不知其因
　十六日但見橋製更新無復舊木矣世𫝊神仙所為
　因謂之仙橋昔寺僧畜犬仙橋遂斷後屏犬橋復完
　成化間壁上見詩云懸崖萬仞沒躋攀樓觀參差杳
　靄間一𣲖水流蒼石隙數聲猿嘯白雲閒堪嗟蕭史
　乘鸞去定是王喬駕鶴還唯有靈橋髙絶處幽禽惆
　悵對空山不註姓氏然其地士人所不能到竟不知
　誰為也
青華山在雲南縣南八里其下有洞山僅培塿而洞深
　䆳不可窮懸崖滴乳愈深愈竒上有石竅漏光若天
　窻然岐逕支分人入必糜糠以志其返每嵗季夏二
　十四日土人士女還至以炬火爇之云不爾必有蜘
　蛛之齧或云此即唐三藏取經遇蜘蛛怪處也御史
　李元詩青華洞深且宻神工融鬼斧劈茫茫天壤間
　此理不可詰無乃渾沌初闢時浩氣嘘泡成幻質沿
　苔捫石豈容已宛若風雨投暗室虚幽極處明自生
　時復有竅見天日袪昏破晦露真機萬態千形難盡
　述行行洞口更升巔笑看扶桑紅日出
九鼎山在雲南縣西北二十里一曰寳泉九峰相並望
　之簇如青蓮石穴空洞盤折而升其上有九鼎寺毘
　盧閣古佛洞華嚴洞玉峰塔諸勝倚巖結構飛梯令
　人登之有挾風生羽之想吳郡馮時可詩九鼎巑岏
　望裏新長松落落逼蒼旻蜂房燕壘虚無地薤簟藜
　牀逺絶塵雲宿下方流玉葉月生半壁吐金輪最憐
　政暇能兼隠倚石看山更幾巡
水目山在雲南縣之南二十餘里山巔有泉深不可測
　南詔段氏於此建水目寺相𫝊初建時有僧阿漂為
　工匠都養炊爨汲水以供衆僧未嘗違失日則奔走
　勞苦夜則懸首廟梁三十餘年其懸髪金鈎至今猶
　存嘗挈筐入市貨乳酪蔬菌之屬雖二百里外産者一
　日致之人因其出窺其室中見漂閉戸黙坐置筐坐
　前有頃筐中諸物自盈見者喧於衆漂遂立化寺有
　白虎窩黄龍木犬之異有貴客至木犬自吠今遺址
　猶存
金沙江一曰若水源出旄牛徼外(在麗江/西北)東南至于麗
　江鶴慶北勝姚安諸界水濵産沙金故名山海經曰
　黑水之間有木名曰若木若水出焉水經注曰若水
　南經雲南之遂久縣今金沙江巡檢司是也又東流
　合繩水孫水淹水瀘水注于馬湖諸葛亮南征渡瀘
　即此昔黄帝長子昌意徳劣不足紹承大位降居斯
　水為諸侯娶蜀山氏女生顓頊於若水之野是其地
　已楊慎宿金沙江詩往年曾向嘉陵宿驛樓東畔欄
　杆曲江聲徹夜攪離愁月色中天照幽獨豈意漂零
　瘴海頭嘉陵回首轉悠悠江聲月色那堪説腸斷金
　沙萬里樓
水經曰葉榆水西北有鳥弔山世𫝊鳳凰死於此每嵗
　秋冬百鳥羣聚鳴呼啁哳土人夜然火張羅待之鳥投
　火罹羅多有異羽匪直滇産也内無嗉者以為特哀
　不食稱為義鳥放之今鄧川浪穹之間有鳳羽鄉山
　曰鳥弔每九月至十一月夜中萬鳥羣聚居民燭而
　羅之所獲萬計與水經所載無異楊慎詩鳥弔山頭
　百鳥傷刺桐茅竹隠斜陽九苞文采不復見千古令
　人空斷腸按䝉化亦有鳳凰山其説與此同(按鳥以/赴義至)
　(而小民無知網而取之不仁甚矣/萬厯己未余至始行邑禁絶之)
天橋在大理西南三十里洱水下趨處也相𫝊蒼洱之
　間其初皆為水國觀音大士鑿石為橋洩水民始得
　平土而居其石下斷上連絶壑深塹若梁跨之憑虛
　凌空可度一人故名天橋橋邊激水濺珠宛如梅樹
　人呼曰不謝梅亦竒觀也橋之北有沓嶂又名一線
　天水故道也石林古色可吹洞簫莆田方沆詩蒼嶺
　青未了寒煙野戍平危梁通地脈削壁𩔖天成霜色
　孤鴻暝濤聲萬馬行昔年曽割據形勝控榆城閩陳
　嚴之詩似入天台路横梁跨壑懸川應疑禹鑿石豈
　仗秦鞭歸鶴來何處長虹卧不還支機隨意取不必
　待張騫
㸃蒼山龍泉峰下有諸葛武侯畫卦臺云世𫝊武侯南
　征屯兵於此披草萊中得石刻伏羲像因作八卦臺
　祀之土人以為祭天又名曰祭天臺其龍闗以西謂
　之天威逕葢取孟獲公天威也南人不復反之語唐
　髙駢詩豺狼坑盡却朝天戰馬休嘶瘴嶺煙歸路嶮
　巇今坦蕩一條千里直如弦萬里驅兵過海門此生
　今日報君恩囘期只待風煙淨不遣征衣有淚痕
大理之南有蕩山寺一名感通漢摩騰竺法蘭由西天
　竺入中國時建也唐南詔重新之其地山巒迴合林
　樾葱蒨佛堂之外僧院三十有六四壁繪人天諸相
　皆極工麗中堂石上有僧趺跡云洪武十六年寺僧
　無極率其徒入覲獻白駒一山茶一上臨軒受之山
　茶忽發一花上異之賜御製詩一十八章叙其水陸
　往返之勞併序刻於石其東麓曰獅山環山面河幽
　靜可賞
𢎞聖寺一名一塔寺在大理城西其北有崇聖寺亦曰
　三塔寺皆勝地也𢎞聖有塔高二十餘丈十有六級
　相𫝊周時阿育王所造塔也其上有閣扆蒼山面洱
　河原野雉堞皆在指顧之中左有諸葛武侯祠及楊
　慎所摹禹碑崇聖三塔中者高三百丈外方而内空
　其二差小各錯金為金翅鳥立其上以厭龍也不知
　何始塔頂有鐵鑄欵識云貞觀六年尉遲敬徳監造
　開元初南詔修之請唐匠恭韜徽義重造中觀音像
　高二丈許䝉氏董善明者籲天願鑄是夕天雨銅取
　以鑄像僅足而止像成之日瑞光五色樓有鴻鐘聲
　聞百里其外萬松離立蒼翠際天僧房花木幽翳臺
　閣孤􁭭至者徘徊不能去程本立詩眼中城郭與山
　川坐我江南罨畫船雲氣半空飛白雪水光一鏡落
　青天野牆㯶樹人家住官路梅花驛使𫝊最是僧房
　聽梵唄此心能洗百憂煎
判文山在臨安府城南二十里高千餘仭中有三峰削
　出如筆架昔大理段思平外舅爨判居其上因名有
　祠焉學士王景常判山翫月歌判山山上秋月明判
　山山下秋水清道人持盃待明月氣壓泰華吞滄溟
　姮娥靚粧倚碧井照見琉璃幾千頃興來吸盡金叵
　羅舞袖徘徊弄清影嘉靖中學使趙維垣易名煥文
巖洞在臨安東二十里一名雲津洞山形綿亘林徑縈
　紆衆水歸宿伏流㑹盤江達于南海洞口空濶可容
　數百人前阻深潭無徑可通遊者循山背行達中洞
　結橋而度列炬而入石髓凝結倒垂千態萬狀葢西
　南第一洞天也其後有小洞二曰南明曰萬象南明
　黝黒中忽有天窻豁然明朗萬象峻濶嵐靄層結如
　雲霞飛布其上尤為竒絶云學憲秀水吳鵬詩雅志
　在山水臨眺興無倦竚望城東郊幽巖表南甸使君
　復愛客撫景開芳宴解帶遡南風手掬氷花片披榛
　得微路延瞰中巖徧結橋度雲溪列炬散晴電怪石
　虯龍翔層臺玉芝炫旋轉尋丈間幻化千萬變勢凌
　天姥竒名並桃源擅自非神明䕶乾坤豈終見日來
　苦塵縛勝引資游衍薄暮下山椒心賞徒留戀安得
　長公術移此中州奠依棲鍊五藥辟榖謝朝彦
阿迷州北三十里有火井其水溢出流入于田井中常
　有煙氣投以竹木即燃夜則有光四傍石亦皆熱出
　煤可以代薪
異龍湖在石屏州之東有九曲週百五十餘里中為三
　島小島名孟繼龍有蛇蟲不可居昔蠻酋以有罪者
　流於此中島名小末束大島名和龍湖蠻立城於上
　漢名水城四面皆巨浸東流入于瀘江
太保山在永昌府西其名不知所始嵳峩東向高千餘
　尺横岡數里山巔平衍可習騎射嘗有掘地者於土
　中得巨磚甚多皆有平好二字周遭林木蒼翠煙雲
　變幻稱竒觀云
哀牢山在永昌東二十里孤峰秀聳如拱如坐髙三百
　丈餘䧺視西陲延袤三十里許頂石巉巗如鱗有二
　穴名天井水出其中土人於春首視水之盈涸卜嵗
　之豐稔穴下相通取左穴水則右穴涸取右穴亦然
　山下有石如鼻二孔出泉南溫北冷分流數十步復
　合為一號玉泉故又名玉泉山
博南山在永平縣西南四十里一名金浪山其巔又名
　丁當路極險隘乃蒲蠻出沒之所昔南詔遣將軍征
　緬囘師多齎金寳經此山遇盗將軍死之後立祠于
　此北麓有泉流為花橋河方沆詩萬里哀牢地雙旌
　度博南林開山列障天逺樹如簪嵐氣征衣重霜華
　旅鬢含蘭津看漸近訪古一停驂
羅岷山在永昌東北百里蘭滄江西㟁也髙千丈袤四
　十餘里相𫝊䝉詔時僧羅岷者自天竺來此嘗作戲
　舞山石亦隨而舞後沒土人祠之巖下時墜飛石過
　者驚趨謂之催行石相𫝊上有野獸抛踏而下後有
　人將曉時見石自江中飛上霧中甚多不由獸也有
　橋于兩岸曰霽虹䌫鐵梯木懸跨千尺郡人張含詩
　蘭津之南何崔嵬水寨仄路盤空迴江氛嶺祲日月
　翳山狂谷很猿猱哀炎天風高屢見雹嚴冬地逈常
　聞雷鉤藤毒葛四時茂鸚哥杜鵑千樹開
卧獅山在永昌南十五里以形名高百丈餘袤二里許
　其上有洞曰芭蕉廣二尋高稱之入深百五十步其
　中石乳燦爛有如蓮如鐘如傘之異故又名石花山
雲巖山在永昌城北二十五里高二百丈餘盤迴三里
　許雜木隂森巖石深百步中有石横卧于下長丈餘
　好事者鑿而為佛建寺以覆之扁曰雲巖卧佛其左
　有洞洞門高三尺深十餘丈寺外築臺建門臺下有
　池
高黎共山在騰越東北百餘里古名崑崙岡夷語訛為
　高良公云界龍潞二江之間潞江冬月無霜而此山
　巔霜雪嚴沍䝉氏封為西嶽山上下東西各四十里
　登之可望吐蕃之雪山山頂有泉東入永昌西入騰
　越故又名分水嶺侯璡詩高黎共山花正紅千岫萬
　岫煙雲中險道岧嶤鎖青黛絶巚突兀摩穹窿鶯聲
　鵲聲滿丹嶠逺色近色皆蒼松記取此景付彤管豪
　吟野眺生春風其左右有平川名彎甸炎熱瘴癘商
　賈謡曰冬時欲歸來高黎共上雪夏秋欲歸來無奈
　彎甸熱春時欲歸來囊中資糧絶
永昌龍泉門外有九隆山相𫝊哀牢夷九龍兄弟世居
　此山之下諸葛亮南征時鑿斷山脈以洩王氣今遺
　址猶存其麓有泉自地湧出凡九竇郡人甃石為池
　承之其下匯為大池可三十畆名曰九龍池夏月荷
　花盛開中有畫船可以游汎武陵江盈科謂滇人不
　知舟獨昆明池與此耳張佳𦙍詩陂塘晴射海霞紅
　樓榭清隂落鏡中古木浮槎天上過平橋流水席間
　通歌聲漸起千峰月寒氣非闗九夏風環視盡摇河
　漢影對君疑坐斗牛宫
烏䝉山在祿勸州東北三百里一名絳雲露山北臨金
　沙江山有十二峰聳秀為一州諸山之冠八九月間
　常有雪故又名雪山其頂有烏龍泉下流為烏龍河
　䝉氏封為東嶽
䝉樂山在景東府北九十里一名無量山高不可躋連
　亘三百餘里中有石洞深不可測一峰特出狀若崆
　峒䝉氏封為南嶽其南有泉為通華河其北有泉為
　清水河俱東入于大河
永平縣有打牛坪相𫝊諸葛武侯南征至此值春日鞭
　牛敎民畊稼後人因以名之
廣通縣翠屏山中有湯團箐云武侯擒孟獲駐師於此
　時臘月二十四日也軍士追思荆楚以湯團祀竈乃
　炊而食之未盡者棄之而去至今箐巾小石形𩔖湯
　團然
楚雄城北有坡曰青峰坡其上一石高八尺廣半之名
　曰峨􁭯石一人撼之則動聚衆挽之嶷然不摇
澂江城南十里有湖曰撫仙周三百餘里北納諸溪南
　受星雲湖泓涵清澈一碧萬頃玉筍山撫其上宛若
　仙人憑鏡而立故名也山舊名湧拔屹立水際高峰
　刺天不與羣峰接狀如玉筍然其北有羅藏山羅藏
　夷言虎柵也昔有虎自碧雞渡滇池至此土人造柵
　以取之山高可五千尺其上寛平有龍湫時興雲霧
　元梁王立寨其上故又名梁王山飛泉自峰頂落流
　入四逺
竹掃寺在䝉化南百里許無院無僧止有石佛旱則䝉
　人舁之城隅禱應即還山所居左右産竹甚茂竹稍
　下垂拂石其潔如掃亦一竒蹟也
石寳山在劒川西南二十里上有靈泉狀如仰臼纔容
　斗水百人挹之不竭不挹亦不盈也洞中有石佛石
　棧石井石人以至獅象鐘鼓蛙蛇之屬遍于陵谷皆
　石也大理李元陽記謂縁崖諸石像如大士羅漢者
　甚多皆若雕鏤然及省其手足指爪剥折之處又皆
　空洞如人骨然乃知其為天成也楊慎詩初地追清
　賞名山愜素聞峰巒合元氣樓殿截霞氛灌木長藤
　繞幽篁細路分剛風凝石髓香梵滿崖薫泉溜瓊璈
　響天吳紫蘚文興因靈運發人是謫仙羣秦客迷青
　靄湯休和碧雲便應開淨社丼露洗塵紛
方丈山在鶴慶府城南一百里巍然峻拔山半有洞中
　有池深不可測水滴巖下如方響音昔䝉氏羅閣鳯
　琢觀音像於壁故又名觀音山南詔名山凡十七此
　其一也
鶴慶東南七十里山名大成坡頂有泉圎徑尺許深如
　之終嵗不溢盛夏不涸相𫝊南詔䝉氏過此三軍無
　水渴甚遂拔劒挿地泉隨湧出至今行人資焉謂之
　一碗水
師宗州東有山曰馬者籠高峻雄峙勢莫與京其西二
　十里地名阿定鄉有小山高可五丈盤根數百尺𢎞
　治十年一夕忽移于此山之傍上有三大樹隨山而
　徙根枝如故土人但聞風雷聲旦起視舊處已為平
　地矣
阿盧山在廣西府西延亘四十餘里南接彌勒北跨師
　宗舊有阿盧部居之故名山麓有洞深黝不可窮中
　有雕欄寳塔鐘鼔卧牀佛龕之異
尋甸北五里有龍泉洞水湧出灌地數萬畆洞中深邃
　蝙蝠甚衆遊者明炬輒為所滅洞中有一雀俗呼為
　龍雀如遇木葉墜水輒為銜出郡中亢旱祈禱輒應
獅山在武定城西五里許峰截如削壁立千仞其巔平
　敞里許有泉噴出瀦為小池池旁羅漢松一株大數
　十圍霜柯鐵幹世所罕見巖半有菴曰龍隠中祠建
　文皇帝云帝自靖難師入自髠以出栖此山者四十
　餘年始自白歸大内今其像禪衣錫杖凄然老衲狀
　也
雪山在麗江西北二十餘里一名玉龍山條岡百里􁊢
　嵲千峰上揷雲霄下臨麗水山巔積雪盛夏不消巖
　泉瀑布百道飛流䝉氏封為北嶽元李京詩麗江雪
　山天下絶積玉堆瓊幾千叠足盤厚地背摩天衡華
　真成兩丘垤平生愛作子長遊覽勝探竒不少休安
　得乘風凌絶頂倒騎箕尾看神州
瓊英洞在順寧西南西粤山之麓其山層峰叠壑石壁
　横峭洞口豁然如城闕狀可十丈許嵌空竒崛其上
　有青蓮華葢朶朶下垂洞中石鐘鼔磬擊之琳瑯
　成韻深邃莫窮幽致萬狀葢西南之竒觀也董難
　詩有云兹山竒絶不可紀嶙峋嵌空難與比晦明幻
　化神物潛章亥艱難不到此山鬼啾啾木客號古藤
　縆索垂猿猱山禽百韻隔雲木落日熊羆呼其曹路
　斷弔橋懸怪石宛若晴虹高萬尺懸橦度索越他山
　䬃䬃天風吹羽翮煙霞不隔水源深仙境微茫何處
　尋人似避秦雞犬近松根履足跫然音洞門深鎖桃
　千樹山靈謝指桃源路翠觀岑青紫府圗鬼工斵處
　心驚怖石鐘纍纍石乳香龍飛鳳翥石筍長石鐘石
　鼓還石磬鈞天樂派音鏗鏘仙人酤我長春醑一飲
　驩襟無處所仙詞瀏亮滌塵煩自信仙縁吾與汝
北勝州南有九龍山高萬丈餘磅礴百里山有九峰於
　麓仰視則九山皆齊登其中峰之巔則衆峰才及其
　半四顧無際可千里餘
赤石崖在北勝州西北三里許相𫝊禹乘赤龍治水至此
　以斧劈之故山石皆殷赤色崖半有泉其味如醴仲
　春居民郊遊爭掬飲之布榖一鳴其味即變
　
　
　
　
　
　
　
　滇畧卷二
欽定四庫全書
　滇畧卷三
　　　　　　　　　　　　明　謝肇淛　撰
　　産畧
　語曰十步之内必有豐草禹貢黑水梁州土青黎而
　賦下中三錯聖人羈縻荒服固不竭澤而漁之也商
　周西南之獻及於象齒矩狗已非却獒之懿軌矣至
　漢書始言滇土平敞有鹽池田漁之饒金銀畜産之
　富人俗豪忲居官者皆富及累世夫官之富民之瘠
　也至於今而惟正之徵發嵗増筐篚之羔鴈日廣市
　僧箕斂以鴟張貪估壟斷而㒺利刮金佛面削鐵針
　頭鮒已涸而决無時馬方逸而求未已滇自此困矣
　故上有閉闗焚裘之令而後源可清下有馬羊金粟
　之長而後流不竭其以為陸海而捆載之非余所敢
　知也
湯四方獻令曰西南産里(即今/車里)百濮以象齒矩狗為獻
　孔氏曰矩狗狗之善者也今志作短狗誤
周王㑹白民(即滇/白人)貢乘黄(似麒/有角)卜人(即濮/人)貢砂(丹砂/也)黑
　齒(即永/昌夷)貢白鹿
漢元狩間張騫使大夏見卭竹杖問所從來曰卭西二
　千里身毒國所産遂遣使至滇指求身毒身毒今天
　竺也距麗江可二千里又廣志云永昌有濮竹圍三
　尺餘大者一節受一斛可為船小者數升可為㯢榼
杜詩籠竹和煙滴露稍籠吐蕃地名也舊唐書吐蕃𫝊
　有籠官大籠官又韋臯𫝊擒籠官四十五人擒主籠
　官節度則其地産竹因以名之耳張志淳南園漫録
　載之
唐䝉使南越食蒟醬問所從來曰道西北牂牁今臨安
　大理俱有之即蓽茇也其實似蔞子土人以和五味
　宋司馬光送張寺丞詩漢家尺五道置吏撫南夷欲
　使文翁化兼令孟獲知盤堆蒟醬實歌雜竹枝詞本
　草通鑑諸注及張志淳南園漫録皆以蔞子為蒟醬
　誤矣然蔞子一名扶留而扶留有三種蓽苃與焉見
　廣州記二者名亦相通但今所合㯽榔食者的非蒟
　耳
唐昭宗時南詔大旱二蕎不收飢民食烏昧不給至取
　草根木葉啖之烏昧者野燕麥也滇中霑益一路有
　之土人亦皆採食謂之鬼麥黔中尤多諸葛元聲曰
　古樂府田中燕麥何嘗可穫不知燕麥實有麥豈當
　時滇未通中國徒聞其名耶
釣藤藤也可以釀酒土人漬米麥於甖熟而著藤其中
　内注沸湯下燃微火主客執藤以吸按釣藤即千金
　藤主治霍亂及天行瘴氣善解諸毒其功似與㯽榔
　同也
樹頭酒緬出其樹𩔖㯶櫚高五六尺結實大如掌緬人
　納麯甖中懸之實下劃實使汁入甖久則成酒其葉
　即貝葉也古以寫經今緬以書字
㯽榔樹高十餘丈臨安廣南諸郡有之葉如芭蕉花如
　金粟實如桃李土人四剖其房并實乾而貫之食者
　佐以石灰及扶留扶留蔞子也似桑椹而緑味辛烈
　其功消宿食袪瘴癘故閩廣人亦噉之但閩廣人於
　㯽榔去皮而噉實於蔞噉葉而棄子此為異耳
荔枝臨安有二樹其一近北山寺大可合抱一在王參
　戎墅僅六寸徑耳熟以三月形味皆劣於閩廣又有
　龍眼一株味皆差似嶺南然此三樹之外土人百計
　種之不育也
閩廣有橄欖又有餘丼二物味相似而形逈别橄欖長
　大兩頭纎餘丼圎小而短樹亦不同滇有餘丼蜜而
　薦之土人亦謂之橄欖
大理賔川之黄柑色味甚佳大者如椀謂之獅頭柑舊
　志謂北勝州産非也自秋及春皆噉之香櫞尤大如
　𤓰味勝閩中逺甚
猩猩果曲靖大理俱有之高數丈春花秋實狀如彈丸
　色如血故名味酸可食
雞㚇菌屬以形似名永平産者最佳以六七月大雷雨
　後生沙土中或在松下林間鮮者多蟲間有毒出土
　一日即宜采過五日即腐采後過一日即香味俱盡
　所以為珍土人鹽而脯之熬液為油以代醬豉亦作
　㙡集韻㙡土菌也㚇者鳥飛而縮其足之象雞取其
　形或作蟻誤也余按古人謂蕈為樹雞唐肅宗取作
　博子與張良娣戲者名或取此閩村谷中亦有之俗
　不知珍謂之雞肉菰又有白生牛乳菌栁菌松菌皆
　其屬也而味不逮䝉榆山中亦産天花而土人不識
　謂之八擔柴
抹猛果也形如小猪夷語果曰抹猪曰猛又謂之抺母
　樹高大葉長如掌實與芭蕉相𩔖而差短夏月熟味
　丼酸滇程記曰色𩔖櫻桃形如橄欖
馬金囊其味似文官果而非文官果樹生而此蔓生也
　咀之飲水留丼不散一云傅惡瘡良
波羅蜜形如瓜短瓣攢生如椀其味黄者丼赤者酢潞
　江及虧容夷地所産
大理上闗和山之麓有樹高七八丈葉如桂花開白色
　每朶十二瓣以應月數遇閏輒多一瓣相𫝊仙人所
　種更無别本土人因其地名之曰和山花豫章鄧渼
　詩有云此花種來不知嵗要識嵗功驗花蒂霜葉青
　青雪作葩風前十二釵横斜又云古來才士有棄置
　不信請看和山花
龍尾闗以西山中産和木肌理膩白而甚鬆如南方杉
　木然取以為器絶佳
古度臨安賔川山中俱有之記云不花而實實從皮中
　出大如安石榴色赤可食實中有如蒲梨者取之為
　粽數日不煮皆化成蟲如蟻有翼穿皮飛出俗謂之
　無花果然閩亦有無花果與記所載殊異楊慎古度
　賦曰有木詭容在句之東脩梯盤壤巨榦撑空閟華
　青帝垂實𤣥工蓐收𫝊紺屏翳敷紅子穿皮出房殊
　卉叢膚無纎蠧腹育飛蟲又曰烜比景灌菵露果星
　燭葉雲布楠榴相思為黨鄰平仲君遷為朋故君子
　識之是曰古度
滇中茶花甲於天下而㑹城内外尤勝其品七十有二
　冬春之交霰雪紛積而繁英艷質照耀庭除不可正
　視信尤物也豫章鄧渼稱其有十徳焉艷而不妖一
　也壽經二三百年二也枝幹高踈大可合抱三也膚
　紋蒼黯若古雲氣尊罍四也枝條夭矯似麈尾龍形
　五也蟠根輪囷可几可枕六也豐葉如幄森沈䝉茂
　七也性耐霜雪四序常青八也自開至落可歴數月
　九也折入缾中旬日顔色不變半含亦能自開十也
　為詩一百韻賞之其紫薇樹尤極繁盛皆高十數丈
　䕃數畆許公署尤多盡千百年物也自夏徂秋紺英
　照耀庭廡令人留連吟賞不忍捨去足稱二絶
地湧蓮高一二丈形𩔖椶櫚花如蓮亦名木蓮其小而
　蔓生者曰西畨蓮雞足僧寮多植之
楚雄之響水坡産蘭甚繁楊慎稱其葉大而香逺實離
　騷所稱可佩之真蘭莖葉皆香不獨花也
血樹似芭蕉枝葉如血根榦紫黒色高者七八尺惟臨
　安有之高第詩血樹真如血染成細看疑是赤龍精
　與君不惜連牀話試聽中宵風雨聲
念珠樹生大理之下闗每結穂百有八顆相𫝊元時有
　日本僧四人同日坐化棄念珠於地而生
杜䳌俗謂之映山紅花色有十數種鮮麗殊甚家家種
　之盆盎又有燈籠花開如小燈籠紅色其葉近幹者
　青近梢者赤又有蝶戲珠花以其形似名之宋蘇子
　由詩誰唱殘春蝶戀花一團粉翅亞枝斜美人欲向
　釵頭插又恐驚飛鬢上鴉
刺桐一名蒼梧花正赤色發宻葉中傍照他物皆朱殷
　然如是者竟嵗土人以其形似名曰鸚哥花又有蔬
　亦名刺桐肥潤若芝志謂鮮可貳肉菹可經年
赤藤産緬甸朱色可為杖緬婦篾之以為腰飾唐元微
　之詩友親過滻别車馬到江囘惟有紅藤杖相隨萬
　里來韓愈和虞部盧汀酬翰林錢徽赤藤杖歌赤藤
　為杖世未窺臺郎始攜自滇池滇王掃宫避使者跪
　進再拜語嗢咿繩橋拄過免傾墮性命造次䝉扶持
　途經百國皆莫識君臣聚觀逐旌麾共𫝊滇神出水
　獻赤龍㧞鬚血淋漓又云羲和操火鞭暝到西極睡
　所遺幾重包裹自題署不以珍怪誇荒夷歸來奉贈
　同舍子浮光照手欲把疑空堂晝眠倚牖户飛電著
　壁搜蛟螭南宮清深禁闈宻唱和有𩔖吹塤篪妍詞
　麗句不可繼見寄聊且慰分司又裴夷直南詔朱藤
　杖詩六節南藤色似朱拄行堦砌勝人扶㑹須將入
　深山去倚看雲泉作老夫
楚雄山中産斑竹不規而圓節去逾尺作筯殊佳謂之
　天生筯記云雲南有實心竹文采斑駁殊可為器物
　即此是耶
火把花一名酒弔藤諸山俱有葉如杏大毒服無不立
　死者乾之亦可毒人滇中以六月廿五日火把節則
　采此草束而燎之故名蓋欲絶其種𩔖而蕃滋彌甚
　村氓自盡圗賴時見訟牘厲禁之不得也
安寧温泉西岸有寺曰曹溪其中有曇花樹一株相𫝊
　自西域來者扶疎百尺緑葉白花移蘖他種終不復
　活其温泉之側有無名樹僅四五尺蟠根石崖四時
　不彫亦不復長楊用脩遊其地有瑶草蟠千嵗之語
　今距用脩又且百年矣而形質如故不知其為何木
　也
江川縣北二十里雙龍鄉有古樹不知其名初春茁葉
　自南則旱自北則雨自東自西則風雨時禾稼登四
　圍竝發則饑饉旱澇驗之無爽亦不知昉於何代也
瑣梅草實也似桑椹而短味亦似之其採以三月又有
　草叢生山徑白花若薇子赤可啖四五月間飢者茹
　之謂之救軍糧
䝉自山中有仙草葉圎枝細採其葉乾之一二年蘸以
　井泉或氣呵之復鮮茂如故此亦太和山萬年松之
　屬也
南方草木狀興古有果名劉三月花七月熟其色黄其
　味酢又有豆蔲樹大如李二月花七八月熟曝乾剥
　食其核味辛香
梧實大如豆殻脆易剥不與他處𩔖俗謂之山松子亦
　曰飛松
金剛纂木也出僰夷中北勝州亦有之青色狀如刺桐
　最毒土人種以編籬人莫敢觸滇程記云碧幹而蝟
　芒孔雀食之其漿殺人是已然以為草誤也
魏武帝四時食製曰滇池鯽魚至冬極美今滇河冬月
　産者最佳腹中白腴長六七寸若切麪然烹之丼甚
　楊慎圖贊云滇池鯽魚冬月可薦中含腴白號水母
　綫北客乍餐以為麪纜魏武未嘗至滇豈亦得之𫝊
　聞耶樊綽南夷志䝉舎鯽魚重者五斤然未之見也
西洱河産公魚一作魟又作工作弓僅如指長三寸許
　而味甚佳楊慎圗贊云西洱弓魚三寸其脩誰書以
　公音是字謬又哂多子亦孔之羞慎嘗作戲語云大
　理公魚皆有子雲南和尚豈無兒張志淳曰工即江
　也古韻江亦音工陶淵明詩時雨濛濛平陸成江李
　翺别灊山神文我亦何功路沿大江未知是否又上
　闗石穴中八九月産油魚視魟更小而肥美過之炙
　則腴溢趙州産丁魚又小僅如釘耳諸河中蚌蜆充
　牣人無捕者螺大如拳有黄有卵有腐秋夏之交盈
　肆亦竒錯也
細鱗魚産金沙江中大者三尺許肥丼異常魚龍尾闗
　濞水中亦有之而味不及也澂江江中産大頭魚尤
　佳江川又有䆲䆡魚二水相通而二魚不相往來見
　則交嚙
􁈦鷄水鳥也出通海然非土産每嵗以上已前來重陽
　前去來時以夜羣飛聲如雷其形金頂紅嘴色𩔖鴉
　身似鷺烹之香脆柔美甲於水陸之鳥宦澂江者謡
　云䆲䆡不入湖大頭不入海十年萬里滇雲夢惟有
　􁈦鷄沒處買
滇程記云雲南百夷中有小孟貢江産䰾魚食之日御
　百婦故夷性極淫貴賤俱有數妻山中又産彎薑餌
　一刀圭終身斷絶人道土人以飼牡馬不宦也
異魚圖贊滇中尚有二魚今未之見聊志之一曰髮魚
　贊云髪魚帶髮形如婦人出於滇池肥白無鱗一曰
　竹頭䱢贊云張揖廣雅􁤅竹頭䱢滇池所饒亦名竹
　丁烹以為䱓案酒薦馨(按此恐/即丁魚)
脆蛇一名片蛇産順寧大候山中長二尺許遇人輒自
　斷為三四人去復續乾之治惡疽腰以上用首以下
　用尾又治大麻風及痢
䗲蛇蟒属四足長丈餘能呑豕鹿臨安諸郡及鎮康孟
　養有之冬春在山夏秋在水其膽治齒䘌解毒藥黄
　鱗為上黒者次之
蚺蛇産孟艮山中土人欲取之先以雞卜問諸神得吉
　兆則入麓求之蛇見人輒伏不動夷人語之曰中國
　天子求爾膽爾可伏死否則吾亦不汝貰也蛇反背
　就戮今相𫝊云去膽復活者葢謬説耳一蛇有三膽
　居頷下者以傅毒矢居腹間者入藥有病疽者以童
　便研一合服之又以傅患所頃刻而愈居尾者棄勿
　用
寰宇記云滇池黄津江有大蛇名曰青葱好食人又有
　大蛇藏樹上伺鹿過繞之鹿死乃呑而繞樹其角骨
　皆鑽皮而出蛇亦殆死創差即更呑之又郡國志云
　興古郡有大蛇長數丈尾有兩歧如鈎在水中以尾
　鈎取岸上人馬食之然今俱未之有聞也
元志烏䝉山峽多小黄蠅生毒蛇鱗甲中嚙人痛癢搔
　之即成瘡惟以冷水沃之搽鹽即愈張志淳云永昌
　山中亦有問土人乃蛇糞中所生也
山呼似鸚鵡而差小樊之易馴宋蘇軾有咏山呼詩終
　日鎻筠籠回頭惜翠茸誰知聲㗲㗲亦自意重重夜
　宿煙生浦朝鳴日上峰故巢何處是鷹隼豈能容
鸚鵡滇山中甚衆僅值數十錢耳馴於隴産者教之甚
　易言語亦有黄者産百夷中永樂中嘗貢此金幼孜
　有黄鸚鵡賦至於鸜鵒趙州鳳山以千計能言又易
　於鸚鵡也
孔雀自惜其毛常巢深草中或依灌木時於杲日舒翼
　崖陽文采照耀山谷尾色最麗展之如屏故稱孔雀
　屏也性噉蛇虺或云亦與惡蛇交其膽毒人立死夷
　人取其卵使家雞伏之可畜但不甚文耳華陽國志
　云雲南郡孔雀常以二月來翔月餘而去今殊不然
朱秉器楮談云緬甸有鳥四足而肉翅其大如鵝其鳴
　似鶴能飛而不能逺其雛胎生飛行則負雛于背不
　踐稼穡不食生蟲殺之者不祥
唐咸亨中永昌之西野桑生石上其材上屈西向而下
　直南詔取以為弓不筋漆而利名曰螟弓今鶴慶産
　巖桑猓猓取以為弓發矢千步其遺種也
越睒之西産善馬世稱越睒駿始生若羔嵗中以紐莎
　縻飲之以米瀋七年可御日馳數百里至宋建炎紹
　興常以錦綵買馬於大理范成大桂海虞衡志云大
　理馬為西南蕃之最今滇絶無馬惟緬産者稍為雄
　駿次則昆明宜良陸凉世稱西馬黔國有牧塲焉其
　馬自生自育一牡九牝隨向飲齕他牡至輒蹄之非
　牧人不敢近也
博物志云雲南郡出茶首其音蔡茂是兩頭鹿也其腹
　中胎可治蛇虺毒土人常以四月中取之按後漢書
　兩頭鹿見雲南其即是耶然亦不恒有矣
象産緬甸之擺古距永昌可四千餘里莽酋居焉得象
　馴而習之以供戰陳其梟者直千金貢象可三百金
　景東土官常畜以備宣索
常璩南中志云永昌有貊獸能食鐵有猩猩能人言其
　血可以染朱罽
博物志云越嶲有牛稍割取肉經日復生釋法盛歴國
　𫝊亦云天竺有稍割牛十日一割不便困病
氂牛産刺次香羅瓦魯諸夷地毛可為㡌為纓莊子所
　謂大若垂天之雲而不能捕䑕是已
騰衝有地名緬箐常有二獸出見大如槖駝毛色碧緑
　獅首象蹄牛尾有齒無牙頂戴肉角見人則伏地而
　鳴土人誤殺其一暴露數日都不臭腐父老云此獸
　見則有兵
史記稱莋馬僰僮髦牛髦即氂也僰僮信實而忠於其
　主至死不變人得此僮為僕甚為利益今之僰夷獰
　獷樂戰鬭詎堪畜養哉
百夷雞産永昌諸蠻地視家雞足短而善鳴晝夜無時
　音穉若鷓鴣然雌者亦鳴又夏秋之交生秧田中者
　曰秧雞小而黠不可捕其五色俱備日中吐綬者曰
　錦雞
薄辰大如狐而人立手足𩔖熊亦曰熊弟炙之甚美福
　羅似猴而毛赤可為裘性嗜蜜土人置蜜罝之出鶴
　慶山谷中
哈芙蓉夷産也以鶯粟汁和草烏合成之其精者為鴉
　片價埒兼金可療泄痢風蟲諸症尤能堅陽不泄房
　中之術多用之然亦有大毒滇人忿爭者往往呑之
　即斃
百鵲膽一名蘆薈亦夷地草滴脂淚而成凝黑若餳味
　苦甚故名也又謂之鴉覽亦名黑藥治小兒五疳最
　良解巴豆毒及頭癬齒䘌服過七分者死
阿魏亦出者樂甸相𫝊大樹凝脂下洒著物即化市之
　鬻者皆其化也故諺曰阿魏無真此物極臭而能止
　臭殺蟲消痞辟瘟治瘧諸鬼物畏之一曰合昔泥夷
　人以醃羊肉甚美
唵叭香不知何物所製以其國名氣味稍似阿魏可和
　諸香爇之昔人有賃㐫宅者既知其㐫不得便徙槖
　中有唵叭香取焚之數夕中夜聞鬼語曰彼焚何物
　令我頭痛不堪亟避之翌日宅遂清吉無患
香又有白檀甘檀紫榆青木降真諸種而麝為之最然
　土人不知製香售之估客而已焚供皆劈檀榆之属
　爇之
緬茄枝葉皆𩔖家茄結實似荔枝核而有蔕土人雕刻
　其上而繫之拭眼去翳亦解瘡毒緬豆者如豆蔓生
　子大如栗斑文㸃㸃咀之傅瘡良然性迅惡誤服之
　吐瀉致死又有神黄豆調水飲能解小兒痘毒然亦
　不甚驗也
白龍鬚草名出䝉化永昌間有大毒袪風發汗軟人肌
　骨治痿痺最效然每服止可二三分至五分極矣須以
　無灰酒嚥之或與烏骨雞同煮服後仍坐宻室三日不
　可風滇人不甚用惟女子洗足用之云骨軟易纒也
蛤蚧沅江山中有之穴於枯樹其鳴雄曰蛤雌曰蚧聲
　相和然後合捕之相抱至死不脱房中藥用之
雪蛆産麗江之雪山形如竹䶉土人於積雪中捕得臛
　食之云愈心腹熱疾間有脯至鶴慶鬻者然不恒有
　也
仙人骨出楚雄之吕合驛相𫝊南詔時張王二生遇吕
　仙於此王得度上昇張不能從憤而死埋骨山中化為
　石瑩徹如水晶傅一切瘡痬立愈詳見雜畧
䝉山産草烏最毒𢎞治間有周朱二醫採以釀酒比熟
　周將以進要人夕先嘗之迨曉斃矣朱則邀道侣四
　人共飲二人先至飲之主客俱斃座上二人以後至
　得免僰爨諸夷煉以傅矢中人畜無不立死者讎家
　取置衣領及冠巾中遺人著之即腦裂頭斷然其方
　秘不𫝊也
人參出姚州及大理山中性視遼産燥烈不可服土人亦
　不知製也其小而脩者曰竹節參性彌緩
高河菜似芹菹之良出㸃蒼之高河故名相𫝊云採者
　不可有聲聲則致雷雨
語云金生麗水今麗江其地也其江曰金沙源出吐蕃
　經鐵橋寳山永寧北勝以逹東川江滸沙泥金麩雜
　之貧民淘而煅焉日僅分文售蜀估轉諸四方其税
　屬之土府漢不得有也朝廷嵗責滇賦金五千其直
　可四萬緡皆蜀估有力者先期受直於官而走四逺
　裒入之間有逃且死者累及姻族桁楊纍纍至於黔
　巫瘴癘十死一生又不具論也永平山中間有金沙
　色更赤而利甚微
麗江之金不止沙中又有瓜子羊頭等金大或如指産
　山谷中先以牛犁之俟雨後即出土夷人拾之納於
　土官然近亦絶無矣
博物志補云金一也産于金沙江者紫色光瑩産於麗
　江者色赤而沾垢膩銀一也産於梁王山者白瑩而
　有茶花黄㸃撲之有聲琤琤然産於細花明光諸場
　者微有鉛色撲之其聲黯麗江府産金尤多每雨後
　其金散拾如豆如棗大者如拳破之中空有水亦有
　包石子者銀則穴地數十丈取鑛石鍊之其所産最
　甚者莫如磨乃場
滇銀鑛共二十有三所置場委官以征其課嵗約二萬
　緡然脈有盛衰課隨盈縮又有銅鑛十九所鉛鑛四
　所碌鑛一所按禹貢梁州貢鐵銀鏤漢書地理注銀
　出朱提屬寧州部其來久矣錫則臨安者最佳上者
　為芭蕉葉扣之聲如銅鐵其白如銀作器殊良出市
　者雜以鉛遂頓減價
瑪瑙産永昌之哀牢山紅白二色其相間者謂之纒絲又
　有土瑪瑙其色微紅而堅不足近遼東瑪瑙盛行而
　滇産廢矣
寳石産猛宻木邦及永平以西皆有之生山坳溪澗注
　水之所謂之寳井色𩔖不一值亦懸絶蔚藍色而重
　數兩者即逾千金然亦不多得也其雜碎者為寳砂
　𫝊聞先朝時寳井得一寳石中有蒼蠅二頭置几上
　能辟蠅鎮守中官聞之以三百金購去
琥珀産緬爨諸西夷地相𫝊松脂入地千年所化又云
　楓木精液凝成未知信否但其中亦有蚊蠛等形想
　不誣也其直火珀及杏紅為上血珀金珀次之蠟珀
　最下又其下者可供藥餌而已宋劉裕南征時寧州
　獻琥珀枕裕大悦以其治金創碎以分將士今重三
　五兩以上者即不可多得矣萬厯甲午有詔下藩司
　取二百斤一時騷然惟永昌郡帑舊貯二十餘斤悉
　以上供搜括數年竟不能充其數而止民破家者無
　算
催生石亦出西陲山下色翠而間以白作酒器飲之云
　能治産難然不甚驗至于紫英雲母石青深緑石黄
　地所時有不足珍也其他如水精緑玉墨玉碧瑱古
　喇錦西洋布孩兒茶之屬皆流商自猛宻迤西數千
　里而至者非滇産也而為滇病最甚然後漢書已稱
　永昌出金銀光珠琥珀水晶琉璃軻蟲蚌珠孔雀翡
　翠犀象猩猩貊獸以今較之又不逮矣
南中志云永昌産光珠有光珠穴吕凱子祥太康中獻
　光珠五百斤又云瀾滄水有珊瑚今俱絶無
文石出㸃蒼山之北麓白質黑章膩若截肪琢為屏障
　其最佳者蒼素分明山川逺近雲林晻曖若天生圖
　畫不脛而走四方好事者爭購之相𫝊李徳裕平泉
　莊醒酒石即此也然贗作者亦復不少其作人物驢
　馬以媚俗眼者皆饞鼎耳大内鼎建不時採取頗為
　民累嘉靖辛酉詔取四尺以上至七尺者五十巡撫
　蔣宗魯奏罷之萬厯癸巳詔取鳳凰石百餘皆擇石
　中有花草鸞鶴形者名之然僅三四尺而止閩鄧原
　岳㸃蒼山石歌㸃蒼山頭日吐雲紫光白氣長氤氲
　却産竒石作屏障終朝開採徒紛紛頻年貢入長安
　道濃淡之間山色好君王便作圗畫看豈識閭閻刳
　肝腦朝鑿暮解苦不休詔書昨下仍苛求前運後運
　相結束道傍嘆息聲啾啾耳目之翫豈少此十夫供
　役九夫死從來尤物是禍胎吁嗟乎當時作俑者誰
　子
永昌人善造料絲初由鎮守内使有之珍秘殊甚永昌
　人試效為及成反精於彼又長大數倍其法以紫石
　英赭石合饒磁諸料煅之於烈火中抽其絲織以成
　片加之綵繪以為燈屏故曰料絲李文正公以為繚
　絲誤矣又以瑪瑙合紫石粉而煅之以成碁子瑩潤
　細膩甲于天下
滇苦無茗非其地不産也土人不得採取製造之方即成
　而不知烹瀹之節猶無茗也昆明之泰華其雷聲初
　動者色香不下松蘿但揉不匀細耳㸃蒼感通寺之
　産過之值亦不亷士庶所用皆普茶也蒸而成團瀹
　作草氣差勝飲水耳
滇水皆以海名而味不鹹鹽皆自井中出也楚雄有黑
　井白石泉井巖泉井東井琅井阿陋井猴井姚安有
　白羊井白石谷井觀音井舊井橋井界井中井灰井
　尾井阿拜小井大理有諾鄧井大井山井天耳井師
　井順盪井石門井洛馬井石縫井河邊井天生井安
　寧州有大井石井河中井大界井新井鶴慶有彌沙
　井橋後井武定有只舊井草起井其餘小井無數皆
　熬波成鹽迤西者圎如瓜迤東者如巖石惟順盪自
　巖穴湧出有池盛之熬作楪形最潔白無滓此泉初
　出甚盛日百餘斛所司遣官驗眎土人懼其増課也
　以木石壅其源令緩既去泉流遂微矣又威逺州莫
　䝉寨有河汲而澆諸火上即成鹽
㲲者織羊毛為之其細如絨堅厚如氊染成五色謂之
　縹㲲永昌麗江人能為之其在廣西者曰氆氌本一
　種也氊則諸郡皆為之而鄧川最良然亦麤甚桂海
　虞衡志云蠻氊以大理為最蠻人晝披夜卧無貴賤
　人有一畨
布以永昌之細布為佳有千扣者其次有桐花布竹布
　井口布火麻布莎羅布象眼布而洱海紅花膏染成
　最艷謂之洱紅永昌善造青謂之金齒青其直獨倍
　他所南中志云有闌干細布闌干獠言紵也文如綾
　錦華嶠後漢書云哀牢夷之染綵細布織成文章如
　綾錦有梧桐木華績以為布幅廣五尺潔白不受垢汚
　先以覆亡人而後服之今西洋布豈其遺種耶
南詔通紀云兜羅綿出金齒木邦甸又有火草布草葉
　三四寸蹋地而生葉背有綿取其端而抽之成絲織
　以為布寛七寸許以為可以為燧取火故曰火草然
　不知其何所出也
紙出大理蒸竹及榖皮為之其水必用藥師井者良膩
　而不燥謂之青抄可以久藏但差狹小耳其用米粉
　抄者鮮白有餘而善腐蠧字畫易脱若華亭粉箋然
　其製稍長滇無柬紙以此代之
蘇易簡曰雞足山古松心燒烟為墨最佳今大理工人
　取松煙膠和入丹砂雜以腦麝硫黄為之雖不及歙
　墨之良較之他處稍勝然歙墨用油煙非古法也曹
　子建詩云墨出青松煙仇池筆記真松煤逺煙自有
　龍麝氣則滇猶有古之遺法耶但持以作字一㸃如
　漆不能不遜新安耳
桂海虞衡志云蠻甲惟大理國最工甲胄皆用象皮胷
　背各一大片如龜殻堅厚與鐵等又聨掇小皮片為
　披膊䕶項之屬製如中國鐵甲葉皆朱之兜鍪及甲
　身内外悉朱地間黄黒漆作百花蟲獸之文如世所
　用犀毗器極工妙又以小白貝纍纍絡甲縫又裝兜
　鍪疑猶𫝊古貝胄朱綅遺製云
又云雲南刀即大理所作鐵青黒沈沈不䤾南人最貴
　之以象皮為鞘朱之上亦畫犀毗花文一鞘兩室各
　函一刀靶以皮條纒束貴人以金銀絲今大理無刀
　惟鶴慶刀劒馳譽四方其法取古宗鐵濯以鶴川水
　利可剸犀柔者可以繞腹然古宗鐵不易得貿之四
　逺者皆凡鐵耳而以金銀裝飾取媚無當於用也書
　刀則新興安寧者良
緬鈴相𫝊鵬精也鵬性滛毐一出諸牝悉避去遇蠻婦
　輒啄而求合土人束草衣絳衣簪花其上鵬嬲之不
　置精溢衣上跳躍不休采之裹以重金大僅如豆嵌
　之於勢以御婦人得氣愈動然秘不外售殺夷取之
　始得滇人偽者以金作蒺藜形裹而摇之亦躍但彼
　不摇自鳴耳一云名太極丸
景東䝉化之間夷民能織斑絲葢亦土蠶之繭織成紫
　白相間如記所稱吉貝者劉禹錫詩蠻衣斑斕布其
　謂是耶然幅狹而短不堪作衣耳
　
　
　
　
　
　
　
　
　
　
　滇畧卷三
欽定四庫全書
　滇畧卷四
　　　　　　　　　　　　明　謝肇淛　撰
　　俗畧
　滇故夷也侏􁍜卉服比於鹿豕刀耕而火耨茹毛而
　飲血喜相劘怒相齧如斯而已明聖繼作移風易俗
　頓使黭瞀狉獰之習不百年而比迹中華爭衡上國
　即三皇五帝神聖其速化不至此顧其敝也揉而狎
　處有戎心焉枯魚銜索幾何不蠧語曰衆志安定之
　謂俗夫欲定衆志則在鄉士大夫哉則在良有司哉
海内貿易皆用銀錢而滇中獨用貝貝又用小者産於
　閩廣近則老撾等海中不逺數千里而捆致之俗名
　曰肥其用以一枚為一粧四粧為一手四手為一緡
　亦謂之苗五緡為一卉卉即索也一索僅值銀六釐
　耳而市小物可得數十種故其民便之按上古之制
　以貝為貨含用貝玉許氏説文曰古者貨貝而寳龜
　至周而有泉秦乃廢貝行泉漢書曰王莽時大貝四
　寸八分以上二枚為一朋直二百十六牝貝三寸六
　分以上一朋直五十公貝二寸四分以上一朋直三
　十小貝寸二分以上一朋直十不盈寸二分不得為
　朋每枚直錢三是為貨貝以是觀之漢時錢貝尚竝
　行貝貴而錢賤也貨殖𫝊曰貝五種大貝牝貝公貝
　小貝不成貝今之所用者皆小貝及不成貝耳且無
　選擇無完缺纍纍數之入手即行故尤便於夷玀村
　氓無機械變詐者郭璞貝贊云先民有作龜貝為貨
　貴以文采賈以小大簡易則資犯而不過今之用者
　文采小大又俱不論已秦滅六國時莊蹻王滇自若
　雖使常頞通道頗置吏焉然竟未嘗奉秦朔也故廢
　貝行泉之令獨格于滇至今不改耳卉説文云三十
　并也則古以六十枚為一卉今以八十後轉為索葢
　唐以後數錢亦以索職林云參軍之俸月八百索名
　曰念珠曹是其證也但其數多既不勝荷挈而又易
　於破壞縁其直甚輕故亦不惜耳輸税於官與銀互
　入而收之者又轉易銀以入帑稍為不便云
市肆嶺南謂之墟齊趙謂之集蜀謂之亥滇謂之街子
　以其日支名之如辰日則曰龍街戌日則曰狗街之
　𩔖至期則四逺之物畢至日午而聚日入而罷惟大
　理之喜洲市則以辰戌日夜集古者日中為市海内
　皆同夜集獨見此耳
滇民以市為景遊人縱觀正月燈市二月花市三月蠶
　市四月綿市五月扇市六月香市七月七寳市八月
　桂市九月藥市十月酒市十一月梅市十二月桃符
　市一嵗凡十二市
民間每月戌日則祭祖於家俗相𫝊謂大士遺教以為
　萬物發生於辰而歸寂於戌日月出於辰沒於戌又
　謂戌日供帝釋水則四獸不守地獄門亡魂得出故
　以是日設祭謂之□幽㝠録云昔有鬼魂作人令匠
　補製舊鞾者約以戌日來取詰旦其子過匠肆見鞾
　認其為亡父所著也驚而詰匠匠曰彼約我戌日來
　盍伺之子至期往候其父果至見子疾走不顧子從
　之不能及大哭曰生為父子何相絶之甚也其父曰
　幽㝠異路相見何為汝但能往學于太守是吾幸矣
　子曰彼貴我賤安從而得其門父曰汝書太守隂行
　二事投之彼必汝見子如其言見太守守亦驚曰吾
　此二事無人知之及問其故信鬼神告之此亦足為
　戌日鬼出之證也
元旦清明端午七夕長至人家咸作赤豆羮噉之互以
　相遺按初學記云共工氏有不才子七人死而為厲
　性畏赤豆故作羮以祛之是其遺法也
冠禮不行久矣婚不親迎猶中土也喪以請僧懴悔追
　薦為事鉦鼔之聲日夕不絶塟不擇地祭不於廟而
　於墓
墓祭甚數以正月初澣三月清明七月中元十月朔日
　臘月之末咸往拜墳富者牲醴擔負貧者荷楮錢以
　往未嘗有輟也
唐宋以前葬者多用火化杜氏通典云古者送死於中
　野衣之以薪而瘞其骨則雖夷俗亦古制也國朝始
　為之厲禁於是有棺槨墳塋封樹之禮埒於中華李
　元陽有復火葬議曰一墳所占不過十步而有力之
　人廣圖風水遂致占田為墳而刀耕火種之民無從
　措手恐非長久之䇿也夫滇皆山也教之山葬則已
　矣安可慮其侵田而思復火葬之舊乎
節令禮儀大率與中土𩔖若元旦更桃符賀嵗上元觀
　燈清明揷柳四月八日浴佛五日懸艾酌菖蒲七夕
　乞巧中元祭祀中秋夕月重陽登髙臘月廿四日祀
　竈除夕守嵗飲酒先少後老此皆列郡之所同者惟
　夷俗稍異耳
嵗首官府開印則自胥曹而下至于輿𨽻厮養咸以紅
　箋乞印一顆歸貼門上以辟不祥外逮塾生村甿無
　不轉託衙役代為請乞動千百計相𫝊民間有婦為
　魅據者百方祛之不效州守聞之令取婦衣鈐之以
　印是夜遂絶然以朝廷之名器下同法司之符籙亦
　䙝甚矣
元夕家家燃燈亦有魚龍走馬及鰲山諸戲然皆染紙
　為之無他竒巧市上結綵為架作松棚如小屋然爇
　燈其中遊人歌舞達旦然僅自十三至十五而止至
　於花爆煙火之屬皆逺不逮他處鄧渼榆城元夕曲
　八首明月憐三五金波湛湛盈繁燈如列宿自古葉
　榆城(又/)聞道龜兹樂先朝老笛工今聽上元曲猶有
　大唐風(又/)可憐日東國也學漢西京髙棚跨廣路火
　樹兩邊生(又/)阿育三千塔當年尚建燈青蓮紛吐炬
　呪鉢訝神僧(又/)豔唱銀花合香浮金屈巵遊人迤邐
　處燈火武侯祠(又/)殘燈風影亂明月露華溥逈照蒼
　山雪千門生夜寒(又/)獨向繁華候偏深喪亂情幾家
　南北巷歌哭共天明(又/)罷戲鰲山側初窺鶉火中苴
　咩今夜月還與故園同
永昌以正月十六祠大官小官廟夷漢皆往㑹祭有
　水旱官亦往禱廟在哀牢山下其神題大官曰大定
　戎方天下靈帝小官曰大聖信苴利物靈帝不知何
　神張志淳曰此必䝉氏世隆僭號時即其始祖生長
　之地而祠之也相𫝊大官為叔小官為姪其塑像冠
　服皆與蒲蠻同
滇中氣候最早臘月茶花已盛開初春則柳舒桃放爛
　漫山谷雨水後則牡丹芍藥杜䳌棃杏相繼發花民
　間自新年至二月攜壺觴賞花者無虛日謂之花㑹
　衣冠而下至于輿𨽻蜂聚蟻穿紅裙翠黛雜乎其間
　迄春暮乃止其最盛者㑹城及大理也
二月八日各郡有迎佛之㑹多于寺中舁遊城市長幼
　雲集聚觀或焚香膜拜翌日送歸句町諸邑以是日
　祈求豐稔各社裝演往事走馬戴竿若迎春然三日
　乃止(鶴慶石寳山𤣥化寺有樟木佛一座相傳唐時/所造土人神之逺近舁拜無虚日林俊為巡道)
　(碎而火之始絶/人稱為林劈佛)
大理有觀音市設於㸃蒼山下閲武塲中以三月十五
　日集二十日散至期則天下之商賈皆來貿易若長
　安燈市然官恐其喧爭為亂調衛卒以守䕶之昉于
　唐永徽間迄今不改相𫝊觀音大士以是日入大理
　後人如其期焚香頂禮四方聞風各以貨來至今不
　改
永昌之俗三月二十七日俠少之徒聚於諸葛營前走
　馬賭勝有觀騎樓至日登者如市今樓毁而俗尚存
六月二十五日入夜家家束松明為庭燎雜以草花高
　丈餘燃之殺牲祭祖老少圍坐火下飲酒達旦自官
　署都邑以及鄉村田野無不皆然謂之火把節又謂
　星回節相𫝊漢夷酋阿南夫為人所殺誓不從賊以
　是日赴火死國人哀之因為此㑹詳見獻略至唐南
　詔亦假是日宴㑹召五詔醉而焚之人謂此節起於
　南詔非也一云孔明以是日擒孟獲侵夜入城城中
　父老歡呼設庭燎以迎之未知是否通志又云為火
　炬照田苗以火色占農一曰焚蟲一曰逐疫皆屬臆
　説今但相沿為宴樂耳元文璋甫詩雲披紅日恰銜
　山列炬參差競往還萬朶蓮花開海市一天星斗落
　人間只疑燈火燒元夜誰信鄉儺到百蠻此日吾皇
　調玉燭更於何處覓神姦明豫章鄧渼星回節詞有
　云漸看西日隠簾櫳夜色依然昏火中朱煙翕赩千
　門合列炬參差四望同遥訝原燐深映雨近驚山燒
　亂從風又云街衢車馬夜喧闐舉國如狂自昔然東
　舍椎牛聞擊鼔西鄰酌兕共調絃葢實録也是夜迤
　東有角力之戲謂之跌四把腰
七月二十三日西洱河濵有賽龍神之㑹至日則百里
　之中大小遊艇咸集禱於洱海神祠燈燭星列椒蘭
　霧横尸祝既畢容與波間郡人無貴賤貧富老幼男
　女傾都出遊載酒肴笙歌揚㠶競渡不得舟者列坐
　水次藉草酣歌而酒脯瓜果之肆沿堤布列亘十餘
　里禁鼔發後踉蹡爭驅而歸遺簪墮舄香塵如霧大
　𩔖京師高梁橋風景也
九月朔至九日民間為禮斗之㑹闔室齋戒夜望北斗
　四十九拜正徳甲辰永昌地震民居多覆殺傷無算
　惟真武觀無恙禮斗人居其下無一傷者衆以為神
　奉祠彌恪
大理之俗以九日登崇聖寺塔闔城士女以及縉紳盡
　攜餖飣以往列坐松隂入夜乃返
飲食惟公宴禮㑹者與中土同其民間所造多糅雜而
　成如縷切餅餌而暴之其亂如蓬曰蓬餌磨蒟蒻而
　涗之曰鬼藥熟糯粉和芋為泥而膏沃之綴以米糝
　曰餳枝濃煎乳酪而揭之曰乳綫揉糯及山藥圎而
　煠之如荔曰粉荔至於魚肉牲畜蠃蚌之屬率生斫
　縷絲和諸椒桂而噉之其名曰胜葢古人斫膾之遺
　法今閩廣亦間為之但滇以為常食耳
宴飲至進魚然後撤席此俗自楚以西皆爾向在吴興
　亦然吴興魚至多薦三四種其末乃一大鯉也俗戲
　謂之春牛葢迎春牛居其最後也粤西如之
飲酒之法雜蕎秫麴稗於巨甕漬令微熟客至則燃火
　於下以小竹或藤揷甕中主客環坐吸而飲之曰咂
　魯麻程本立詩金盃哈喇吉銀筒速魯麻江樓日日
　醉忘却在天涯
大理五六月間鬻雪者滿市家家以蜜和而咽之曰蜜
　雪云去心腹熱疾
滇人知耕而不知芸知農而不知桑知馬而不知舟好
　飲而不知釀好鬼而不製香有紙而不善作筆其疾
　病也知有巫祝而不信醫藥爭鬭不畏刑法而憑盟
　誓
犁田每用二牛三人佐之前者挽車中者扶犁後者服
　耕種以五月穫以十月
田四畝謂之一雙葢西域語如卷之為􁘣云金王庭筠
　詩寺僧乞與山前地招客先開四十雙滇西近天竺
　故其方言云爾唐書南詔𫝊云五畝為一雙則四十
　雙二百畝也似是
夏秋之交稻尚未熟先取其穉穂匾而晾之致餽於親
　厚謂之嘗新然半作土氣非正味也
民間房屋不過丈許必用厚瓦而固以灰土官署亦然
　風高故也大理風多尤甚自八九月至二三月無晝
　夜狂吼掀瓦拔木人馬辟易婦女市行者以十二幅
　布為裙多其襞積以禦風云但風高而不寒亦無塵
　沙至金沙江濵則隂霾漲天如燕齊道上矣
景東䝉化山多有瘴西至永昌始甚蘭滄潞江水皆深
　緑不時紅煙浮其面日中人不敢渡瘴起於春末止
　於秋杪夾堤草頭相交結不可解名交頭瘴時則行
　旅皆絶江岸居民色多黄瘠蚤死惟婦女不染也
滇中氣候常煖如閩廣至永昌以西熱稍甚嵐瘴騰空
　觸人鼻如花氣騰越以西至于南甸干崖雖冬月衣
　葛汗猶雨下其地有半箇山東即凉西即熱天所以
　限華夷也
豐年米價甚賤即遇㐫荒斗米不及百錢其斗斛大倍
　於他方當有秋時粒米狼戾四逺無復轉販足榖之
　家亦時以此為苦至於市無乞丐物無騰踊安土樂
　業數世不知遷徙固依稀西方樂土矣
髙皇帝既定滇中盡徙江左良家閭右以實之及有辠
　竄戍者咸盡室以行故其人土著者少寄籍者多衣
　冠禮法言語習尚大率𩔖建業二百年來薫陶漸染
　彬彬文獻與中州埒矣然惟雲南大理臨安鶴慶永
　昌諸郡四民樂業守法度子弟頴秀士大夫多材能
　尚節義曲靖楚雄姚安澂江之間山川夷曠民富足
　而生禮義人文日益興起其他夷夏雜糅然亦蒸蒸
　向化醇朴易治庶幾所謂一變至道者與
雲南郡雄據滇池方廣三百里旁平地肥饒千里有鹽
　池田漁之饒金銀畜産之富人俗豪汰自漢已然史
　謂巴蜀商賈竊出取其莋馬僰僮髦牛以致殷富自
　唐以來日尋干戈國朝一以漢法繩之貢賦煩重捐
　瘠之色可掬矣然田無旱潦米不轉輸山澤之利取
　之無禁民至老死不相往來他方樂土未必勝此也
大理北控吐蕃西威驃國東有若水南扼昆彌一大都
　㑹也其富人嫁娶送死以奢靡相髙嵗時餽問無虚
　月稱貨權子母而不好賈賈人皆他方來貿易繒綵
　以致厚蓄故水土之利皆歸客商世𫝊蒼洱之間在
　天竺為妙香國觀音大士數居其地唐永徽四年大
　士再至教人捐佩刀讀儒書講明忠孝五常之性故
　其老人皆手念珠家無貧富皆有佛堂一嵗之中齋
　戒居半民輸賦如競市不待催科百年以來民以飲
　博廢業田多逋賦胥役怙權鴟張魚肉小民其一變
　也網亦少踈云
臨安之繁華富庶甲於滇中諺曰金臨安銀大理言其
　饒也其地有高山大川草木魚蠃之産不可殫窮又
　有銅錫諸礦展轉四方商賈輻輳其民習尚奢靡好
　宴會酒肴筐篚殆無虚日近來多盗枹鼓不時起
鶴慶之俗婦㡌三尖以布為之知府周贊至諭令易以
　簪髻逺近化之民間歌曰我周公變我風易簪髻去
　布幪臨安婦女舊戴皂笠坐市交易近亦稍更矣
永昌騰越之間沃野千里控制緬甸亦一大都㑹也山
　髙水深饒竹木鹿豕魚蝦之利其人儇巧善製作金
　銀銅鐵象牙寳石料絲什器布罽之属皆精好甲他
　處加以諸夷所産琥珀水精碧玉古喇錦西洋布及
　阿魏鴉片諸藥物輻輳轉販不脛而走四方故其習
　漸趨華飾飲食宴樂諺謂永昌一日費三百石釀米
　亭午以後途皆醉人此其敝也
葉榆以西接壤竺國故自唐宋以來崇奉釋教日甚一
　日朔朢則裹飯袖香入寺禮佛飯僧俗云信三寳家
　永為和合㸃蒼雞足九鼎之間緇徒雲集搭挂蘭若
　金碧輝映相望豪族鄉紳財物不以治第施貧而盡
　輦為檀林梵宇之費時有飲酒食肉之僧自夷來者
　託言天竺則民家崇奉若神出妻女以侍之惟恐其
　不住也至于土官桀驁奸命一遇緇流無不膜拜頂
　禮捨資如流倖民逋寇竄入其中莫可誰何雖禁之
　而不可得也(按白虎通南詔通紀野史等書什九載/佛教神僧靈蹟詭譎可厭亦足見當時)
　(之崇/尚耳)
尋甸武定景東沅江䝉化順寧諸郡皆夷漢雜處然夷
　雖悍而朴直不欺其黠而作偽者皆漢人也麗江廣
　南廣西永寧純乎夷矣而亦向慕華風敬禮儒釋至
　於怒相讐殺不可以教化懷服則所習之性固然也
　詳具夷畧
滇人多用鷄卜其法縛雄鷄於神前焚香黙祝所占畢
　撲殺鷄取兩股骨洗淨以線束之竹筳插其中再祝
　左骨為儂儂我也右骨為人人即所占事也兩骨上
　有細竅盡以細竹籖之斜直多少任其自然直而正
　者多吉反是者㓙其法有十八變然不可得而詳矣
　大抵與五嶺相𩔖按漢武帝令越巫祠百鬼用雞卜
　廼知此法自粤始而滇用之皆夷俗也
永昌以西人家間有畜蠱者余初未之信後閲爰書得
　永平人田守徹夫妻俱為之所害人無算守徹乃縣
　庠青衿也放蠱不但飲食器中即以手撫其頂或摩
　腹無不立痛歸便血數日以死有教其往拜求解者
　夫婦復作法以雞置前祝而撲之雞死而人立蘇所
　畜物人不見其形子婦秦氏一日從米櫃中見一黑
　眚鴨頭而無翅足驚怖失聲怪即不見田大怒出其
　婦又有庠生隆仲賢者得銀杯於途至家視之朱虵
　也仲賢知為蠱敬事之築小室於舍傍樹下以居蠱
　蠱每夜出光如流　四散入人家吮五臟漏盡歸則
　笥中錢帛盈矣中蠱者不出三日必死事覺余下所
　司窮治之皆伏法又有變鬼人云夷婦所魅人多死
　覺則捉而埋之
景東山中有花名䝉肚生樹皮上如蘚土人採以用蠱
　欲人醉死則醉往採欲人淫死則淫往採欲人狂爭
　死則狂爭往採及毒發一如其狀嘉靖丙寅千户陳
　祺奉命往景東賜知府陶金金帛祺善書法金厚欵
　之請書匾額祺醉墨瀋涴其錦袍金恚以䝉肚毒之
　歸發狂死
唐西南夷多用木夾徐雲䖍使南詔南詔待之甚厚授
　以木夾遣還宋宣和間高泰運貽木夾書於邊將以
　求貢其製用兩漆板夾文書而刻字其上以為信五
　嶺邕管之間皆然今夷人交易尚用木刻多在神前
　呪誓故不敢叛也
桂海虞衡志云大理國間有文書至南邊及商人持其
　國佛經題識猶有用圀字圀武后所作國字也唐書
　稱大禮國今其國只用理字
方言夷玀則侏􁍜不可曉漢人多江南遷徙者其言音
　絶似金陵但呼院曰萬街曰該鞋曰孩虹曰水椿松
　炬曰明子蓄水曰海子嶺曰坡子溝曰龍口民呼官
　太守以下皆曰父母監司以上皆曰祖其山川村落
　民多用語助字如者樂甸矣角塲矣和山坡矣落河
　矣波海矣邦池矣部鳥泉者鷂山者島山者察舖它
　矣者哨矣馬洞驛矣白丁哨矣能舖者矣哨丘矣哨
　母丈矣舖者昌舖瓦魯之長官司之𩔖不可殫記方
　言耶夷言耶殊堪捧腹
滇以㑹城為界其東曰迤東其西曰迤西合言之曰兩
　迤迤者迤邐之義逺也村落謂之甸亦謂之睒又作
　瞼䝉氏有十瞼華言州也夷地村哨謂之喧喧猶寨
　也保甲謂之牛叢
　
　
　
　
　
　
　
　滇畧卷四
欽定四庫全書
　滇畧卷五
　　　　　　　　　　　　明　謝肇淛　撰
　　績畧
　炎徼殊域隔絶中華不有作者孰造草昧自周以來
　上下二千載矣將帥披荆榛以戡亂使臣銜王命以
　宣教監司守令撫瘡痍以致太平皆出萬死一生殫
　精竭知然後革蛇豕之俗奏尺寸之功何容易也金
　碧不泐滇洱無波蘋薦相仍棠隂未改後之蒞兹土
　者覩難而思易攷前喆而景行焉則幾矣
周莊蹻者楚莊王裔也威王時為將軍將兵循沅江畧
　巴黔以西軍至苴蘭㭬船於岸而步戰遂滅夜郎至
　滇池方三百里池旁平地肥饒千里以兵威定属楚㑹
　秦司馬錯伐楚取黔中道絶不通因王之西南夷之
　有楚風自蹻始也蹻將小卜者戰死於姚姚人立祠
　祀之
漢司馬遷元封元年以郎中奉使巴蜀南畧卭莋昆明
　報命
司馬相如元封二年以中郎將持節開越嶲與副使王
　然于壺充國吕越人馳四乘之𫝊畧定西夷卭莋冉
　駹楪榆諸君長請為臣相如至若水楪人張叔盛覽
　等皆往受學文獻于是乎始
郭昌元封初以將軍率八校尉擊苴蘭斬首數萬遂平
　南夷為牂牁郡諸夷皆震恐請臣置吏昌復發巴蜀
　兵擊滅勞深靡莫以兵威諭滇滇王舉國降元封六
　年益州昆明反復以昌為㧞胡將軍討定之時有中
　郎將衛廣者與昌同行其後有水衡都尉吕辟胡軍
　正王平大鴻臚田廣明句町侯亡波皆擊夷有功(南/中)
　(志云亡波夷渠帥也/以助擊反者封侯)
文齊廣漢人王莽時益州越嶲諸夷亂擊之不克乃以
　齊為太守造起陂池開通溉灌墾田二千餘頃率厲
　兵馬修障塞降集羣夷甚得其和及公孫述據益土
　齊固守拒險述拘其妻子許以封侯齊遂不降聞光
　武即位乃間道遣使自聞蜀平徵為鎮逺將軍封成
　義侯於道卒詔為起祠堂郡人立廟祀之
劉尚建武初夷帥棟蠶與滇池弄棟連然諸夷反尚以
　威武將軍發廣漢犍為兵及朱提夷萬三千人擊之
　諸夷棄壘奔走獲榖畜無算復進兵連戰皆破之追
　至不韋斬棟蠶首虜七千餘得生口五千七百馬三
　千匹牛羊三萬餘頭諸夷悉平
張翕巴郡安漢人永平初為益州太守政化清平甚得
　夷和在郡十七年卒夷人愛慕如喪父母蘇祈叟二
　百餘人齎牛羊送喪至翕本縣起墳祭祀詔書嘉美
　為立祠堂至元初間諸夷復叛天子以翕有遺愛乃
　拜其子湍為太守夷人歡喜奉迎道路曰郎君儀貌
　𩔖我府君後湍頗失其心有欲叛者諸夷耆老相曉
　語曰當為先府君故遂以得安其後廣漢馮顥繼之
　政化尤多異跡云
陳立臨卭人為連然長不韋令蠻夷畏之遷牂牁太守
　時夜郎王興叛請誅之未報乃從吏數十人行縣至
　興國興來謁立數責即斬其首衆皆降句町王震恐
　入粟千斛獻牛羊勞士立歸興子復叛立募諸夷與
　諸尉長吏共擊斬之西夷悉定徵詣京師賜爵左庶
　長
鄭純字長伯郪人明帝時為西部都尉政令清潔化行
　夷貊君長皆獻土珍頌徳美天子嘉之以為永昌太
　守純與哀牢夷人約邑豪嵗輸布貫頭衣二領鹽一
　斛以為常賦夷俗安之常璩南中志稱其獨尚清亷
　毫毛不犯夷漢歌詠表薦無數上自三司下及卿士
　無不歎賞
王阜章帝時為益州太守政化尤異有神馬四匹出滇
　池中丼露降白烏見始興起學校變化其俗
杜軫成都人察孝亷除建寧令以徳出政風化大行夷
　夏悦服累遷尚書郎
張喬安帝時為益州刺史夷獠封離等叛永昌諸夷皆
　應之喬遣從事楊竦等將兵至楪榆擊大破之斬首
　三萬餘級資財四千餘萬悉以贍軍士降叛夷三十
　六種舉劾貪姦長吏九十人黄綬六十人諸郡皆平
　㑹竦病創卒喬上其功勒碑紀之至靈帝熹平中夷
　復叛益州太守李顒刺史龎芝將巴郡板楯軍討之
　始平
曹鸞巴人靈帝時為永昌太守時黨錮甚嚴鸞上書曰
　夫黨人者或耆年淵徳或衣冠英賢此宜股肱王室
　左右大猶者也而久被禁錮辱在囹圄謀反大逆尚
　䝉赦宥黨人何罪獨不開恕是以灾異迭見水旱薦
　臻皆由于此宜加原赦以副天心帝怒殺之
景毅梓潼人靈帝時為益州太守時南夷屢叛用兵累
　年喪亂之後民皆困餓斗米千錢室家離散毅至安
　集後米一斗八錢
後主建興元年南中渠帥雍闓殺太守附吳與郡人孟
　獲誘煽諸夷為亂丞相亮率衆討之由越嶲入斬闓
　等孟獲素為夷漢所服收餘衆拒亮亮募生致之既
　得使觀營陣獲曰向者不知虚實故敗今如此即易
　勝耳亮笑縱使更戰七縱七擒而亮猶遣獲獲止不
　去曰公天威也南人不復反矣遂至滇池益州永昌
　牂牁四郡皆平即其渠率而用之或以諫亮亮曰留
　外人則當留兵留兵則無所食一不易也夷新傷破
　父兄死喪留外人而無兵必成禍患二不易也又夷
　累有廢殺之罪自嫌釁重留外人終不相從三不易
　也今吾欲使不留兵不運糧而紀綱粗定夷漢相安
　故耳於是悉收其俊傑孟獲等以為官屬出其金銀
　丹漆畊牛戰馬以給軍國之需終亮之世夷不復反
　按武侯於滇威徳最逺距今二千年猶人祠而家祝
　之其遺蹟故址散見諸郡者不可殫述雲南則有諸
　葛營及刻碑文曰碑即仆蠻為漢奴夷有過者常以
　石搘之有盟蠻臺大理有畫卦臺天威逕諸葛城故
　壘及印篆臨安有諸葛山永昌有諸葛營旗臺糧堆
　打牛坪諸葛寨諸葛堰楚雄有破軍山卧龍岡湯團
　箐武臺髳州營曲靖有盟夷山分秦山八塔雙井澂
　江有諸葛營䝉化有巍寳山𤣥珠白塔鶴慶有諸葛
　寨泉及池姚安有武侯塔遺壘土城武定有故城諸
　葛營北勝有祭鋒臺隴川有孔明寄箭山普洱有孔
　明營壘車里有孔明碑其他祠廟未可勝數諸蠻皆
　畏之如天地愛之若祖考革面革心悠久無斁嗚呼
　其亦可謂聖而不可知也已
李恢字徳昻建寧俞元人昭烈章武元年庲降都督南
　郡鄧方輕財果毅夷漢敬其威信及卒帝問恢誰可
　代者恢曰人之才能各有長短故仲尼曰其使人也
　器之先零之役趙充國曰無踰老臣臣竊不自揣惟陛
　下察之帝曰孤之本志已在卿矣遂以為庲降都督
　隨丞相亮南征大破蠻兵功最居多封漢興亭侯時左
　將軍闗雲長子索亦有戰功開山通道常為前鋒今黔
　滇有兩闗索嶺永昌有闗索寨是也後都督犍為張
　翼用法頗嚴夷帥劉胄叛丞相亮以參軍馬忠代之
　未至羣下咸謂翼宜馳騎即罪翼曰吾方臨戰場當
　運糧積榖為滅賊計豈可以黜退廢公家務乎於是
　綂攝不懈代到乃發忠至因翼之資擊斬胄柔逺能
　邇甚垂恵愛南中居官賢者恢與忠俱最焉
吕凱字季平不韋人也仕永昌郡功曹時雍闓等聞先
　主崩驕黠滋甚凱與府丞蜀郡王伉閉境拒闓闓數
　移檄永昌稱説之凱答檄曰天降喪亂奸雄乗釁天
　下切齒萬國悲悼臣妾大小莫不思竭筋力肝膽塗
　地以除國難伏惟將軍世受漢恩以為當躬聚黨衆
　率先啓行上以報國家下不負先人功書竹帛名遺
　千載何期臣僕吳越背本就末乎曩者將軍先君雍
　侯造怨而封竇融知興歸志世祖皆流名後葉世歌
　其美今諸葛丞相英才挺出深覩永謀受遺託孤翊
　贊季葉若能翻然改圖易跡更歩古人不難追鄙土
　何足宰哉竊聞古義臣無越境之交故畧陳所懷惟
　將軍察焉其詞甚嚴正由是威徳内著為部中所信
　故能全其節及丞相亮南征既發在道而闓已為髙
　定部曲所殺亮至南中上表曰永昌郡吏吕凱府丞
　王伉等執忠絶域十有餘年雍闓髙定偪其東北而
　凱等守義不與交通臣不意永昌風俗敦直乃爾以
　凱為雲南太守封陽遷亭侯㑹為叛夷所害子祥嗣
　三世為永昌太守世稱其賢而王伉亦封亭侯為永
　昌太守同時有霍弋者南郡枝江人先伉為守永昌
　夷獠恃險不賔弋率偏師討之斬其豪帥安輯勞來
　郡界以寧
張嶷字伯岐巴西南充人馬忠之討劉胄也嶷以師屬
　焉戰常冠軍遂平南夷越嶲郡夷數反前後太守不
　敢之郡以嶷為之嶷將所領徑往誘以恩信蠻夷皆
　服盡來降附在郡十五年邦域安穆徵詣成都夷民
　隨之朝貢者百餘人及卒夷民無不悲泣為立廟四
　時水旱皆祠之
杜良字幼倫晉地人為建寧太守有能聲其後繼良者
　則耿容陳楷容字仲素廣漢人楷字達之安溪人
晉李毅字允剛郪人恵帝時任寧州刺史通達治體化
　行夷獠及卒西南夷叛衆推毅女李秀領州事秀明
　爽有父風奨勵戰士嬰城固守城中糧盡炙䑕㧞草
　而食伺夷稍怠出兵掩擊破之時毛孟者為州治中
　詣京師告急上不之省孟涕泣曰君亡親喪幽閉窮
　城萬里訴哀不垂愍救既慚包胥無哭秦之感又媿
　梁妻無崩城之驗存不若亡乞賜臣死朝廷憐之乃
　以王遜為刺史
王遜字邵伯魏興人先為南夷校尉比剌寧州披荒糾
　厲收聚離散征伐諸夷俘馘千計威行寧土元帝嘉
　之賜爵褒中縣公蜀李雄遣李驤來寇遜使將軍姚
　岳拒戰于堂浪大破之驤僅以身免追至瀘水而還
　遜以其不窮追鞭之百怒甚髮上衝冠冠為裂夜中
　卒上憐之以其中子賢為寧州刺史同時有尹鳳(南/中)
　(志作/尹奉)董霸者皆以治行戰功顯
爨深興古人也永嘉中為本郡太守與將軍姚岳同破
　李雄在郡有治績今南寧縣南十餘里有興古太守
　爨府君碑其後有爨士徳爨瓚爨雲者相繼為寧州
　刺史皆有遺愛
孫辯江陽人為永昌郡從事太安元年上言南中形勢
　七部斗絶晉弱夷強加其土人屈塞應復置寧州以
　相鎮慰朝廷從其言復置寧州
朱輔永平中為益州刺史宣示徳威綏懷逺夷白狼槃
　木等蠻慕化歸義
隋梁毗字景和安定人髙祖時為西寧州刺史蠻夷酋
　長皆服金冠以金多者為豪雋由此逓相凌奪每尋
　干戈邊境無寧日毗患之後因諸酋長以金來餽毗
　受置坐側對之慟哭曰此物饑不可食寒不可衣汝
　等以此相滅不可勝數今將此來欲殺我耶悉以還
　之於是諸夷感悟遂不相攻擊上善之徵為散騎常
　侍
唐韋仁壽京兆萬年人也髙祖時為寧州納欵朝廷嵗
　遣使撫接至率貪婪邊人苦之帝素聞仁壽治理以
　為南寧州都督寄治越嶲詔嵗一按行慰勞仁壽將
　兵五百人循西洱河開地數千里稱詔置七州十五
　縣酋豪賔見即授牧宰威令簡嚴人人安悦將還酋
　長泣曰天子藉公撫鎮奈何去我仁壽以城堡未立
　為解諸酋即相率築城起廨甫旬而具仁壽乃告以
　實曰吾奉詔第撫循庸敢擅留夷夏父老悲啼祖行
　遣子弟隨貢方物天子大悦仁壽請徙治南寧州假
　兵撫定為益州刺史竇軌所嫉阻之尋卒其後貞觀
　中將軍王建方永徽中總管趙孝祖開元中待詔何
　履光皆以誅夷名震西南
韋皋字城武京兆萬年人貞元初為劒南節度使時南
　詔異牟尋雖臣吐蕃苦其貪暴潛求内附皋為書誘
　諭之復令吐蕃知以離其好二國果相猜阻異牟尋
　歸唐之志益决遣使齎生金丹砂詣皋金以示堅丹
　砂以示赤心皋遣屬官崔佐時報之佐時至羊苴咩
　城異牟尋令衣牂牁服以入佐時曰我唐天子使者
　安得從小夷服直入宣詔書異牟尋恐懼俯伏流涕
　受詔使其子及清平官與佐時盟於㸃蒼山神祠遣
　兵襲吐蕃于神川大破之取十六城斷鐵橋俘其五
　王降衆十餘萬當時論者以皋為武侯後身云
袁滋字徳深蔡州朗山人也為工部員外郎貞元十年
　南詔既内附朝廷欲遣郎吏撫循之皆憚往獨滋請
　行帝嘉之擢祠部郎中兼御史中丞為册使賜異牟
　尋以黄金印異牟尋跪受詔與滋宴出𤣥宗所賜器
　物指老笛工歌女曰先帝所賜龜兹樂惟二人在耳
　滋曰南詔當深思祖考成業抱忠竭誠永為西南藩
　屏使後嗣不絶異牟尋再拜曰敢不承使者之命遣
　清平官隨入朝
張羅疋故南詔清平官也為永昌郡都督以破蠻軍擢
　大監軍及卒土人為立碑城南稱其義勇有度量時
　有鄭囘尹仇寛者皆為清平官囘本西瀘令為南詔
　所虜而心不忘唐異牟尋之歸回之力也仇寛貞元
　中入陳地圗獻方物拜散騎常侍
徐雲䖍乾符初奉使如南詔與驃信抗禮驃信怒曰貴
　府牒欲使驃信稱臣奉貢我已遣人與唐約為兄弟
　不則甥舅何貢之有雲䖍曰驃信之先由大唐之命
　得合六詔為一恩徳深厚中間小忿罪在邊鄙今驃
　信欲修舊好豈可違祖考之故事乎順祖考孝也事
　大國義也息戰爭仁也審名分禮也四者皆令徳也
　可不勉乎驃信待之甚厚授以木夾送還
趙康蜀人也避亂依南詔䝉氏封之趙州使治其民功
　徳茂著及卒土人思慕為立廟四時祀之
元姚樞字公茂柳城人從世祖征大理時高祥逆命世
　祖欲屠其城樞與張文謙劉秉忠力諫復因夜宴樞
　陳宋太祖遣曹彬取南唐不殺一人市不易肆事明
　日世祖據鞍呼曰汝昨夕言曹彬不殺事吾能為之
　樞馬上賀曰聖人之心仁明如此生民之幸有國之
　福也及克大理樞裂帛為旗書止殺之令分號街陌
　由是民得相完聚文謙字仲謙沙河人秉忠字仲晦
　瑞州人
舒嚕杰以元帥治臨安好文學大儒與虞集揭傒斯友
　善及為政文雅雍容隠然一儒者也使車里以黄金
　采女遺之一無所受蠻酋曰入我土而不為金婦餌
　者元帥一人而已其時有普化者成都人宣慰臨安
　亦以忠厚嚴明稱
賽音廸延齊沙木斯迪音回人也世祖至元中為雲南行省平
　章時宗王托和倫驕虐甚賽音廸延齊與結兄弟甚驩王一
　聽其所為改設令長教民禮義興黌序購經史夷風
　翕然丕變平羅磐甸和泥雞洞諸蠻威徳逺播及卒
　士民號哭震野同時有中慶路總管張立道達嚕噶
　齊愛魯行臺御史中丞程思亷亷訪使張瑾皆有亷
　恵神明聲而立道剏文廟開陂池教蠶桑尤為循良
　之冠(南詔野史云南詔不知孔子以王逸少為聖人帝已/至賽音廸延齊始立孔廟夫滇之學校自漢章)
　(有之唐開元初晟羅皮已立孔子/廟于國中矣其言繆不足辯也)
國朝王褘字子充義烏人官翰林院待制洪武五年遣
　使雲南諭梁王至謂梁王曰皇明創業綂一萬方王
　僻在西南未被聲教天子不忍鄙夷命褘輯寧若能
　亟奉版圖以歸職方身名俱存不亦偉乎不聽褘又
　曰朝廷軫念雲南黎庶不忍盡劉故令開諭若旅拒
　不服必奉天討秦甲蜀彍循棧道略沈黎而西犄之
　角之腹背受敵王之將佐利王以為功者不少雖欲
　泥首牽羊其將能乎王曰漢閉昆明命使莫達唐勤
　逺畧秖以自憊天朝若以兵臨雲南金碧以為城昆
　洱以為池雖多無所用之褘曰王未聞乎友諒據楚
　士誠據吳友定據閩玉珍據蜀重闗天塹險邁金湯
　兵糧委積淵謀盈庭不四五年率膏鈇質爾元君北
　走庫庫特穆爾輩賣降往事俱在可鑒也王自度謀
　勇孰愈誠諒兵強地廣孰愈中國天之所廢誰能興
　之天之所與誰能禦之今以區區一隅之地逆天犯
　順與天下抗不亦誤乎王曰先生之言是也請姑就
　館㑹元使托克托廹梁王殺褘王不得已出褘見之褘
　慷慨言於托克托曰天既訖汝元命皇明代有天下上
　即寳位已五年爝火餘燼乃與日月爭光耶吾與汝
　皆使也以㓙威脅我我寧畏死耶托克托厲聲詈梁王
　曰今雖孔聖義不可存梁王不能救褘顧謂梁王曰
　雲南之禍自此始矣遂遇害至洪武八年復遣湖廣
　參知政事吳雲往諭梁雲字友雲宜興人也比至雲
　南沙塘口知院等欲令屈節從事改易制書雲責以
　大義以死自誓亦遇害後雲南平贈褘翰林學士諡
　忠文𢎞治間贈雲刑部尚書諡忠節按二使之滇雖
　未成功而殺身成仁精忠勁節與日月爭光視長卿
　子淵勤逺畧祭淫祠者相去不萬倍哉滇中今有祠
　曰二忠有司春秋致祭焉
傅友徳字惟學潁川人沐英字文英定逺人俱從髙皇
　帝龍飛有功賜爵友徳潁川侯英平西侯洪武九年
　以雲南負固不服殺我使臣遣友徳為征南將軍英
　副之率師三十萬往討友徳從辰沅進英從烏撒進
　㑹于曲靖擊梁兵大破之俘衆數萬悉遣歸農夷人
　感泣兵不血刃直趨雲南梁王投水死大軍入城秋
　毫無犯遂略澂江臨安諸郡悉平之獨大理未下命
　常茂領兵從間道出㸃蒼山背大軍斬闗以入衆悉
　驚潰遂拔其城俘段寳二子雲南悉平上詔友徳頒
　師命英鎮守至十九年復令友徳征未靖諸蠻歸封
　潁國公英封黔國公世守雲南二十一年百夷屯摩
　沙勒等入寇衆三十萬英擊大破之俘斬數萬諸酋
　震恐奉方物乞降上嘗言曰使我無西南之憂者英
　也子晟昻孫璘琮俱以將畧顯
李觀壽州人胡淵定逺人洪武初俱以禆將從𫝊友徳
　定雲南觀初名觀音保元雲南行省左丞也天兵至
　歸附從征入獻馬上嘉之賜姓名命鎮金齒署永昌
　府事既至宣朝廷徳意討叛酋段恵誅之開拓城池
　申明律令邊境肅然夷不敢犯及卒淵代之復改築
　城於太保山上開屯田練士卒脩廨宇撫流移數年
　之間軍政悉舉烽燧晏然俱祠名宦(張志淳曰淵更/觀舊城既可禦)
　(寇防險又使山居城内林木蒼然其績亦不可泯但/□觀之功而無文記又革府為司廢學為倉以貽鎮)
　(守之禍其惡亦不可掩而林公俊創名宦祠于學宫/淵首與焉其亦誤矣廢學之人而祀于學何居謂宜)
　(别祀於所移之/城上斯得之已)
程本立字原道崇徳人洪武初舉秀才入京以小累謫
　馬龍他郎甸長官司吏目時王師初靖遺孽尚驕西
　平侯沐英布政使張紞令本立綂領守禦衆難之本
　立奮然曰吾當以死救此一方單騎深入楚䧺姚安
　大理鶴慶麗江開諭利害撫綏安輯自是諸夷悦服
　軍民乃安戊寅徵入翰林壬午靖難師至遂自盡
張紞字昭季西安人洪武初平雲南以紞為右叅政轉
　布政使凡雲南貢賦法令壇祠公署與夫典儀程度
　皆所規定夷民心孚逺近奠安歴任三十年擢吏部
　尚書其時按察使周新副使周樂皆執法亷公不避
　權要滇人至今思之
王恕字宗貫三原人成化間内臣錢能來滇鎮守怙寵
　播虐人不堪命又遣指揮郭英索賄安南幾釀大亂
　大學士商輅請舉剛正大臣巡撫雲南恕遂以南京
　户部侍郎改都御史以往既至首下令捕英英赴水
　死上疏劾能罪狀併請罷寳玩禽獸之獻又正卯盪
　之田土絶交阯之貿易滇始知有生人之樂位至冡
　宰(張志淳曰商公輅能舉三原王公及王劾錢能而/萬公安王公越皆受賂沮之均大臣也而賢不肖)
　(相逺/如此)
陳麒字夢祥南海人也成化間為按察司副使時鎮守
　太監錢能横甚令藩臬官五日一揖能復不出命錦
　衣指揮受禮惟陳正立不屈托疾即退能怒一日見
　叱之曰你這蠻子食蛇慣了故此大膽陳曰豈但蛇
　豺狼虎豹也要食能目左右欲毆之陳趨出時王恕
　為巡撫與麒同心能無如之何既而恕召還麒執法
　如故曰有王巡撫則為人無則不為人乎無何進表
　行能以事捃摭之逮至滇備加五木坐削籍歸年八
　十餘卒同時按察使劉釪亦以捕郭英得名釪字伏
　和安福人
林俊字待用莆田人正徳間為雲南按察副使分巡金
　滄嚴明方正撤毁鶴慶淫祠創築趙州城池一時貪
　墨望風解綬婪弁虐軍皆置之法自是百姓休息地
　方用寧經今且百年父老猶能談之繼其後者則有
　姚祥聶賢樊凖林仕鳳王惟賢皆以亷恵稱祥字應
　龍歸善人賢字承之重慶人凖字曰式進賢人仕鳳
　字鳴盛莆田人惟賢字仕官中江人
范鏞字鳴逺臨洮人正徳間巡撫雲南時大司馬王瓊
　専擅不附已者輒搆以事鏞獨不附瓊銜之時富民
　典史高公韶者先任御史以劾瓊謫官鏞薦之且有
　矜狂愚建言傷察等語瓊益憾遂誣鏞擅委都司官
　奏行逮治下詔獄欲加重罪不得降職嘉靖改元録
　用而鏞已卒賜祭一壇復其官
張璞字仲美江夏人正徳間巡按雲南剛明正直風裁
　凛然各府不問華夷巡歴必至鎮守太監劉裕濫取
　民間軍牢柴薪醃臘酒米菜戸松子等項銀兩嵗凡
　幾千璞盡革之裕恚揑奏遣緹騎逮至京下錦衣衛
　獄卒璞既得罪代之者懼禍一事不理人目為抛柴
　御史(張志淳曰滇人市朽木於海東為薪價賤/而無燄曰抛柴言其無當於用也應作泡)
唐龍字虞佐蘭谿人正徳間巡按雲南時嬖人錢寧威
　震中外金齒參將盧和充錢門下挾讐勘四平民死
　火其屍事發論斬寧為奏辯遣官㑹勘行時寧隂囑
　出之且齎書于龍龍當堂裂之曰和詐為耳官至語
　龍曰盧和事皆無屍當末減龍曰四人無屍和鍛之
　以滅跡耳若得末減則天下酷吏紛然鍛人之屍矣
　吾非不知末減可致富貴恐人云徇錢寧意其將謂
　何官氣沮龍立曳和堦下加三木武定酋鳳朝明被
　奏訐不得襲載金寳二十萬賂寧寧以言脇總兵鎮
　守又寄語巡撫曰但了武定事便請往兵部龍至巡
　撫首以此示龍龍不可駁還其封備陳鳯氏及朝明
　罪惡不當襲狀奏于朝竟得㫖降土舍時太監崔和
　暴横龍劾奏之和恚甚然終憚不敢肆丁丑秋滇大
　旱龍慮境内有寃獄下令慮囚釋百餘人大雨如注
　逺近以為神
毛鳳韶字瑞成麻城人嘉靖間任監察御史巡按雲南
　先是閹鎮為害軍民苦之鳳韶至抗疏斥罷咸稱快
　焉後復以僉憲分巡金滄民受其恵
徐瓚字朝儀永康人嘉靖間任按察使土舎安銓叛報
　至上下憂之瓚曰醜虜敢稱亂者謂我軍弱也今以
　夷攻夷成擒有日矣乃議調沅江䝉化鎮沅等處夷
　兵佐以漢軍進勦措處糧餉閲習召募事皆立具晝
　夜登城徇師復立招降大旗脇從歸者甚衆賊勢日
　衰無何土舍鳳朝文繼叛與安銓合圍省城震恐瓚
　登陴呼寇諭以朝廷恩威責以大義寇皆伏地請降
　且以復官為言瓚諭令退舍俟命寇遂麾衆而退瓚
　即夕走使掣囘各哨官軍晨合擊賊大敗之俘獲萬
　餘簡審無辜悉為開釋民深徳焉家為立祠以功擢
　布政使
吕光洵字信卿新昌人隆慶初以兵部尚書都御史巡
　撫雲南誅鳳繼祖於武定斬王一新於易門殱髙欽
　於姚安戮僭號二賊於昆陽諸夷膽落邊境晏然至
　萬厯初巡撫鄒應龍征鐵索箐赤石崖諸賊擒酋長
　罷勤快等又東征□獛蕎甸等夷悉平之至今滇人
　安枕二巡撫之功居多焉應龍字雲卿長安人
陳應春字汝和閩之長樂人隆慶間以僉憲分巡金滄
　方正明察百廢俱興太和有儒生楊霽妻沈氏為祟
　所憑百方禳之不去三年骨立生以狀投應春應春
　為書一札告之城隍是夜沈氏見祟復來囚首跣足
　言汝夫告我於本道城隍有檄捕我我去矣其狀甚
　踉蹌言訖竟絶論者謂陳公正人也時同邑陳時範
　為方伯清介絶俗布袍蔬食精吏牘人不敢欺有神
　明聲至今人稱二陳公焉(二公俱余邑人才品皆為/枌榆矜式今其子孫俱貧)
　(素若寒士方伯於觀察為/先輩而官滇則先後至焉)
漆文昌瑞州人也沈毅有謀畧舉孝亷為永昌撫夷同
　知時緬酋應裏連年入寇諸夷各懷反側而猛哈思
　化等皆助逆時議欲加兵問罪巡撫都御史蕭彦令
　文昌撫之文昌單騎入城壘宣朝廷徳意諸夷素服
　其亷能咸稽首聽命遂築闗堡興屯田親履原隰相
　度地勢悉中機宜至今緬酋不敢内窺以功遷廣南
　知府擢兵備副使時猛卯多俺叛投緬文昌授計木
　邦擒而斬之邊患訖息騰永之民至今尸祝焉
劉綎南昌人都督顯子也驍勇絶倫萬厯十一年緬酋
　大舉入寇破順寧肆焚掠上下震恐詔以綎為遊擊
　將軍討之綎率精兵出隴川猛宻直抵阿瓦盡降其
　衆阿瓦緬巢穴也酋聞之恐乃遁歸擒隴川賊長岳
　鳳斬之諸夷附緬者聞綎威名望風降服賊勢遂不
　復振以功遷去同時參將鄧子龍者豐城人與綎共
　進大破賊於姚闗斬同叛者灣甸酋景宗真及耿馬
　舍人罕䖍後緬寇蠻莫復擊敗之繼其後者有巴蜀
　劉天俸山隂吳顯忠皆以戰功顯
循良之績志乗不勝書今録其著者則雲南知府董復
　(㑹稽/人)葉元(廣信/人)大理知府賈銓(邯鄲/人)吳晟(弋陽/人)任轍
　(巴縣/人)永昌知府嚴時泰(餘姚/人)楚䧺知府邵敏(長沙/人)戚
　慎(宣城/人)鶴慶知府林遒節(莆田/人)姚安知府馬自然(内/江)
　(人/)黄澍(侯官/人)王鼎(汝州/人)廣西知府賀勛(長沙/人)尋甸知
　府戴鰲(鄞縣/人)林斌(莆田/人)澂江通判晁必登(宜賔人後/為雲南參)
　(政/)安寧知州伍佐(新化/人)騰越知州李偪(吉水/人)彌勒知
　州華剛(都匀/人)南安知州荀詵(華陽/人)何應和(東莞/人)昆明
　知縣黄守純(闕/)　太和知縣楊樊(貴州/人)浪穹知縣何
　宗魯(酆都人剛直/為太守所殺)􁖴嘉知縣虎臣(麟遊人不受賂/為土官毒死)昆
　陽州同知張昇(濟陽人愛民如子/運糧至滇池溺死)陳陽(新淦人有異/績擢廣東副)
　(使/)永平主簿郭本(玉融人以御史謫剛/直亷介無何召還)趙州吏目諸
　葛伯恒(蘭谿人秋毫無取于民州有妖蛇為患/必以人祭伯恒仗劒斬之擢陜西參議)
文苑則中丞錢塘鄭顒郴州何孟春吳興顧應祥崇陽
　汪文盛侍御華亭包節豫章鄧渼藩臬鄱陽童軒吳
　興徐中行四明張時徹白門劉麟長洲皇甫汸銅梁
　張佳𦙍縉雲何鏜錢塘陳善莆田方沆閩鄧原岳番
　禺郭棐華亭馮時可皆以文章名世而政事勛業爛
　然不能相掩姚安守李贄雖亦有文名而其末也逃
　入緇流横議殺身君子無取焉
死事則布政使貴溪徐樾死沅江之難姚州土舍髙鵠
　從之僉事安慶張澤死武定之難都督方政都指揮
　顧勇陳翊侯義江洪死於麓川都指揮張雄征鐵索
　箐卒于軍姚州土舍髙棟死於普安賊大理衛指揮
　陳定鶴慶百戸李繼兒及子轅順寧土官經歴董寳
　俱征麓川死于陣臨安百戸邵鎰征上江死於陣楚
　䧺指揮吳繼勛鶴慶千戸初維垣永昌把總李潮岳
　順皆先後死於緬武定同知袁俸照磨張成祿勸知
　州廣西秦健吏目劉瑀死鳳朝文之難武定衛知事
　髙心金沙江巡檢俞伯官死鳳繼祖之難武定指揮
　金守仁千戸王應爵梅應時黄桂鎮撫金榮髙祿豐
　知縣封川蘇夢暘祿勸州壽官李資坤父子俱死鳳
　克之難
　
　
　
　
　
　
　
　
　滇畧卷五
欽定四庫全書
　滇畧卷六
　　　　　　　　　　　　明　謝肇淛　撰
　　獻畧
　夫枯木輪囷器於萬乘夜光懸黎終老他山世未有
　無媒而自致者况荒陬卉服日月所不照臨者哉常
　璩南中志蒐剔殆無遺佚不過披沙得金存一二於
　千百耳自玉斧一畫大渡中斷帝車無南指之期侏
　儒絶見竈之夢湮滅不稱曾不得與蒟醬卭竹同賔
　上國亦不幸矣國家薪槱化洽聲教四訖然後文人
　志士鵲起名世者項臂相接然麻中之蓬中駟可以
　上駕何者其時勢易也余裒往事葢詳於逺而畧於
　近司馬子長曰巖穴之士非附青雲惡能聲施後世
　哉
漢盛覽字長通葉榆人也學於司馬相如所著有賦心
　四卷嘗問相如以作賦相如答曰合纂組以成文列
　錦繡而為質一經一緯一宫一商此賦之迹也賦家
　之心包括宇宙總覽人物斯乃得之於内不可得而
　𫝊覽乃作合組歌列錦賦而退終身不復言賦同時
　有張叔者天姿頴出過目成誦俗不知書叔每疾之
　思變其俗元狩間聞相如至若水造梁距葉榆二百
　餘里叔負笈往從之受經歸以教鄉人
隗叔通若水人也性至孝母好飲江膂水叔通日入江
　取水以給冬夏天為出平石至江膂中人謂之孝子
　石見酈道元水經注
許叔善闡人也章帝元和中入中國從師受五經歸教
　郡人
尹珍字道直牂牁母歛人桓帝時自以生於荒裔不知
　禮義乃從汝南許慎應奉受經書圖緯學成還鄉里
　教授於是南域始有學焉官至荆州刺史
爨習建寧郡人丞相亮平南中收其俊傑為官屬習官
　至領軍時朱提孟琰者亦以材見收用官至輔漢將
　軍
阿南者酋長曼阿奴之妻也夫為漢將郭世忠所殺欲
　妻之贈以衣飾阿南恐逼已紿之曰妾欲從君君能
　從我三事乎曰從曰一須作幕次祭故夫二須焚故
　夫衣易君新衣三須令國人徧知禮嫁明日如其言
　聚國人張松幕置火其下阿南抽刀出令火熾盛乃
　焚夫衣告曰妾忍以身事讐遂引刀自剄身赴火中
　時六月二十五日也國人哀之每嵗以是日焚炬聚
　㑹以弔之後人名為星囘節
晉龎遺葉榆人也成帝成和二年蜀賊李䧺攻建寧時
　遺為秀才起義兵攻䧺大破之䧺遁走
謝恕字茂理牂牁母歛人咸和八年寧州為李䧺所破
　南中盡為䧺有惟恕保郡獨為晉官至撫夷中郎將
　寧州刺史
傅寳字紀圖牂牁平夷人仕為尚書郎長安令時號南
　州人傑
唐段赤城葉榆人有膽畧勇於為義䝉詔時龍尾闗外
　有大蟒吞啗人畜衆苦之赤城披甲持雙刀赴蟒蟒
　吞之刀出于背蟒亦死土人剖蟒腹出赤城骨葬之
　建塔冡上煅蟒骨以堊塔焉
楊興永昌人䝉氏時為布僰天寳八載率所部入附天
　子下璽書褒美旌其門子孫世為永昌酋長
張志誠善闡人憲宗元和中游成都學書得二王帖寳
　惜之日臨數過及歸從學書者甚衆
王仁求安寧人為河東州刺史敎民以生聚阜財之道
　賦役均平恩義兼濟人心咸服夷風丕變子善寳以
　雲麾將軍持節河東諸軍事亦有治蹟
閉珊居集者霑益州烏蠻也精卜筮之學其法用細竹
　四十九枚以代蓍草或以雞骨為之占算如神夷中
　稱為筮師
阿町者馬龍州人納垢酋之後也棄官職隠山谷中撰
　爨字字如科斗二年始成字母十千八百四十有竒
　名曰韙書爨人至今習之為書祖云
楊竒鯤葉榆人也讀書貫穿百家尤長聲詩唐詩載其
　一首云風裏浪花吹又白雨中嵐影洗還青江鷗聚
　處窻前見林狖啼時枕上聽
杜光庭灌縣人避地南詔以文章教䝉氏之民太和城
　䝉國碑其所書也書有法度為時崇尚及卒䝉學士
　爨泰葬之於玉局峰麓依浮屠立廟世𫝊唐御史祠
　云
賈餘絢蜀人也善屬文唐初寓雲南作兩爨王碑其後
　文人流寓者則成都閭丘均雍陶咸陽賈島皆以避
　亂至
慈善者唐邆睒詔妻也開元中南詔既強有併吞五詔
　之心六月二十五日星囘節南詔召五詔燕㑹慈善
　逆知其謀止夫無往夫曰勢不可已婦乃作鐵釧約
　其臂而去既而南詔果焚五詔皆為灰燼佯曰五詔
　醉失火焚死各詔骸骨無從辨認獨慈善輿夫屍而去
　南詔聞其哲欲娶之慈善閉城自固南詔發兵圍之
　三月食盡乃盛衣粧西向自縛於座竟以餓死臨卒
　曰吾往訴夫寃於上帝南詔聞之悔曰誤逼此貞節
　婦乃旌其城曰徳源城
宋段宗牓南詔臣也師子國王伐緬緬求救于南詔遣
　宗牓將兵救之時詔老子世隆幼權臣楊苴顛熾盛
　宗牓恐其簒奪乃請曰今臣救緬若權不重人不用
　命必専生殺乃可許之遂出令限七日齊軍於河尾
　惟綂矢違限遂斬其將乃苴顛子也既入緬得勝獲
　師子國旗幟金皷兵仗而還緬王酬以金寳不取取
　佛舍利至騰越聞詔卒苴顛果簒立宗牓與苴顛書
　云王崩子幼聞公攝位國家之福也曩承詔㫖率師
　救緬師子國不戰而潰緬王酬我佛舍利今凱還倘
　率國中多人迎舍利境上榮甚苴顛得書率國中耆
　艾服龍衣手執金爐盛陳儀衛至義修相見宗牓云
　先拜舍利苴顛下拜宗牓斬之歸國求世隆立焉
高量成段氏相也避位不仕築城於威楚之徳江村優
　恤孤寡教誨子弟風俗翕然丕變稱為夷中君子
李紫琮大理人以其主段和譽命為進奉使入貢於宋
　過湖南聞學校文物之盛請於押伴求詣學瞻拜宣
　聖像邵州守張察許之遂往遍謁見諸生又乞觀御
　書閣舉笏叩首
元髙泰祥者南詔段氏相也世祖率衆二十萬來攻泰
　祥以死拒戰衆寡不敵走姚州募兵勤王復戰兵敗
　被虜世祖訊之不屈欲官之嫚罵不受斬于五華樓
　下臨刑曰段運不囘天使其然為臣死國職也吾事
　畢矣時烈日當午雷電大作風沙愁慘觀者萬人莫
　不洒泣元主曰忠臣也命收葬之
陳恵亦段氏臣四川明玉珍紅巾攻善闡梁王奔威楚
　總管段功救之與紅巾戰間伺得玉珍母書語子成
　功乃返功更其詞募軍中無人敢持書者恵願往功
　難之恵曰以吾一命救萬人當不負但老母無養耳
　功曰迎爾母宫吾宫膳吾膳爾無顧也恵遂持書往
　玉珍得書黙然揮之出飯恵詣功言狀功下令曰紅
　巾今夜必囘使人偵之果然追至七星闗大破之欲
　官恵恵不受
王昇字彦高昆明人資禀聰敏官至宣慰副使以文章
　政事名於南詔中州文士宦滇者咸與交遊同里張
　景雲亦以理學文章顯景雲字天祥官登仕郎
楊昇太和人性質超邁儒吏兼通至正中以討明玉珍
　功官木邦路同知卒子寳為姚安路判官從征克蔚
　州曹州遷大理路治中梁王段氏搆兵寳曰兩兵相
　鬬民有供餉鋒鏑之苦極力解和土人深感其徳
董文彦通海人任威楚路知事天厯間中慶路鎮將敗
　狐判引兵攻威楚官吏皆走文彦獨不去賊欲降之
　文彦怒曰汝食君之祿不思報恩逆天殄民滅棄綱
　常恨不能殺汝乃從汝反耶賊怒桎梏之文彦罵不
　絶口截其耳使啗焉文彦嚼血噴賊遂遇害明年敗
　狐伏誅事聞賜諡莊愍官其子時中為禄豐主簿
楊淵海南詔臣事段功功有寵於梁王淵海逆知其不
　終累以為言功不聽淵海出語人曰吾王與我無生
　還日矣人怪之曰主有怙寵於君何預淵海曰豈有
　食人之食而不同其難者明年功果為梁王所害淵
　海死之
楊恵楚䧺人父蚤喪事母劉氏盡孝母遘疾幾危恵不
　櫛髪不解帶者月餘禱神求以身代劉氏夜夢神告
　之曰爾壽當終為爾子孝誠所感今特延之次日果
　瘳壽至八十五卒恵負土營墳廬於傍者三年哀毁
　喪明有司以聞旌其門蠲其徭役同時昆明則楊立
　義臨安則張友直董茂春河陽則段文瑞姚州則趙
　和皆以至孝著稱朝廷旌之
麥宗者通安州麽些人也生七嵗不學而識文字偶入
　玉龍山中見石盎中水飲之遂知禽鳥語一日羣鴉
　在林有一鴉從南來哀鳴甚急羣鴉從之宗曰此雄
　鴉為白沙里人所弋迹之果然長而百蠻諸夷之書
　無不通曉善闡國稱為異人焉
楊保楊名太和人皆段氏臣洪武十五年天兵入大理
　保遣弟名往探緩急約以翌日日出為期名過期不
　至有頃聞國破遂自縊死名至亦解弓弦自縊國人
　義之合葬於𢎞圭山
阿結者梁王女也梁為紅巾所攻平章段功救之梁王
　徳功以女妻焉既頗猜忌欲酖之結知其謀以告功
　不信遂遇害結悲憤作詩自悼不食而死時功女羌
　奴方幼聞變手繡一旗為志誓復父讐及嫁以付其
　弟寳詳見雜畧
國朝吳孝先嶍峨人也幼名虎兒洪武間方十嵗隨父
　出遊父偶為虎所攫孝先皇遽間取父所佩刀斫虎
　腰應手而斃父得生還人咸異之一時稱為孝童
丁嵩永昌人有至性自少至壯動無違禮開舘教里中
　子弟從者如雲洪熙中舉懷才抱徳科辭不就徵宣
　宗即位下詔求直言嵩陳首務八策一曰正心術則
　天道應二曰重經筵則宗社福三曰開言路則聞見
　定四曰用賢才則政治美五曰總大綱則庶務舉六
　曰汰冗兵則軍儲足七曰重守令則邦本寧八曰崇
　節儉則財用足上嘉納詔所司強起之至中道卒所
　著有横峰樵唱
李純昆明人少不羈有智畧正綂間舉孝亷為監察御
　史按遼東時土木之變純曰敵人以我兵勤王而西
　必出吾不意乃選精鋭八百分布要害敵果以二萬
　騎直趨遼東未至二十里純設兩伏待半入舉火擊
　之敵騎中斷斬馘無算自是不敢復窺東陲後巡撫
　榆林大敵壓境純微服潛行敵中盡得其虛實部署
　諸將擊其不備大破之敵逺遁去卒于官
段子澄太和人為諸生時即以志操自厲鄰女私奔却
　之不内路得遺金求還其主及入試試官得其卷夢
　有神人薦之遂舉天順壬午鄉試第一仕至别駕鬱
　鬱不自得竟謝病去居鄉以盛徳雅量見推里閈謂
　太丘彦方之亞也
楊一清字應寧安寧之石淙人也父景始徙巴陵幼頴
　悟絶倫一覽成誦八嵗舉神童入翰林憲宗命内閣
　選師教之十四舉於鄉成進士歴事四朝出將入相
　經略固原以五千人破敵數萬總督三邊築河套邊
　城増兵花馬池邊境肅靖其用兵如神算無遺策臨
　機應變動合事宜再入内閣與張永共誅逆瑾反危
　為安宗社賴之官至少師大學士卒諡襄敏
趙弼字廷直太和人舉成化辛丑進士官至太僕丞清
　介恬静始終一操僚友有馳競者耻之不與言罷官
　里居躬耕南畝與農夫耦晏然自足若未嘗顯者同
　榜姚祥來為監司過其廬弼適芸田投耒見之詞色
　無怍祥問生事何窶答曰差勝諸生時矣遺之金不
　受祥歎息而去
楊輔字存誠太和人博學多聞隠居不仕孝友好施家
　貲盡以予人自甘粗糲庭前桂樹扶疎蟠蹙巢居其
　上命曰桂樓讀書不輟一日硯水枯欲下取之顧視
　則水溢矣自是遂通靈異神明後入雞足栖巖穴中
　八十餘卒卒之日交遊盡見其至家為别又有人於
　安寧道上遇之疑其仙去也所著有桂樓集篆隸宗
　源行世
張志淳字進之永昌人天性聰哲六藝咸通登成化甲
　辰進士為選部郎用賢㧞滯門無私謁歴官户部侍
　郎謝病歸功業風節為時崇尚晩嵗著書自娱有南
　園集西銘通南園漫録續録行世
張璁字廷璧平夷人成化三年進士為重慶守治行為
　天下第一𢎞治初南贑閩廣夷寇為亂以璁備兵江
　右既至治城池積糧糗練士卒修器械設防禦地方
　賴以無虞尋以事去郡盗復起詔復任璁賊聞其至
　悉解散嵗餘復謝病歸家四壁立璁有吏才通達治
　體盤錯立解所至有神明聲然以剛直不阿未究其用也
楊南金字本重鄧川人𢎞治已未進士為泰和令有三
　不動之謡謂刁詐脅不動財利惑不動權豪撓不動
　也擢監察御史時逆瑾威震中外都御史其黨也凌
　辱屬官南金不為屈一日叱欲縛之南金解冠帶曰
　不作此官便了豈可屈于權奸乎即日出都行二百
　里瑾使人捕不及除其名嘉靖初起楚臬尋謝病歸
　性嚴重不茍言笑至於扶良善䘏孀寡竭力為之八
　十餘卒祠於鄉
雷應龍字孟升䝉化人正徳甲戌進士為莆田令有古
　循吏風所建立皆愜民心巨璫遣人督方物甚横應
　龍械繫之擢侍御史伉直敢言嘉靖初因災異上八
　事曰務實學親大臣放宫人去無益正禮教改編發
　宥罪謫均賦役上嘉納之有中貴營乞織造得請應
　龍手疏極論之不報恚憤成疾卒中外莫不嗟悼
張西銘字希載寧州人母夢黄鶴入帳而生年十三五
　經皆成誦舉進士為金谿令先教後刑民相戒無敢
　犯法者縣有虎暴西銘為文禱於神虎遁去蝗傷稼
　亦隨禱而滅拜監察御史按遼東繕城塹閲軍實劾
　邊將失律者邊境以寧平生博雅脩潔為政識大體
　不為苛察卒之日朝野皆悼惜云
趙徳宏字有容鶴慶人舉孝亷孝友謙恭人無間言父
　在京病劇宏為嘗糞及卒哀毁骨立假貸營斂徒跣
　偕傭人肩櫬以歸廬墓三年歘有白犬朝夕相伴小
　鳥巢於塋樹呼即啄食知府唐標親至其所唁之賻
　贈有加出判順慶知潼川咸有異政撫麗江夷土舍
　髙鵬餽金八百宏立却之里居環堵蕭然當事榜其
　門曰孝亷
楊元字務本永昌人潛心理學沉黙静坐頓悟邵子先
　天數學人有叩者應驗如響為諸生遊太學歸隠居
　不仕從學者甚衆當道重其為人時有饋遺悉辭不
　受強之則封識以待其去任還焉所著有納甲圖九
　圭數學基指南行世
楊全劍川人父繼宗為土官部曲海真所殺全方在襁
　褓及長知父死非命矢志復讐乃拜海真夫婦為父
　母一日治酒邀真酒醉拔刀殺之土官聞欲甘心焉
　全竄入麗江為麗江奏他事連土官得請土官死于
　獄全曰吾事畢矣遁入山中窮困以死
楊士雲字從龍自號九龍山人正徳丁丑進士改翰林
　院庶吉士授給事中以養母乞歸不復出嘉靖初詔
　強起之補宫寮辭疾不就人問其故曰吾豈能俯仰
　人以求進乎居里二十餘年郡縣罕見其面鄉人不
　知婚娶喪葬之禮士雲條析教誘令易奢為儉通國
　化之自少至老手不釋卷又精風角每中夜歩觀星
　緯或喜或歎不以語人所著有皇極天文律吕諸書
紀經綸字肫夫臨安人天資純樸不妄一言里中稱為
　篤行君子嘗市一婢察其言貌頗異問之曰父為百
　户立功貧迫至此遂養為己女厚嫁之舉孝亷為上
　蔡令以計擒劇賊黒龍黒象黒虎等開溝繕城百姓
　利之跡其生平志操無媿於前哲云
張含字愈光志淳子也舉於鄉不仕遊梁楚間善為詩
　李獻吉何仲黙咸亟稱之里居時成都楊修撰慎謫
　戍金齒意不可一世而獨與含友善倡和不絶手為
　㸃定其詩有禺山集行世時太和布衣董難者字西
　羽亦以詩名從慎遊寓蕩山一樓輯轉注古音不樂
　仕進以終其身
孫繼魯字道夫進士仕至都御史慷慨有大節秉正嫉
　邪不阿權貴守衛輝以忤閹人逮詔獄民遮道號哭
　卧轍下死者十餘人調淮安有羡銀萬金例為督撫
　及守用者繼魯分毫不取督撫欲取之亦不與也歴
　官至都御史撫山西竟以戇直為輔臣中傷下獄死
　死之日所治民聚千百於京師巷哭之長安為之罷
　市隆慶初加贈祭諡清愍
李資坤字伯生昆陽人也幼以孝友端謹聞舉孝亷歴
　官郡守所至咸有異績肅皇帝考亷吏為天下第一
　居家置義塾教子弟不詣公府性剛介寡合而好古
　信義老而彌篤積書數萬卷硏誦終日自稱一蠧居
　士
李元陽字仁甫太和人少夢神人授錦三丈令吞之既
　寤詞藻竒進舉進士選庶常吉士以議禮不合謫分
　宜令有異政拜監察御史侃侃敢言獨立不阿當事
　者銜之㑹扈駕至荆州荆州守缺即推元陽無何竟
　罷之元陽俶儻有竒節文章徳行皆為中外崇重家
　居孳孳為善惟恐不及兩修郡乗卓然成一家言年
　八十餘卒元陽為御史時按閩墨吏望風解印綬去
　遇文人墨士雖布衣與抗禮後大理髙崶至風裁尤
　峻捕境内豪強一空閩至今稱兩御史云
郭文字仲炳昆明人浮家泛宅以詩自娱常往來滇洱
　間自號舟屋楊慎稱其竹枝詞云金馬何曽半歩行
　碧雞那解五更鳴儂家夫婿久離别恰似兩山空得
　名又登太華寺一聨云湖勢欲浮雙塔去山形如擁
　五華來一時詞人咸為閣筆有舟屋集時同邑李尚
　文者亦布衣有詩名遨遊公卿間及楊林蘭茂安寧
　張維皆以文章行誼為鄉里崇尚絶意仕進模楷後
　學時人為之語曰楊林有蘭安寧有張而太和段錦
　文金齒湯琮曲靖項瑄柴宗儒鶴慶奚謙姚安李黻
　先後隠居不仕咸有時稱琮題鸚鵡詩云翠閣香閨
　帶緑隂忽聞靈舌囀嬌音總將懷袖溫存意不稱雲
　林自在心籠絡反因毛羽誤矜誇休羡賦辭深隴山
　煙雨春雛小莫遣虞羅著意尋當時目為湯鸚鵡又
　有明經陶寧者字致逺亦永昌人有詩云杜宇枝頭
　百舌吟何人不動惜芳心桃花紅雨梨花雪鋪得春
　愁一寸深又題菜燈有云草堂照破虀鹽夢華屋燒
　殘肉食心惜其全集不𫝊張志淳南園續録又載一
　塾師送客詩云紛紛車馬駐江干布襪青鞋我獨難
　惟有相思心一片隨君千里到長安山行云山勢似
　墮不墮水聲欲停未停行過小橋囘首天然一幅丹
　青如此𩔖甚多而識字尤博乃姓名湮沒無聞可惜
　也
嚴清字(闕/)　昆明人登嘉靖甲辰進士歴官清介秋毫
　無取月俸衣食之外以贍親故布袍蔬食終其身萬
　厯初為吏部尚書裁汰冗倖振拔寒畯中外仕路為
　之一清無何致政歸家居室廬仍諸生之舊當事者
　欲為更新力辭不可杜門却軌卒世無所造請論者
　謂楊襄敏之後一人云
楊雨太和人郡吏也有志節不與胥曹偶人餽之問所
　從來出借貸則不受曰已有之則受十之一久而知
　其亷也皆紿曰貸㮣不受也雨方正悻直有寃事必
　力爭於庭守怒笞之起而復爭初疑其有私既知無
　他亦時時嘉納之一時無寃民云冬月其鞾無襪藉
　之以草役滿徑入雞足山郡守聞諸當事者往物色
　之不得也
趙愷尋甸人性行誠樸為鄉人所重嘉靖六年銓賊攻
　城愷首率衆拒敵力不支為所執以刀加頸欲脇從
　之愷紿之曰待囘率家眷相從賊信釋之愷至家集
　衆於前曰今賊勢猖獗人民殺戮殆盡吾惟有死而
　已我若死汝等舉火焚屋毋致我屍骸暴露可也遂
　登樓自縊而死衆亦舉火闔家皆自焚惟幼男景新
　年十三以他出得免時有庠生馮世傑火頭必沙者
　俱以抗賊死
國朝以遷謫流寓入滇者不可勝數而最著者則學士
　王景常武功伯徐有貞修撰楊慎云景常名奎松陽
　人洪武初為山西參政以事謫戍臨安博學宏才詩
　文高古一時翰墨之士咸從之遊無何召還為翰林
　學士有貞初名珵字原玉姑蘇人其學自天文地理
　兵法河渠以至隂陽方術風角醫卜無不洞曉詩文
　雄偉竒麗謫戍金齒僦一小室荷殳從役不異行伍
　三年赦歸慎字用修成都人以議禮廷杖戍永昌歴
　遍湖山以詩酒自娱興到輒揮洒淋漓夷夏得其片
　紙藏為至寳從遊者以千百計竟卒于雲南今髙嶢
　其讀書處也又有韓宜可字伯時山隂人劉寅崞縣
　人髙莘山東人祝璀徳興人皆先後謫戍至流風餘
　韻至今人能道説之
　
　
　
　
　
　
　
　
　
　
　
　滇畧卷六
欽定四庫全書
　滇略卷七
　　　　　　　　　　　　明　謝肇淛　撰
　　事略
　三代荒服若存若亡文獻不足徵也秦漢故實十不
　得一自唐以降瓜分雲擾淪没異域孰識之哉明興
　二百五十年來歸命大吏服漢冠裳而蜂蠆之警時
　起於衣袖鴟鴞之習未懐其好音譸張衡命無歲無
　之糜縣官金錢無訾算至於今外示舞干中實厝火
　欲求高枕未有期也夫明王馭夷治以不治乃其本
　在自治始慎擇守令將帥無使貪黷擾亂之則幾矣
周成王初越裳氏獻白雉重譯而至曰吾受命國之黄
　耉曰久矣夫天之無烈風淫雨海不揚波三年矣意
　者中國有聖人乎盍徃朝之及返迷失故道周公錫
　以指南車期年乃至其國(越裳即/今老撾)
春秋時庸與百濮伐楚又麇人率百濮伐楚
周末楚頃襄王使將軍莊蹻將兵循江上略巴黔以西
　至滇池方三百里旁平地肥饒數千里以兵威定屬楚
　欲報會秦擊楚㧞黔中郡道塞不通因以其衆王滇
　變服從其俗以長之
秦使常頞略通五尺道頗置吏
漢武帝元狩元年命王然于柏始昌吕越人間出西南
　夷至滇指求身毒國是歳有彩雲見於白崖遣使跡
　之乃置雲南縣
元鼎六年復使王然于以破越及誅南夷兵威風諭滇
　王入朝
元封元年郎中司馬遷奉使西征巴蜀南略卭莋昆明
　還報命
二年以中郎將司馬相如持節開越嶲按道侯韓説開
　益州授經教學復遣將軍郭昌衛廣平西南夷未服
　者舉兵臨滇滇王降以為益州郡賜之玉印最寵焉
六年漢既通西南夷欲前往大夏而昆明閉殺使者奪
　幣物於是天子赦京師亡命遣㧞胡將軍郭昌將擊
　之斬首數十萬後復遣使竟不得通
昭帝始元三年姑繒葉榆復反遣水衡都尉吕辟胡(一/作)
　(破/胡)將兵擊之敗還明年復遣軍正王平大鴻臚田廣
　明等並進大破之時句町侯亡波同入滇擊反者捕
　虜有功封為句町王
宣帝五鳳三年遣諫大夫王褒求金馬碧雞之神時方
　士言益州有金馬碧雞之寳可祭祀而致上使褒往
　祠焉時蠻久叛路莫能通乃就蜀巴郡醮祭移文及
　還道病卒上惜之
成帝時夜郎王興句町王禹漏卧侯俞相攻殺帝遣大
　中大夫張匡持節和解之句町不服刻木作漢使射
　之後陳立為牂牁太守誅興禹乃降
王莽時越嶲姑復夷人叛殺略吏民莽遣將軍廉丹發
　巴蜀卒徒十餘萬擊之不克
光武建武八年渠帥棟蠶姑復楪榆弄棟諸羌叛益州
　太守繁勝退保朱提
十九年遣武威將軍劉尚擊諸叛羌平之
二十七年哀牢夷賢栗等率種人詣越嶲太守鄭鴻降
　求内屬封為君長
明帝永平元年姑復夷復叛益州刺史發兵討破之斬
　其渠帥傳首京師
十二年哀牢王栁貎率衆内屬以其地置哀牢博南二
　縣割益州郡西部六縣為永昌郡始通博南山度蘭
　滄水
十七年白狼夷入貢作詩誦漢功德益州刺史朱輔譯
　進之(白狼今/麗江也)
章帝建初元年哀牢王𩔖牢反太守王尋奔楪榆詔募
　發夷漢討之
二年昆明夷鹵承等應募率種人與諸郡兵大破𩔖
　牢於博南斬之封鹵承為破虜傍邑侯時有神鹿
　兩頭見於㸃蒼山西能食毒草
元和間神馬出昆明池甘露降白烏見
和帝永元六年永昌徼外夷遣使譯獻犀牛大象
九年徼外蠻及撣國王遣重譯貢珍寳賜以金印紫綬
　小君長皆加印綬錢帛
安帝永初元年永昌徼外僬僥種夷三千餘口内附獻
　象牙水牛封牛
元初五年卷夷大牛種封離等叛永昌夷皆應之衆至
　十餘萬遣中郎將尹就討之敗績詔徵就還令以兵
　屬益州刺史張喬喬遣從事楊竦至楪榆擊大破之
　封離降
永寧元年撣國王復来貢獻樂及幻人
靈帝熹平五年殺永昌太守曹鸞
後主建興元年益州耆帥雍闓等反殺建寧太守成昻
三年改益州郡為建寧郡以李恢為太守分建寧永昌
　置雲南郡以吕凱為太守分建寧牂牁置興古郡以
　馬忠為太守丞相諸葛亮南征討雍闓斬之擒孟獲
　益州永昌牂牁越嶲四郡平即其渠帥用龍佑那為
　酋長賜姓張氏改號建寧
晉惠帝太安元年建寧朱提大姓毛詵等叛南夷校尉
　李毅討破之
二年毛詵等復叛奉建寧太守馬恢為刺史李毅收恢
　殺之而夷愈盛毅疾甚不能出嬰城固守而已
光熈元年寧州刺史李毅卒
懐帝永嘉四年以王遜為南夷校尉寧州刺史滅五苓
　夷以地勢形便上分永昌為梁水郡改益州郡為晉
　寧郡從之
明帝太寧元年蜀李雄遣李驤冦寧州王遜遣將軍姚
　岳等擊大破之是年遜卒以其子堅為寧州刺史
成帝咸和二年寧州秀才龎遺起義兵攻李雄將任回
　李謙等雄遣將羅恒等救之刺史尹鳯遣禆將姚岳
　太守楊術援遺戰于臺登敗績術死之
八年李雄䧟寧州
宋文帝元嘉十八年晉寧太守爨松子舉兵反寧州刺
　史徐循討平之
梁武帝時建寧越嶲叛都督王紀撫定之
天監十三年殺寧州刺史李略
太清三年寧州土酋爨瓉據城以叛詔授瓉寧州刺史
　時侯景方亂不能討也
隋文帝開皇十四年南寧夷爨翫反遣太平公史萬嵗
　討之自青蛉川度西洱河入渠濫川破三十餘部爨
　翫降
十八年南寧羌復反萬嵗以受賂坐除名
唐高祖武德元年以爨翫子𢎞達為昆州刺史
四年昆彌遣使内附
七年命韋仁壽檢校南寧州都督寄治越嶲仁壽將兵
　循西洱河開地置七州十五縣請徙治南寧州詔可
太宗貞觀元年以爨歸王為南寧州都督
二十二年命右武衛將軍梁建方討松外諸蠻遣使詣
　西洱河諭其帥楊威等皆欵降是年西洱河大首領
　楊棟東洱河大首領楊斂皆入朝授官秩冊建寧張
　樂進求為首領大將軍進求尋遜位於䝉氏
高宗永徽元年遣左領軍將軍趙孝祖討白水蠻及大
　勃弄小勃弄大破之虜其酋長楊承顛改雲南縣為
　匡州
四年䝉氏細奴邏遣使入朝賜以錦袍
五年西洱河䝉儉和舍等作亂以李義為姚州道總管
　討之斬其帥諾沒弄楊䖍柳等諸蠻悉平
顯慶元年西洱河大首領楊棟來附
麟德元年置姚州都督府於昆明之弄棟川
咸亨三年永昌蠻冦邉殺長史李孝讓辛文協詔以太
　子右衛梁積壽為姚州道行軍總管討平之
調露二年永昌蠻復叛上命李義復總師討之敗績郎
　將劉惠等戰死乃廢姚州
武太后垂拱四年南蠻郎將王善昆州刺史爨乾福請
　復置寧州
延載元年永昌蠻酋董期帥部落二萬戸内附
神功二年蜀州刺史張柬之乞省罷姚州使𨽻嶲州不
　納
睿宗景雲元年姚州附吐蕃攝監察御史李知古請發
　兵擊降之增置州縣羣蠻引吐蕃攻知古殺之姚嶲
　路絶
太極元年姚州蠻冦蜀詔靈武監軍右臺御史唐九徵
　為姚嶲道討擊使吐蕃以鐵絙梁漾濞二水通西洱
　蠻築城戍之九徵毁絙夷城建鐵柱於滇城以勒功
𤣥宗開元二年南詔盛羅皮遣張健成入朝廼築柘東
　龜城
姚嶲蠻冦姚州都督李䝉討之敗沒
三年盛羅皮立孔子廟於國中
十七年嶲州都督張審素討西南蠻破之克雲南昆明
　城
十八年南詔皮羅閣滅五詔
二十五年皮羅閣陷太和城又襲大釐城據之
二十六年皮羅閣賂節度使王昱求合六詔為一許之
　遣使冊為雲南王賜名歸義徙治太和城
天寳元年南寧州諸蠻叛陷安寧命御史韓洽等督䝉
　歸義討平之
五載歸義遣其孫鳯迦異入朝授鴻臚卿
八載遣特進何履光率十道兵定南詔境
永昌人楊興為䝉氏布燮率所部内附上降璽書褒美
　旌其門世為永昌酋長
九載楊國忠以鮮于仲通為劒南節度使雲南太守張
　䖍陀淫虐南詔閣羅鳯忿怨攻殺之取夷州三十二
十載遣劒南節度使鮮于仲通討南詔戰於西洱河敗
　績大將王天運死之閣羅鳯遂陷雲南僣號大䝉國
十二載復遣劒南留後李宓擊南詔於西洱河全軍敗
　沒前後死者二十萬人閣羅鳯因䧟嶲州㑹同軍據
　清溪闗以破越析
肅宗至德元載南詔陷越嶲
代宗大厯十四年閣羅鳯死孫異牟尋嗣連吐蕃入冦
　神策都將李晟擊破之
德宗貞元元年異牟尋徙居史城僣封五嶽四瀆以㸃
　蒼山為中嶽烏䝉山為東嶽䝉樂山為南嶽高黎共
　山為西嶽玉龍山為北嶽以黑惠江金沙江澂江瀾
　滄江為四瀆
四年異牟尋徙居羊苴咩城請内附
五年南詔遣烏蠻鬼主夢衡苴聘於劒南節度使韋臯
　求入朝臯遣其屬崔佐時報之盟于㸃蒼山
九年南詔遣使上表詔冊封雲南王以韋臯為雲南安
　撫使異牟尋遣使楊嘉明詣臯獻夷中歌臯遣幕府
　崔佐時由石門趣雲南復通石門南道
十年臯以南詔兵伐吐蕃大破之取鐵橋十六城俘其
　五王来獻㨗異牟尋遣弟獻地圖土貢請復號南詔
　詔以袁滋為冊使賜以金印
十一年南詔尹輔酋等隨袁滋入朝九月復獻馬六十
　匹
十六年南詔進奉聖樂舞上御麟德殿觀之
憲宗元和十一年南詔勸龍晟為其下弄棟節度使王
　嵯巔所殺立其弟勸利寇安南
穆宗長慶四年始賜勸利印是歲勸利死弟豐祐
　嗣朝廷遣京兆少尹韋審規持節臨冊豐祐遣洪成
　酋等入謝
文宗太和三年南詔入冦陷卭戎嶲三州東川節度使郭
　釗以鄂岳襄鄧忠武軍伐之又冦成都入其郛遣右
　領軍衛大將軍董質伐之豐祐上表請誅西川節度
　使杜元頴詔貶元頴為循州司馬
四年豐祐遣使請罪
五年西川節度使李德裕索南詔所掠百姓四千人
六年南詔掠驃國民三千徙之柘東
八年南詔遣使貢方物
武宗㑹昌六年南詔冦安南經略使裴元裕死之
宣宗大中十二年南詔冦安南陷都䕶府發朱弩佉苴
　助守猶嵗朝貢
十三年豐祐死子酋龍嗣朝廷以名近廟諱不行冊禮
　酋龍遂僣號改國號曰大禮陷播州
懿宗咸通元年南詔遣清平官董成等詣成都節度使
　李福囚之劉潼釋之有詔成等至京師見别殿遣還
二年南詔冦安南攻陷邕州是年九月以左司郎中孟
　穆為南詔弔祭使不果行
四年南詔陷安南經略使蔡襲死之
五年南詔掠嶲州西川節度使蕭鄴邀擊大破之又冦邕
　州官軍敗沒
七年嶺南節度使高駢大破南詔復取交阯
八年南詔遣楊酋慶来謝釋董成之囚且歸成都俘三
　千人節度使李師望殺其使
十年南詔入冦陷嘉黎雅三州
十一年攻成都節度副使王建立戰死
十四年陷黔中是年以牛叢為劒南西川節度使南詔
　謾書求入朝假道叢囚其使四十人釋二人還
僖宗乾符元年南詔冦西川陷黎州入卭崍闗
二年冦雅州西川節度使高駢檄責之
四年酋龍死子法嗣請和親
六年嶺南節度使辛讜遣使徐雲䖍如南詔
廣明元年遣宗正少卿李龜年使南詔與和親
中和三年以宗室女為安化公主妻南詔南詔遣趙隆
　眉楊竒鯤段義宗朝行在高駢上言三人南詔心腹
　宜止而鴆之上從其言隆眉等死蠻遂衰不復振
昭宗天復二年南詔清平官鄭買嗣奪䝉氏而滅之僣
　號大長和國
後梁乾化四年南詔冦蜀王建發兵大破之
後唐莊宗同光元年南詔以朱鬃白馬求婚南漢南漢
　以增城公主妻之魏王繼岌齎書招諭南詔
明宗天成元年東川節度使楊干貞殺南詔鄭隆亶立
　侍中趙善政
三年趙善政僣號大天興國干貞尋廢之自立僣號大
　義寧國
後晉天福元年通海節度使段思平討楊干貞干貞走
　死
二年段思平自立僣號大理國居羊苴咩城
三年南詔段思良廢其主思英而自立
宋太祖至道元年南寧酋長龍漢􁧴貢方物
太宗淳化五年李順亂蜀招安使雷有終遣辛怡顯使
　南詔
英宗治平二年蔣波繡雲龍賜等州蠻来貢(波州今劒/川雲龍即)
　(今雲龍/州也)
神宗熈寧九年南詔廉義遣使入貢後為其臣楊義貞
　所弑
元豐三年段氏臣高智昇討義貞誅之立廉義之子壽
　輝善闡侯高昇泰廢之立思廉庻孫正明
五年高昇泰廢其主正明而自立
哲宗紹聖元年昇泰僣號大中國昇泰死子泰明以父
　命求正明弟正淳立之號後禮國
徽宗崇寧二年正淳遣高泰運入朝求經籍得六十九
　家以歸(按乾道中南詔使者見廣南人言其國有五/經廣註春秋後語三史加註張孟押韻集聖)
　(厯諸/書)
政和五年廣州觀察使黄璘奏大理求欵附
七年南詔遣進奉使天駟爽彦賁李紫琮副使坦綽李
　伯祥来朝貢馬三百八十匹及麝香牛黄細氊碧圩
　山諸物詔冊其主和譽為大理國王(按宋史作段和/譽南詔通紀作)
　(段正/嚴)
高宗紹興三年廣西奏大理求入貢郤之
六年廣西經略安撫司奏大理貢象馬詔䕶送行在所
　優禮答之
孝宗淳熙二年知靜江府張栻令邕管提舉司精選峒
　丁以制大理
八年大理封其相高䕶隆子隆政為姚府等三郡演習
　(演習華言/牧守也)
理宗淳祐元年黎守閻師古言大理請道黎雅入貢安
　撫使孟珙郤之使道邕廣
四年䝉古攻靈闗大理將高禾逆戰敗死
十二年䝉古呼必賚擊大理由臨洮踰吐蕃至麗江所
　至望風欵附
寳祐元年呼必賚入大理相國高泰祥死之擒其主段
　興智仍命安輯大理
二年元兵克昆明遂定雲南諸郡以蠻部三十六路四
　十八甸皆設土官命大理金齒都元帥府統之
元世祖中統元年段興智入朝道卒以子信苴日為總
　管守大理(南詔通紀作智/興族弟信苴實)
至元二年諸爨部叛信苴日討平之
四年以皇子和克齊為雲南王鎮中慶路(今雲/南府)
雲南都元帥布呼丹毒殺和克齊王府文學張立道遣
　人告變詔逮至皆伏誅
十四年遣信苴日伐永昌之西騰越蒲蠻阿昌金齒未
　降部族
十九年遣台布桑阿克逹爾率師從金齒征𬗟
二十五年以雲南王額森特穆爾鎮大理
二十六年始立迤西各路宣慰等司
二十七年以皇孫噶瑪拉為梁王鎮雲南
二十九年改封噶瑪拉為晉王
三十年以皇曽孫松山為梁王
成宗大德五年調雲南軍征八百媳婦雲南土官宋隆
　濟叛
八月遣薛綽爾等兵伐金齒諸蠻
六年宋隆濟攻貴州遣伊蘇岱爾㑹劉國傑討平之
武宗至大元年以諸王婁丹襲封梁王
梁王伐大理破總管段光兵殺其將高蓬
泰定帝泰定元年封特穆爾布哈為梁王
文宗至順元年雲南諸王圖卜戩叛䧟威楚臨安自立為
　雲南王詔置雲南行樞宻院以徹爾特穆爾知院事
　率師討之
二年雲南平
順帝至正二十三年明玉珍紅巾賊攻雲南總管段功迎
　擊大破之梁王以女阿結妻功為奏授雲南平章無
　何忌而鴆之阿結及從官楊淵海皆從死子段寳嗣
　(此順帝至正二十三年癸卯年事也/今志作成宗癸卯差一甲子誤矣)
二十七年梁王攻大理不克奏陞段寳為雲南左丞
皇明洪武初段寳遣段真奉表歸欵
五年遣翰林待制王禕八年遣中書省參知政事吳雲
　俱招諭雲南梁王不下死之
十四年秋七月命潁川侯傅友德為征南將軍永昌侯
　藍玉西平侯沐英為副總兵征雲南平之梁王投水
　死
十五年三月克大理俘段寳二孫遂下鶴慶金齒諸路
　是年六月元布延圖復叛據佛光寨額森布哈陷鄧川
　十月金齒土官高大惠并額森呼圗克搆麓川夷入冦
　屠永昌
大理土官高生等叛圍雲南都督郭英討平之
十六年征南將軍傅友德都督郭英擊布延圖大破之
布延圖自焚死大惠逃為白人所殺
十七年移中土大姓以實雲南是年廣南特磨道作亂
　總兵沐英討平之
十八年段土官復叛指揮李觀討平之
十九年命傅友德耿炳文再征雲南諸蠻平之
二十一年緬蠻叛總兵沐英往討大敗之生獲象四十
　匹而還五月命潁國公傅友德率兵再至雲南討曲
　靖普安孟定龍海曲麻馬乃等處未靖諸蠻
二十二年廣西府阿赤部酋者滿矣情搆越州土酋阿
　資以叛西平侯沐英討平之誅者滿矣情獨阿資不
　獲
二十八年西平侯沐春降越州斬阿資梟其首誅其同
　惡者一百四十一人
二十九年寧逺州刀拜爛麓川蠻刀千緬俱叛逐宣慰
　思倫法遣西平侯沐春討之
三十一年夏四月麓川平
永樂元年車里宣撫司土酋刀暹答侵地虜官西平侯
　沐晟請討之上勑晟以理告諭暹答悔懼還所虜及
　地遣使入謝
三年遣沐晟征八百大甸平之
四年遣官招諭雲南西南夷大古喇小古喇等部落皆
　願内屬置宣慰司二長官司五
緬甸攻孟養遣行人張洪持節諭之宣慰使那羅塔遣
　使謝罪詔宥之
十年封汝南王於大理(後以逺改封今㸃蒼/山無為寺有王碑記)
洪熈元年户部尚書夏原吉上言時政請罷雲南採辦
　金寳數事許之
正統三年麓川酋思任法(法夷言王也/志作發誤)反征南將軍黔
　國公沐晟討之不克都督方政戰死(晟駐師怒江思/任法陽請降晟)
　(信之不進兵方政屢請戰不許政遂與麾下夜往襲/其柵破之既而蠻兵大集政求援晟不答一軍俱殁)
　(事聞上遣使問罪晟曰我主將也失律在我遂不食/至楚雄卒上憐之薄其罪仍賜贈謚遣行人祭政贈)
　(威逺伯謚忠/毅立祠永昌)
五年秋七月廣南維摩師宗沙人儂人作亂都督沐昻
　討平之
六年夏五月遣都御史王驥定西伯蔣貴太監曹吉祥
　等統東南兵十五萬征麓川思任法逃獲其妻妾象
　馬寳玉無算時維摩州蠻韋郎羅作亂移師平之還
　朝封驥靖逺伯貴進侯爵其他陞官職者四百餘員
八年秋蔣貴王驥等以征麓川為名再入雲南
九年秋七月緬人獲思任法函其首獻于軍
十三年靖逺伯王驥帥師復征麓川河西學教諭詹英
　上章劾其濫行爵賞老師費財乃班師
景泰二年緬人執麓川思機法獻俘
成化十六年遣都御史程宗撫猛宻猛宻故木邦部落
　也其地有寳井成化初木邦宣慰罕□淫虐猛宻酋
　曩罕弄遂叛投𬗟既而鎮守太監錢能王舉索寳石
　不得疏於朝請征之罕弄懼重賂大學士萬安遣宗
　撫處宗承安意盡以所略木邦地畀之孟養諸番不
　平洶洶欲亂適𢎞治改元安宗斥罷副使林俊始割
　其地還木邦語具田汝成炎徼紀聞
𢎞治三年你甸鐵索箐賊作亂官兵討平之
思任法子思祿攻猛宻取蠻莫等十七寨遂據孟養
嘉靖五年孟養思倫法攻緬甸破阿瓦城虜其宣慰莽
　紀嵗殺略無算遂與木邦瓜分其地盖以報執思任
　法之怨也詔遣永昌知府嚴時泰往諭之不聼
六年尋甸酋安銓及武定酋鳯朝文叛圍雲南命兵部
　尚書伍文定討平之
十年廵撫歐陽重以衛軍冒餉銀核之軍士大譟詔罷
　重官
十九年雲南衛舍人把天持等謀作亂伏誅
二十六年永昌枯柯夷作亂兵備副使韓廷偉撫定之
二十九年元江土舍那鑑弑其主憲而自立都御史石
　簡討之不克
三十年那鑑殺左布政使徐樾時鑑詐降樾受命往撫
　之入賊境伏發被害官兵從者殱焉詔贈其官逾年
　官軍大集鑑乃自殺
是年緬酋莽瑞體據古喇宣慰司殺其酋長遂入孟養
　八百老撾(瑞體莽紀嵗㓜子避思倫法難奔洞吾與/古喇相近古喇酋兄弟相攻瑞體和解之)
　(遂部署衆兵絶其道路二酋/皆死盡有其地緬自此始强)
三十七年木邦宣慰罕㧞與隴川宣撫多士寧相讎殺
　遣指揮路九萬撫之
三十九年東川土酋阿堂與霑益土官安九鼎相攻殺
　廵撫都御史游居敬集師討之為廵按御史王大任
　所劾詔逮居敬赴京下獄論戍
四十年詔取㸃蒼屏石五十於大理廵撫都御史蔣宗
　魯奏罷之
四十二年易門賊李向陽等作亂自稱混天大王掠安
　寧三泊等州縣南安泥叢諸賊響應廵撫都御史吕
　光洵討平之
四十三年武定酋鳯繼祖叛殺略無算
隆慶元年廵撫雲南尚書吕光洵討武定酋悉平之奏
　設流官改治立禦建學作城
六年隴川宣撫司目把岳鳯弑其主多士寧投緬
萬厯元年冬十一月命廵撫侍郎鄒應龍同黔國公沐
　昌祚西征鐵索箐赤石崖擒夷酋羅勤快等七十二
　村悉平
二年春二月復東征□獛等夷秋八月征蕎甸等夷皆
　平之立營戍守
四年緬大舉攻迤西副使羅汝芳遣兵援之大破其衆
　瑞體遁去
七年緬破迤西據之
十年岳鳯以緬兵破千崖執土婦罕氏是年莽瑞體死
　(瑞體生時値大雪惟瑞體屋上獨無夜所居室奕奕/有光及長沈鷙狡譎善用兵信賞必罰故以孑然亡)
　(命拓地萬里滇為之敝死子應裏嗣尤/險詐有謀略瑞體併隣拓疆多其力云)
十一年緬酋莽應裏紏隴川賊岳鳯冦順寧破施甸猛
　淋盞達諸寨殺略無算詔以劉綎為遊擊將軍鄧子
　龍為參將㑹諸夷兵擊大破之斬岳鳯應裏遁去
十三年羅雄州土舍者繼榮弑其父者濬而自立廵撫
　都御史劉世曽討誅之初者濬悦營長之婦殺其夫
　而奪之踰年生繼榮稍長即欲殺父濬幽之十餘年
　既老無子欲以為嗣釋之出出即據州逐父當事往
　諭乃佯迎父歸竟弑之招集亡命出刼師宗維摩等
　州世曽乃遣遊擊將軍劉綎及守備張先聲等合兵
　討之繼榮敗欲走交趾先聲追斬之奏改羅雄為羅
　平
十五年應裏復攻迤西陷宻堵送速二城兵備按察使
　李材遣遊擊劉天俸擊破之復二城既而廵按御史
　蘇鄼論材上首級不實詔逮材及故永昌知府陳嚴
　之同知宋儒騰越知州陳克侯等下獄材謫戍嚴之
　等皆削籍(宻堵送速二城雖迤西屬而距永昌逺甚/酋長思威来告急同知宋儒難之兵備李)
　(材方喜立功遣天俸等督兵往援天俸亦憚行令把/總杜栻李朝以少兵往而多以中國旗幟授迤西兵)
　(緬見謂漢兵大至驚潰思威追擊大破之斬首千餘/天俸遂以為功報㨗材以上聞及驗級則夷兵不知)
　(取級往返二千餘里半已烏有材等遂得罪既而迤/西遣人貢方物入謝而御史疏業已發乃刪削其表)
　(文以進故/獄竟具)
十七年征緬歸兵作亂討平之初劉鄧二帥入滇多募
　亡頼子弟及西事粗定議令散去人給三金衆以為
　不足官復逼之發遂大譟行刼而東至楊林漆文昌
　往諭賊不聼幽之空室漆從地道出遂合寧州土官
　祿華誥等兵殱之
十八年緬入孟養
二十年緬入蠻莫鄧子龍擊却之
二十一年緬入蠻莫破等練與猛卯多俺分道入冦廵
　撫都御史陳用賓遣兵擊走之
是年廵撫都御史陳用賓城八闗於騰衝曰萬仞曰神
　䕶曰巨石曰銅壁曰鐵壁曰虎踞曰天馬曰漢龍每
　四闗設一守備戍之自是緬不敢深入皆廣南知府
　漆文昌之功也
二十二年擒多俺及其子皆斬之用賓復檄暹羅同攻
　緬緬疲於犇命自此邊患少息
西韃靼冦臨西麗江知府木旺擊破之
二十五年大候州土酋猛廷瑞叛討平之改置雲州
詔逮參政李先著下獄猛廷瑞之叛也與其妻父奉學
　興兵攻堂兄思賢所過州縣殺掠無算廵撫都御史
　陳用賓疏請征勦遣參將吳顯忠直抵順寧破賊衆
　圍之廷瑞困急乞降而先著聞有㫖令廷瑞擒奉學
　自贖遂令撤兵廷瑞得遁入觀音山勢復振顯忠乃
　再集兵討之誅奉學虜廷瑞檻送軍門用賓謂先著
　受賄縱賊以狀聞逮下詔獄死
二十六年車里老撾耿馬孟養等各入貢是年遣太監
　楊榮開採雲南諸礦
二十七年緬攻孟養官軍往援破走之
二十九年蠻莫酋思正作亂焚掠干崖隴川
三十年緬攻蠻莫思正奔騰越伏誅
三十一年緬酋雍罕遣使欵貢
三十三年五宣慰司又為緬所陷
三十四年正月指揮賀世勲梁高門等率衆攻太監楊
　榮殺之焚其屍時榮縱放爪牙四索金寳夷漢洶洶
　又日鞭責諸弁故乘衆怒戮之及其黨百餘人皆死
　事聞詔誅首亂者餘勿問
三十五年隴川宣撫多安民叛歸緬殺鎮撫林承恩十
　一月武定土酋鳯克叛䧟郡城脅推官白明通索府
　印遂圍雲南廵撫陳用賓以印予之廼解(是時雲南/承平日久)
　(武備單弱上下束手無䇿而賊勢張甚用賓取印於/藩司布政使薛夢雷持不可既而賊日熾城且不守)
　(竟索印予之及用賔得罪夢雷亦/以新廵撫解任以其持議不堅也)
三十六年正月鳯克陷祿豐殺知縣蘇夢暘又陷元謀
　羅次嵩明等諸州縣殺略無算用賓尋發兵討平之
　俘克等檻送京師既而言者交章論用賓棄印及總
　兵沐叡等失機罪詔遣緹騎逮治及都司張名世武
　定知府陳典推官白明通祿勸知州黄榜俱下獄論
　死用賓在滇十六年其防西事最悉至於建闗堡營
　屯田檄暹羅以分緬勢俾騰永之間帖席者二十餘
　年功亦懋矣而變起肘腋倉皇失措遂至身名俱殞
　悲夫盖嘗竊論滇事若游居敬無功而無罪者也李
　材李先著罪少而功多者也用賓功罪相當者也而
　皆身嬰縲絏或以喪軀任事之難不其然乎
三十七年多安民伏誅隴川平是嵗雲龍州土官段嘉
　龍縱妻虐夷為族舍段進忠所殺
四十一年蕎甸賊攻宜良知縣龔著擊却之時諸賊皆
　黔國莊丁積年流刼州縣官莫能捕而宜良庠生梅
　友竹者亡頼為縣所踪跡遂搆賊至著以死守城募
　鄉民擊賊破之賊散去捕友竹於通海戮之
四十七年水西賊掠霑益守備方策禦之敗績時烏撒
　土官安効良娶水西女不相得水西攻之効良逃至
　霑益賊亦追至扣城索効良方策易之出戰兵寡為
　所破僅以身免賊遂大掠而去
四十八年雲龍州平段進忠既弑其主時議務羈縻之
　而進忠愈肆猖獗逼脅州官殺掠無忌於是廵撫中
　丞召諸道兵欲勦之進忠窘急從間道趨永平至龍
　尾闗分守道與大理守謀誘入闗而擒之檻送軍門
　散其餘黨數百人疆理其地定賦税焉
　
　
　
　
　滇略卷七
欽定四庫全書
　滇略卷八
　　　　　　　　　　　　明　謝肇淛　撰
　　文略
　先王之治民也既生聚之衣食之然後洽以文教被
　以歌謡南中異域日尋干戈生斯地者保要領之不
　贍而遑闌及雕龍自漢及唐文獻彷彿足徵宋三百
　年墮羅刹鬼國矣明興而後詞命文告紀載題詠燦
　然俱在篇籍不勝汗竹也豈非既富而教王道之成
　哉今擇其較著可以觀者
漢持節使王褒謹拜南崖敬移金精神馬縹碧之雞處
　南之荒深溪回谷非土之鄉歸徠歸徠漢德無疆廣
　乎唐虞澤配三皇黄龍見兮白虎仁歸徠歸徠可以
　為倫歸兮翺兮何事南荒也
漢明帝時通博南山道渡蘭津行者苦之歌曰漢德廣
　開不賓度博南越蘭津渡蘭滄為他人
司馬貞西南夷傳賛西南外徼莊蹻首通漢因大夏乃
　命唐䝉勞深靡莫異俗殊風夜郎最大卭筰稱雄及
　置郡縣萬代推功
劉昫西南蠻傳賛五方異氣所禀不同維南極海曰蠻
　與戎惡我則叛好我則通不可不德使其瞻風
晉常璩述南中志赤德中微巨猾干簒白虜乘釁致民
　塗炭爰迄靈獻皇極不建牧后失圖英雄迭進覆車
　齊軌䝉此艱難
隋梁睿請略定南寧州疏竊以逺撫長駕王者令圖易
　俗移風有國恒典南寧州漢世牂牁之地近代以来
　分置興古雲南建寧朱提四郡户口殷衆金帛富饒
　二河有駿馬明珠益寧出鹽井犀角晉泰始七年以
　益州曠逺分置寧州至梁刺史徐文盛徵赴荆州土
　民爨瓉遂竊據一方國家遥授刺史其子震相承至
　今而震臣禮多虧貢賦不入每奉獻不過數十匹馬
　其處去益路止一千朱提北境即與戎州接界如聞
　彼人苦其苛政思被皇風伏惟大丞相匡賛聖朝寧
　濟區宇裕後光前方垂萬代闢土服逺今正其時幸
　因平蜀士衆即請略定南寧自瀘戎已來軍糧須給
　過此即於蠻夷徵税以供兵馬其寧州朱提雲南西
　爨並置總管州鎮計彼熟蠻租調足供城防倉儲一
　則以肅蠻夷二則禆益軍國今謹建南寧州郡縣及
　事意如别幅大都督杜神敬昔曾使彼其所諳練今
　并送往
史萬嵗征南寧夷過石城山詩云石城門峻誰開闢更
　鼓誤聞風落石界天白嶺勝金湯鎮壓西南天半壁
唐駱賓王軍中行路難詩君不見封狐雄虺自成羣憑
　深負固結妖氛玉璽分兵徵惡少金壇授律動將軍
　將軍擁旄宣廟略戰士横戈靜夷落長驅一息背銅
　梁直指三危登劍閣閣道迢遥起戍樓劍門摇曵俯
　靈丘卭闗九折無平路江水雙源有急流征役無期
　返他鄉嵗月晩杳杳丘陵出蒼蒼林薄逺途危紫蓋
　峰路澀青泥坂去去指哀牢行行入不毛絶壁千重
　險連山四望高中外分區宇夷夏殊風土交趾枕南
　荒昆彌臨北戸川原饒毒霧溪谷多淫雨行潦四時
　流崩崖千嵗古漂梗飛蓬不暫安捫藤引葛度危巒
　昔時聞道從軍樂今日方知行路難滄江緑水東流
　駛炎州丹徼南中地南中南斗映星河秦闗秦塞阻
　烟波三春邉地風光少五月瀘州瘴癘多朝驅疲斥
　堠夕息倦樵歌向月彎繁弱連星轉太阿重義輕生
　懐一顧東征西伐凡幾度夜夜朝朝斑鬢新年年嵗
　嵗戎衣故㶚城隅滇池水天涯望轉積地際行無已
　徒覺炎凉節物非不知闗山千萬里棄置勿重陳征
　行多苦辛且悦清笳梅栁曲詎憶芳園桃李人絳節
　紅旗分日羽丹心白刃酬明主但令一被君王知誰
　憚三邉征戰苦行路難幾千端無復歸雲憑短翰空
　餘望日想長安
駱賔王姚州道破諾没弄楊䖍栁露布臣聞北辰列象六
　合奉天子之尊南靣乘乾一統成聖人之業故塗山萬
　國誅後至者防風丹浦一戎緩前禽者就日伏惟陛
　下登翠媯以握圖居紫微而正象𤣥功不宰混太始
　以凝神至道無名佇華胥而得夢闡文教以清中夏
　崇武功以制九夷反踵穿胸之域襲冠帶以来王竒
　肱儋耳之酋奉正朔而請吏逆賊某浮竹遺嗣沈木
　餘苖邑殊禮義之鄉人習貪殘之性日者皇明廣燭
　帝道遐融輒敢亂我天常率九隆而背誕負其地險
　擕七部以稽誅騷亂邉疆敓攘州郡用是三門授律
　長驅無戰之師五月渡瀘深入不毛之地崗巒千里
　西通大荒之郊溪谷萬重南極炎洲之境聳喬林而
　挿月隂兎有假道之標㧞崇巖以隠天陽烏無廻翼
　之地峰危束馬路絶懸車賊据臨代之形乘建瓴之
　勢徵風召雨蝟起蜂飛驅雜種以挺妖封狐千里肆
　沈黎而作孽雄虺九頭臣始廣布皇恩恭宣帝澤申
　之以安撫曉之以存亡信重蠻陬無負黄龍之約賞
　隆漢爵不渝白馬之盟地接冉駹詞屢殫于諭蜀俗
　通盤瓠聲不輟于吠堯臣遣某某銜枚逺襲卷甲前
　驅偃危斾而設潛兵疑從天落乘間道而掩不備若
　出地中彎􁀥而兇黨土崩舉刃而妖徒瓦解雖危苕
　沸鼎未窮梟首之誅救死扶傷猶致析骸之爨𤣥雲
　結陣影宻西郊赤堇揮鋒氣衝南斗颺塵埃而匝地
　白日為之晝昏積氛䘲以稽天滄溟為之晦色兵交
　刃接鳥散魚驚自夘及申追奔逐北斬首千餘級轉
　戰三十里激流膏而為泉似變萇𢎞之血委亂骸而
　擠壑若泛鼈靈之屍既而照盡高舂雲昏乙夜賊乃
　收集餘衆保據高巖臣度彼遊魂慮其宵遁使三軍
　齊進四靣合圍一皷先登賞必懸于芳餌九攻按律
　罪無赦于嚴誅五部雄才三河俠少或生居燕地尤
　工即墨之圍或家本秦人早習昆明之戰戰踰百里
　時厯三期前後生擒四千餘人斬首五千餘級諾没
　弄楊䖍栁等殞元行陣懸首旌門䝉儉和舍等委衆
　奔馳脱身挺險昔魏臣伐蜀徒聞蒟醬之竒漢使開
　卭纔通竹杖之利豈若膺紫泥而弔伐指丹徼以臨
　戎一戰而孟獲成擒再舉而哀牢授首斯並皇威逺
　暢廟略遐宣奉𤣥徳以配天徒知帝力掩皇輿而闡
　地豈曰臣功不勝慶快之至謹露布以聞
又破䝉瞼露布臣聞七緯經天星墟分張翼之野八紘
　紀地炎洲限建木之鄉西距大秦襍金莖而孕氣南
　通交阯枕銅柱以為鄰俗帶白狼人習貪殘之性河
　淪赤虺川多風雨之妖水積炎氛山涵毒霧竹浮三
　節肇興外域之源木化九隆頗作中國之患年將千
　禩代厯百王鄭純之化不追孟獲之風愈扇三年疲
　衆徒聞定莋之機五月出師未息渡瀘之役伏惟皇
　帝陛下祥螭戴玉拓地軸以登皇道契書繩掩天紘
　而踐帝𤣥雲入戸纂靈瑞于丹陵蒼籙升壇薦禎圖
　于翠渚六合照臨之地候月歸琛大罏覆載之間占
　風納賮蠢茲蠻貊敢亂天常横赤熛以疏疆背朱提
　而設險石林萬仞巖邑千重望秦阜以相傾崤陵失
　四塞之阻對梁山而錯峙劒門成一簣之峯不知玉
　弩垂芒涵水無九嬰之沴瑶階舞銑洞庭有三苖之
　墟臣等白招乘候順秋帝以揚旌絳節臨邉遲夜郎
　以解辮營開嶲穴斾轉卭門峻岐折坂之危盡亡襟
　帶滇池漏江之固曽失藩籬惟逆賊設䝉瞼等未革
　狼心仍懐豕突陸梁放命旅拒偷安地接祠雞竟無
　希于改旦山多神鹿終未見于擇音徒開三面之恩
　逾肆九頭之暴鳩集餘衆蟻結兇徒儋耳椎髻之徒
　千里霧合鑿齒雕題之孽一呼雲屯於是三略訓兵
　五申誓衆先登䧟敵無遺大樹之功後拒亂行必致
　曲梁之罰楚人三戸蜀郡五丁氣擁𤣥雲精貫白日
　沸殘息于層峰更切守陴之哭積圓顱于重阜殆成
　京觀之封于是乘利追奔因機深入困獸猶鬭似化
　廩君之魂窮鳥尚飛似驚杜宇之魄僵屍蔽野臨赤
　坂而非遥流血灑途視丹徼以何逺首領和舍等並
　計窮力屈面縛軍門寛其萬死之誅賜以再生之路
　惟䝉瞼脱身挺險負命窮山顧巢穴以靡依逃晷漏
　而何幾况妖徒革靣徼外非復他人部落離心舟中
　皆為敵國瞻言梟首指日為期凡在歸降隨事招撫
張柬之請罷姚州疏姚州古者哀牢之國絶域荒外山
　高水深自生人以来洎於後代不與中國交通前漢
　唐䝉開夜郎滇莋而哀牢不附至光武季年始置永
　昌郡以統理之其國西通大秦南通交阯竒珍異寳
　進貢嵗時不闕諸葛亮五月渡瀘收其金銀鹽布以
　益軍儲使張伯岐選其勁卒勇兵以増武備故蜀志
　稱亮南征而國以富饒甲兵充足由此言之則前代
　置郡其利頗深今金銀鹽布之税不供珍竒之貢不
　入戈㦸之用不實於戎行寳貨之資不輸於大國而
　空竭府庫驅率平人受役蠻夷肝腦塗地臣竊為國
　家惜之漢以得利既多歴博南山渉蘭滄水更置博
　南哀牢二縣蜀人愁怨行者作歌曰歴博南越蘭津
　渡蘭滄為他人盖譏漢貪珍竒鹽布之利而為蠻夷
　之所馳役也漢獲其利人且怨歌今减耗國儲費用
　日廣而使陛下之赤子身膏野草骸骨不歸老母㓜
　子哀號望祭於千里之外於國家無絲髪之利在百
　姓受終身之酷臣竊為國家痛之徃者諸葛亮破南
　中使其渠率自相統領不置漢官亦不留兵鎮守人
　問其故亮言置官留兵有三不易大意以置官夷漢
　雜居猜疑必起留兵運糧為患更重忽若反叛勞費
　更多粗設綱紀自然乆定臣竊以亮之此策妙得羈
　縻蠻夷之術今姚府所置之官既無安邉靖冦之心
　又無且縱且擒之技唯知詭謀狡算恣情割剝貪饕
　刼略積以為常扇動酋渠遺成朋黨折支謟笑取媚
　蠻夷拜跪趨伏無復慙耻提挈子弟嘯引兇愚聚㑹
　蒲博一擲累萬劒南逋逃中原亡命有二千餘戸見
　散在彼州專以掠奪為業臣恐一朝驚擾為禍轉大
　伏乞省罷姚州使𨽻嶲府嵗時朝覲同之蕃國瀘南
　諸鎮亦皆廢於瀘北置闗百姓自非奉使入蕃不許
　交通来徃増嶲府兵選擇清良宰牧以統理之臣愚
　將為穩便
閭丘均成都人與陳子昂杜審言齊名武后時為博士
　罷官流寓南中碑碣多出其手而西爨王碑其所撰
　文也有臨水亭詩相傳為寓蒼洱所作其詞云高館
　基層山幕坐藉芳草傍對野村樹下臨車馬道清朗
　娱心術幽遐備瞻討回合峰隐雲聮綿渚縈島氣似
　靈州勝風為青春好相及盛年時無令歎衰老
天寳中王師伐南詔前後敗没二十萬人李白詩羽檄
　如流星虎符合專城喧呼救邉急羣烏皆夜鳴白日
　耀紫微三公運權衡天地皆得一澹然四海清借問
　此何為答言楚徵兵渡瀘將五月將赴雲南征又贈
　南陵常賛府詩嵗星入漢年方朔見明主調笑當時
　人中天謝雲雨一去麒麟閣遂將朝市乖故交不過
　門秋草日上階當時何特達獨與我心諧置酒凌歊
　臺歡娱未曽歇歌動白紵詞舞迴天門月問我心中
　事為君前致辭君㸔我才能何似魯仲尼大聖猶不
　遇小儒安足悲雲南五月中頻䘮渡瀘師毒草殺漢
　馬張兵奪秦旗至今西洱河流血擁僵屍將無七擒
　略魯女惜園葵咸陽天下樞累嵗人不足雖有數斗
　酒不如一杯粟頼得契宰衡持鈞慰風俗自顧無所
　用辭家方求歸霜驚壯士髪淚滿逐臣衣以此不安
　席蹉跎身世違終當滅衛謗不受魯人譏
儲光羲送李宓伐雲南詩昆明濱滇池蠢爾敢逆常天
　星耀鐵鎖弔彼西南方冢宰統元戎太守齒軍行囊
　括千萬里矢謨在廟堂耀耀金虎符一息到炎荒蒐
　兵自交阯茇舍出瀘陽羣山高嶄巖凌越如鳥翔封
　豕驟跧伏巨象遥披攘迴溪深天淵揭厲踰舟梁𤣥
　武掃狐蜮蛟龍除方良雷霆隨神兵硼磕動穹蒼斫
　伐若草木繫縲同犬羊除醜飲彌河啁啾亂行藏君
　子惡薄險王師耻重傷廣車設置梁太白收光芒邉
　吏靜縣道新書行紀綱劒閣掉勒歸武弁朝建章龍
　樓加命服獬豸擁秋霜邦人頌靈旗側聼河洋洋京
　觀在七德休哉我神皇
高適賀李宓伐蠻歸詩并序天寳十一載有詔伐西南
　夷右相楊公兼節制之寄乃奏前雲南太守李宓渉
　海自交趾擊之道路險艱徃復數萬里盖百王所未
　通也十三載四月至於長安君子是以知廟堂使能
　而李公効節適忝斯人之舊因賦是詩聖人赫斯怒
　詔伐西南戎肅穆廟堂上深沈節制雄遂令感激士
　得建非常功料死不料敵顧恩寧顧終鼓行天海外
　轉戰蠻夷中梯巘近高鳥穿林經毒蟲鬼門無歸客
　北戸多南風蜂蠆隔萬里雲雷隨九攻長驅大浪破
　急擊羣山空餉道忽已逺縣度垂欲窮精誠動白日
　憤薄連蒼穹野食掘田䑕晡飱兼僰僮收兵列亭堠
　拓地彌西東臨事耻茍免履危能飾躬將星獨照耀
　邉色何溟濛瀘水夜可渉交州今始通歸来長安道
　召見甘泉宫㢘藺若未死孫吳知音同相逢論意氣
　慷慨謝深𠂻按天寳十三載李宓擊南詔閣羅鳯誘
　之深入至太和城堅壁不戰糧盡引還蠻追擊之全
　軍皆没楊國忠隐其敗更以㨗聞其䝉蔽若此而達
　夫乃侈言其功比之㢘藺孫吴安得為詩史哉
鄭回者唐西瀘令為南詔所虜以為清平官後卒説異
　牟尋歸唐回有文詞嘗為䝉氏撰徳化碑詞繁不具
　載其銘曰降祉自天福流後𦙍瑞應匪虚禎祥必信
　聖主分憂遐夷聲振襲久傳封受符兼印兼瓊秉節
　貪榮搆亂開路南安攻殘西爨竹倩見屠官師潰散
　頼我先王懐柔伏叛祚不乏賢先獻是繼郡守詭隨
　貶身遐裔禍連䖍陀亂深豎嬖殃咎匪他塗豕自殪
　仲通制節不詢長久徵兵海隅頓營江口矢心不納
　白刃相守謀用不臧逃師夜走漢不務德而以力争
　興師命將置府層城三軍往討一舉而平面縳羣吏
　馳獻天庭李宓總戎猶尋覆轍水戰陸攻援孤糧絶
　勢屈謀窮軍殘身滅祭而葬之情由故設賛普仁明
　審知機變漢德方衰邉城絶援徵我兵戎攻彼郡縣
　越嶲有征㑹同無戰雄雄嫡嗣高名英烈惟孝惟忠
　乃明乃哲卭瀘一掃軍羣雙滅觀兵尋傳舉國来賓
　廵幸東爨懐德歸仁碧海効祉金穴薦珍人無常主
　惟賢是親土宇克開烟塵載寢轂擊梨坑輯熈羣品
　出入連城光揚衣錦業留萬代之臺倉貯九年之廪
　明明賛普揚干之光赫赫我王實頼之昌化及有土
　業著無疆河帶山礪地久天長辨稱世雄才出人右
　信及豚魚潤深瓊玖德以建功是謂不朽石以刋銘
　可長可久
杜光庭以文章教䝉氏之民䝉學士爨泰葬之玉局峰
　麓立廟祠之光庭有詩名如題仙居觀詩往嵗真人
　朝玉皇四真三代住繁陽初開九鼎丹華熟繼躡五
　雲天路長烟鎻翠嵐迷舊隠池凝寒鏡貯秋光時從
　白鹿巖前去應許潜通不死鄉又題鴻都觀詩亡吳
　霸業已功全深隠雲林始學仙鸞鶴自飄三蜀駕波
　濤猶憶五湖船雙溪夜月鳴寒玉衆嶺秋空歛翠烟
　也有扁舟歸去興故鄉東望思悠然又題都慶觀詩
　三仙一一駕紅鸞仙去雲閒逺古壇煉藥舊臺空處
　所掛衣喬木兩摧殘清風嶺接猿聲近白石溪涵水
　影寒二十四峰皆可隠振纓長往亦何難
賈島久寓雲南有送雍陶入蜀詩江山事若諳那肯滯
　雲南草色分危磴杉隂近古潭日斜褒谷鳥夏淺嶲
　州蠶吾自疑雙鬢相逢更不堪
雍陶成都人寓雲南有送裴璋還蜀詩家在劒門外新
　年音信稀自為千里客已送幾人歸陌上月初落馬
　前花正飛離言殊未盡春雨濕征衣時雲南太守張
　䖍陀淫虐南詔殺之遂攻成都陶有哀蜀人為蠻所
　俘者五首但見城池還漢將豈知佳麗屬蠻兵錦江
　南渡遥聞哭盡是離家别國聲(又/)大渡河邉蠻亦愁
　漢人將度盡回頭此中剩寄相思淚南去應無水北
　流(又/)欲出鄉闗行路遲此生無復却回時千寃萬恨
　何人見惟有空山鳥獸知(又/)越嶲城南無漢地傷心
　從此便為蠻寃聲一動悲風起雲暗青天日下山(又/)
　雲南路出洱河西毒草長青瘴色低漸近長城誰更
　哭一時收淚羡猿啼
徐凝南詔攻成都詩守隘一夫何處在長橋萬里只堪
　傷紛紛塞外烏蠻賊驅盡江頭濯錦娘
劉灣雲南白門詩百蠻亂南方羣盗如蝟起騷然疲中
　原征戰從此始白門太和城来往一萬里去者無全
　生十人九人死代馬卧陽山燕兵哭瀘水妻行求死
　夫母行求死子蒼天滿愁雲白骨積空壘哀哀雲南
　行十萬同已矣
馬乂蜀中經南蠻俘虜後寄雍陶詩酋馬渡瀘水北来
　如鳥輕幾年期鳯闕一日破龜城此地有征戰誰家
　無死生人悲還舊里鳥喜下空營弟姪意初定交朋
　心尚驚自從經難後吟苦似猿聲
權德輿送袁滋持節冊南詔詩西南使星去逺徼通朝
　聘烟雨僰道深麾幢漢儀盛途經五尺險水愛雙流
　淨上國洽恩波外臣遵禮命離亭駐騶馭且盡尊中
　聖
白居易新豐折臂翁詩新豐老人八十八頭鬢眉鬚皆
　似雪𤣥孫扶向店前行左臂憑肩右臂折問翁臂折
　来幾年兼問致折何因縁翁云貫屬新豐縣生逢聖
　代無征戰慣聼梨園歌管聲不識旗鎗與弓箭無何
　天寳大徵兵户有三丁㸃一丁㸃得驅將何處去五
　月萬里雲南行聞道雲南有瀘水椒花落時瘴烟起
　大軍徒渉水如湯未過十人二三死村南村北哭聲
　哀兒别爺娘夫别妻皆云前後征蠻者千萬人行無
　一囘是時翁年二十四兵部牒中有名字夜深不敢
　使人知偷將大石鎚折臂張弓簸旗俱不堪從茲始
　免征雲南骨碎筋傷非不苦且圖揀退歸鄉土臂折
　来經六十年一肢雖廢一身全至今風雨隂寒夜直
　到天明痛不眠痛不眠終不悔且喜老身今獨在不
　然當時瀘水頭身死魂孤骨不收應作雲南望鄉鬼
　萬人塜上哭呦呦老人言君聼取君不見開元宰相
　宋開府不賞邉功防黷武又不聞天寳宰相楊國忠
　欲求恩幸立邉功邉功未立生人怨請問新豐折臂
　翁後敬宗時南詔攻梓州劍南郭釗移書責之乃遣
　使入貢居易又有蠻子朝詩蠻子朝泛皮船兮渡繩
　橋来自嶲州道路遥入界先經蜀川過蜀將收功先
　表賀臣國雲南六詔蠻東連牂牁西連蕃六詔星居
　初瑣碎合為一詔漸强大開元皇帝雖聖神唯蠻倔
　彊不来賓鮮于仲通六萬卒征蠻一陣全軍没至今
　西洱河岸邉箭孔刀痕滿枯骨誰知今日慕華風不
　勞一人蠻自通誠由陛下休明德亦頼微臣誘諭功
　德宗㸔表知如此笑令中使迎蠻子蠻子導從者誰
　何摩挲俗羽雙隈伽清平官持赤藤杖大軍將擊金
　呿嵯異牟尋勞尋閣勸待勑召對延英殿上心貴在
　懐逺蠻引臨玉座近天顔冕旒下垂親勞徠賜衣賜
　食移時對移時對不可得大臣相㸔有羡色可憐宰
　相拖紫佩金章朝日唯聞對一刻
元稹賀南詔獻地圖土貢詩西南六詔有遺種僻在荒
　陬路尋壅部落支離君長賤比諸蕃甸為幽冗犬戎
　彊盛頻侵削降有憤心戰無勇夜防抄盗保深山朝
　望烟塵上高冢鳥道繩橋来欵附非因慕化因危悚
　清平官繫金呿嵯求天叩地持雙珙益州大將韋令
　公頃實遭時定汧隴自居劇鎮無他績幸得蠻来固
　恩寵為蠻開道引蠻朝迎蠻送蠻常繼踵天子臨軒
　四方賀朝廷無事唯端拱漏天走馬春雨寒瀘水飛
　蛇瘴烟重椎頭醜𩔖除憂患瘇足役夫勞洶湧匈奴
　互市嵗不供雲蠻通好轡長駷戎王養馬漸多年南
　人耗顇西人恐
韋臯以南詔兵破吐蕃露布劍南西川節度使同中書
　門下平章事臣臯等言臣聞天討有辜兵應者勝義
　者王天佑下民師直為壯曲為老多助之至四極爰
　輳貞觀則同羅擊延陀開元則九姓殄黙啜曰商莫
　不来享犯漢雖逺必誅德風翔虖河源武節憺虖月
　􁢹率寧人之有指先元戎之啟行用信威光祖宗不
　以賊遺君父恭惟皇帝陛下宣昭義問敉寧武功纉
　八葉之鴻圖奮四征之雄略懐梟鴟銷祲沴禀合太
　和翦鯨鯢清郊原掃除羣穢王猶允塞我武惟揚竒
　幹善芳各修貢職條支若木咸順指令邈積石之遐
　陬有吐蕃之醜𩔖侵敗王略倍奸齊盟乗邉將之騁
　兵瞰戎亭之虚候為蛇豕食上國盡盗河湟帥蝥賊
　摇我疆再驚畿甸尚納汙而含垢姑通使以結和清
　水之盟未乾好畤之師已聚指涇靈而徼賂瞰鹽夏
　以搗虚夷德無厭弗悔衽金之旤楚氛甚惡輒興衷
　甲之謀蠢爾為讎整居匪茹維時南詔慕化中朝先
　零之質諸兒雖嘗并力麋人之率百濮㒺不離心頓
　顙於邉受命於吏斷匈奴之右臂羈南粤以長纓燕
　貉輸致騎之勤晉戎成犄鹿之勢彼既失鐵橋之險
　我遂克峨和之郛葢竄匿於龍沙復䖍劉於麟塞臣
　等請奮其旅以殱乃讎鳯翔振武靈武之騎獵其西
　邠寧太原涇原之兵震其北率南山熊羆之校暨東
　川貙虎之師烏蠻撓其腹心回鶻擣其肘腋衆素飽
　矣一大治之諸將陳洎等統五萬軍出十一道濟師
　西顥之半策勲北陸之初遂賈勇而圍昆明將决勝
　而定青海釋朔方之衆援維州之城九攻九却之計
　窮七縱七擒之威速連連執訊矯矯獻囚不然我薪
　而自焚有如破竹之立解拂廬魚潰甌脱兎犇谷靜
　山空首就焉耆之僇區殫域滅汔聞智盛之降斯皆
　廟謨淵深神斷天造明見萬里運竒堂上之兵守在
　四夷制勝目中之虜勒功滇池之柱植表赤嶺之碑
　一怒安民文之勇也三軍用命克何力焉臣等承帝
　之明敵王所愾開逺門掲候坐收西極之舊風紫㣲
　殿受俘重覩崑丘之茂績臣等無任慶快激切屏營
　之至謹遣某官奉露布以聞
高駢回雲南牒大唐劒南西川節度使牒雲南詔國我
　大唐聖皇帝德配二儀光齊兩耀仁霑動植聖役神
　龍煦萬國盡若青天養兆民皆同赤子東隣若木西
　屆流沙北通隂山南抵銅柱莫不貢珍納賮航海梯
　山請奉車書願為臣妾是知卑微螢耀不敢並於太
　陽齷齪蹄涔焉能踵於神驥且自象寄鞮譯侯甸要
　荒雖居逺方盡遵中國力爭不得天使其然且以蠓
　蜹之飛騰不離溝瀆欲追鸞鳯之羽翼擬接熛霄雖
　是童兒亦知不可且雲南頃者求合六詔併為一蕃
　與開道塗得接卭蜀許賜書而習讀遽降使而交歡
　禮待情深招延意厚傳周公之禮樂習孔子之詩書
　片善既知大恩合報忽窮兵黷武掠土侵疆再犯朗
　寧重陷交阯兩俘卭蜀一刦黔巫塗炭城池皆為灰
　燼驅歸士庶盡作幽寃凌犯不休貪殘轉甚昔時交
　阯都䕶不閑理兵舊日朗寧元戎未解誅冦受以侵
　欺容其殘暴今日者親征海裔克復龍編驅駕三千
　之師勦除十萬之冦沈白衣殁命之衆如赤日消氷
　殺朱弩佉苴之軍若紅爐熾燄膏塗草莽骸積丘山
　士卒覩之而稱心夷獠觀之而快意其於勝負詔國
　洞知昨日来鎮西川移從汶水仗節而不施導騎單
　車而直抵坤維大開城門放出人物三軍遣歸營幕
　百姓使返鄉閭此時詔王未離近地固無疑阻今則
　已知天時誓雪國耻前詔王遣張棟成等揚言和好
　身纔入境兵已繼来况係詔王親行公然詐偽侵欺
　大國熒惑元戎戮僕之儀須依古典其張棟成等並
　已軍令處置今則訓練蕃兵指揮漢將鐵衣十萬甲
　馬五千邕交合從黔蜀齊進昔時漢將有七擒七縱
　之功今日唐臣藴百戰百勝之術勲名須立國史永
　書是故牒
元楊才照興寳寺碑銘盖聞率性之謂道妙物之謂神
　混成天地之先獨化陶鈞之上體至虛之宅無毒無
　門運不隅之方何自何執出入五物誰測至變之端
　周流六虛旁行大衍之數知大始者由之揆務佐成
　物者宗之致能形象分而變化斯彰動静常而剛柔
　乃斷𤣥凝易簡之理昭升久大之功仰觀俯察弗昧
　幽明之宗原始反終遂知生死之説自有適有難保
　於幻夢之常從迷積迷無挽於風浪之起聖寂起虚
　𤣥覽大覺慧目隨眠澄心墮體弗諼四誓之言末矢
　大千之化觀浄性於日種孰𩔖鄒人驗白髪於脇生
　豈匹虹渚昭四門之逺誡忻厭馳而交懐甘六載之
　幽求苦樂審其非道術求舊於逺證之式濟維新於
　所化之生發神足於道場吉祥暫鋪草坐入慈定於
　樹下波旬立惕興尸光縱混園五老頓㤀於本制德
　勝火窟三愚遂服於仁風示化橋而摧我人指恒河
　以明生滅大教旁取於五性不化而自行沙輪妙演
　於三時不言而自治相忘照之極耀幽蔀圓鑒動帝
　聲之大音盲瞶俱拆遂使九十六種貫魚而聼命二
　十六品㧞茹以成羣闡微座而開大經頒寳藏而振
　諸方莫不十度成敘六趣捐開束名實者息肩於𤣥
　團尚清浄者同味於大道時来舍衛鶖子奉命于祗
　園暫上天官優王遂興于檀像即穢土以闢浄刹寄
　有相以述真常欲使作三界之歸依為像法之洲渚
　妙哉恍惚無得而稱焉盖此寺者大䝉知軍事布燮
　楊禎之所剏也年鍾建極委佐兵機税蜀衝蕃惟公
　是倚外則弼諧帝道事竭於君内則翼扇真風心忘
　於法卜茲勝地剏此精藍嵗月已淹痛哉圯毁有公
　子高踰城光者曽祖相國明公高大明祖定逺將軍
　高明清考牧公高踰城生者定逺將軍之長子也積
　剛柔之粹德鍾嶽瀆之休靈清明在躬鑑澄波之千
　頃風神絶俗挺巨嶽之萬尋率匡救於明朝善彌縫
　於霸業降德惟忻邁種披恩未殫及人戰則如神鄙
　圯橋之取履政則凝化踵合浦之還珠載折四豪功
　高五霸踰城光數當再索慶襲餘芳天質自殊龍章
　特異夙藴風雲之氣早實仁義之懐和順内凝英華
　外發噐茂識環之嵗蘭桂有芬志高還洛之年清暉
　自逺敬義無失忠節更堅龍行而異虺吞聲鶚視而
　羣翔鎩翮難不讓於歴試位則退以居謙鬱其千里
　之才擢以百里之命奉㫖則仁聲已洽下車則清風
　載興簞食壺漿歌来蘇而滿路逸民傲吏輟考槃以
　登朝乃煦以秋陽威以夏日坐甘棠而聼訟設庭燎
　以思賢振平惠而字小人𢎞義讓以朂君子民識㢘
　耻咸習管子之風家足農桑旁盡孟軻之志緝理之
　暇澡德𤣥源恨不手布黄金幸齊肩于善施日用留
　心白馬庻接武於漢明傷德本之未滋慟斯藍之煽
　燬遂乃俟子来之衆鳩心競之工妙啓新模式仍舊
　貫上棟下宇遂合大壯之宜矢棘翬飛崛起斯干之
　勢窮山水之幽致溢烟霞之佳趣西則松風發夕驚
　聞苦空之音南則江月殘朝忽認靈臺之鏡東臨霧
　闕近接應供之賢北枕平坡逺盻釣鰲之客一一美
　麗事事新竒盛矣哉華州之佳境也夫作而不紀非
　盛德焉乃挹儒風粗陳風烈其詞曰率性曰道妙物
　稱神混成天地獨化陶鈞形象乃分剛柔斯判幽明
　迭興生死相換幻夢勿固風浪非常至寂豈黙𤣥覽
　獨章四積弗緩八相斯暇端景固天微鷕衛社四門
　昭戒六載幽求道成樹下法演鷲頭鶖子標藍優王
　刻像三界歸依羣生瞻仰傳哉此寺肇自楊公心亡
　於法事竭於忠剏此德基忽遇煽燬不絶人望挺生
　公子明祖靜城顯考廷邉積善餘慶托嗣家延委事
　天倫敬而無失恭履秋霜友垂冬日難則厯試位乃
　居謙擢以百里德化清㢘政理之餘留心喜捨想布
　黄金思題白馬乃仍舊貫式建仁祠於斯盡制大壯
　德宜𤣥功既擬真珉可紀共彼天長盡善盡美
郭松年卭竹寺詩南来作使駐征鞍風景還驚入畵㸔
　梵宇雲埋笻竹老滇池霜浸碧雞寒兵威此日雖同
　軌文德他年見舞干北望烏臺猶萬里幾回揮淚惜
　凋殘
喬堅滇池詩滇水不可渉石㦸參嵯峨胡能宅蛟龍但
　可藏黿鼉渚風蕩驚湍乃爾泥滓多我欲澄其源應
　自崑崙阿寸膠諒靡救臨流將奈何商山紫芝曲漁
　父滄浪歌斯人久不作千載無清波又題河尾闗驛
　壁二首蒼峰千丈玉槎牙錦樹糢糊噪晩鴉濁水難
　將明月浴好山多被亂雲遮村江日落人争渡旅店
　年豐酒易賒可是炎方風景别𤣥冬開遍野桃花(又/)
　池上蒼山翠作堆池邉花竹映樓臺夜喧燈火庖人
　語地覆松花使客来戰馬不嘶闗柝静哀猿無語瘴
　雲開征衣盡拂紅塵去且向郵亭進酒杯
張翥西蕃箐詩西道出卭僰百里彌箐林晩行不見日
　刺水鬰蕭森伏莽有夷獠巢枝無越禽根盤三嶺險
　氣接四蕃深銀山雪夏白金沙嵐晝霖主恩畀良帥
　時平靖蠻心風威所播掃瘴地空毒淫願言闢南徼
　蔽以樹棠隂
公孫輔入滇益亂後傷懐詩驅馬霑益州南望滇海頭
　向来繁華地變滅如浮漚迥不見人烟但見河水流
　青山宛然在風景何蕭颼郡縣生荆棘汙菜翳田疇
　夜聼虎豹號晝顧麂鹿遊羣鳥集戰壘野燐飛林丘
　灼灼道傍花只為行者愁緬思冦亂際藩垣失防秋
　空虚起外侮口語興戈矛盛衰雖大運禍端亦人謀
　生靈爾何辜吾欲天公尤
李材送楊耀卿使雲南詩飄飄使節出金閨郭隗臺前
　暫解擕天入五溪無雁到地經三峽有猿啼子雲舊
　里風烟在太尉家聲日月齊後夜客槎何處望秋河
　迢逓碧雲低又出使雲南留别詩蒼龍雙闕鬱岧嶤
　曽待鵷鸞趂早朝往事已隨塵衮衮虚名贏得鬢蕭
　蕭長林豐草空相憶瘴雨蠻烟苦見招借問都門門
　外栁為誰留著最長條
李京過金沙江詩雨中夜過金沙江五月渡瀘即此地
　兩巖峻極若登天下視此江如井裏三月頭九月尾
　烟瘴拍天如霧起我行適當六月末王事役人安敢
　避来此滇池至越嶲畏途一千三百里干戈浩蕩豺
　虎穴晝不遑寧夜無寐憶昔先帝南征月簞食壺漿
　竟臣妾撫之以寛来以德五十餘年為樂國一朝賊
　臣肆胸臆生事邀功作邉隙可憐三十七部民魚肉
　豈能分玉石君不見南詔安危在一人莫道今無賽
　典赤
明王奎臨安秋江静釣詩長江西来幾千里白浪飛流
　拍天起中有脩鱗長比人不入先生釣竿裏先生襟
　度足與娱直鉤在意不在魚要將清風蕩星斗不與
　怒濤同卷舒昨夜一絲蘸寒月今夜一絲拂飛雪舉
　頭傲睨天地裂目光夜射蛟鼉窟先生釣竿幾許長
　先生經綸千丈强子陵桐江遇文叔尚父渭水逄周
　王江山回首應非故世事茫茫難縷數赤壁天空雁
　不来采石月明鯨已去乾坤上下清絶塵天潢水白
　結氷銀先生有意投竿起嵗月無情那待人
史公謹雲南詩城南雙塔高嵳峩城北千山如湧波隔
　斷中原萬餘里耳邉無處聞絃歌我来正值兵戈後
　厭聼邉聲出刁斗壯士沈雄細栁營豈效棘門空﨣
　﨣金戈鐵馬擁雲霧顧爾羣兇如培塿軍中大將漢
　武侯氣吐虹霓横素秋七擒七縱平其酋殺氣慘淡
　空中收羣氓趁墟出方物蒟醬莋馬隨旄牛蠻語侏
　􁍜若禽鳥笑聼華言不諳曉縱横跋扈無尊卑翻覺
　王臣眼中小回首令人憶中國㧞劒高歌倚天立碧
　雞蒼蒼元氣濕梁王宫殿為荆棘鷓鴣朝鳴猿夜集
　金滿牀頭總何益不如一醉杏花村濯足昆明㸔山
　色
楊士雲蒼洱圖説蒼洱之景嶂巒萬疊戴雪腰雲如列
　屏十九曲峙於後者㸃蒼山也波濤萬頃横練蓄黛
　如月生五日瀦於前者葉榆水也按酈道元水經註
　葉榆水一名洱水西漢於此置益州郡葉榆縣夏秋
　之交山腰白雲宛如玉帶昔人題云天將玉帶封山
　公五月積雪未消和蜜餉人頗稱殊絶峰峽皆有懸
　瀑注為十八溪溪流所經沃壤百里灌溉之利不竢
　鋤疏舂碓用泉不勞人力剨山取石白質黒章以蠟
　沃之則有山林雲物之狀唐相李德裕平泉莊命曰
　醒酒石香山白侍郎命曰天竺石好事者往往取為
　牕几之翫郡之方位延庚挹辛賔夕陽而導初月盖
　與臨安之西湖洪永之西山嘉之峨眉齊安之臨臯
　滁之琅邪同一快麗若夫四時氣常如初春寒止於
　凉暑止於温曽無褦襶凍粟之苦此則諸方皆不能
　及也且花卉蔬果迥異凡常島嶼湖波偏宜臨泛一
　泉一石無不可坐風帆沙鳥晴雨咸宜浮圖鉅麗玉
　柱標穹傑閣飛樓連幢萃影翠微烟景隂蔚葳蕤千
　態萬貎不可為喻至其地者使人名利之心消盡崇
　聖鴻鐘聲聞百里諸峰鐘韻逓為連屬滄波漁火滿
　地星辰峽壁澗峰植圭攅劍時有隠君子誅茅其中
　唐人詩云懸燈千嶂夕卷幔五湖秋此語殆為斯地
　設也又山水環抱如兩弛弓弓弰交處是名兩闗天
　設之險兵燹不及水東磨崖題云此水可當兵十萬
　昔人空有客三千是為奧區竒甸世稱樂土顧僻在
　西陲非宦遊莫至也
李夢陽何子至自滇南詩醉折荷花别寧期花復開川
　原一回首雲日共徘徊知向百蠻去云從三峽来進
　舟雖一賦胡棄楚陽臺
何景明寄黔國公詩萬里山川開百粤十年戎馬暗三
　巴伏波銅柱衝炎塞横海樓船出瘴沙鴻雁不傳天
　北字瓊瑶空憶日南華飄飄奉使金門客目斷銀河
　八月槎又平夷二首滇南八月中緑林何萋萋居人
　亦相輳數里聞鳴雞路轉無詰曲山行少攀躋回瞻
　貴陽道咫尺谿壑迷(又/)夜半平夷館風悲氣始凄月
　光皎東壁白露寒螿啼憑高視中原但覺衆星低長
　路心益壯浩歌天之西又九日黔國後園二首何處
　風烟消客愁將軍臺榭枕山丘一年又過重陽日兩
　鬢空悲萬里秋水國隂多寒已至炎方霜後瘴初收
　憑高欲送登臨眼更上池邉百尺樓(又/)天空逺水明
　秋㟁梧葉蕭森楓樹殘黄菊數從行處見紫萸獨向
　醉中㸔浮雲樓觀滇城暮落日山川僰道寒忽憶登
　高去年客慈恩湖閣共憑闌
御史唐龍公署漫興三首草亭春寂寂野性頗相宜井
　近硯池滿雨来書榻移幽花依石發過鳥下簷窺乘
　興入深竹寒光滿素絺(又/)亭上鶯花老風光轉芰荷
　如何春日裏都向客鄉過逺海波聲少近山雲氣多
　醉中時慷慨不敢向人歌(又/)洞門鎖清晝一徑落花
　深把酒對山色讀書隨樹隂田園荒舊業松菊憶初
　心細草江城暮愁聞鶗鴂吟又登圓通寺詩物外暫
　招尋惟聞鐘磬音松蘿栖梵影水石定禪心雲去蒼
　崖濕僧歸紫逕深滇池風雨至正好聼龍吟
莆田林俊大理分司詩徙倚近孤松青山隔鄰壁誅茅
　何者家烟花共遊息啟牕日未曛鈎簾月又夕誰將
　烱烱心照此幽幽室又蒲縹驛詩草亭動孤酌日歛
　瘴烟昏老屋因風卷清溪帶雨渾桴皷新聲在山甌
　古意存蓽門通細火漁唱起江村
僧天祥者不知何許人大理志載其二詩清婉可喜其
　榆城聼角詩云十年遊子在天涯一夜秋風又憶家
　恨殺葉榆城上角曉来吹入小梅花又龍闗水樓詩
　此樓登眺好終日俯平湖葉盡村村樹花殘岸岸蘆
　漁翁晴獨釣沙鳥晩相呼何處微鐘動雲藏島寺孤
成都楊慎在滇吟詠至多今摘其尤者滇海曲十二首
　梁王閣榭水中央烏鵲雙星帶五潢跨海虹橋三十
　里廣寒宫殿夜飄香(又/)碧雞金馬古梁州銅柱鐵橋
　天際頭試問平滇功第一逢人惟説潁川侯(又/)化城
　樓閣壯人寰澤國封疆鎮兩闗雲氣裝成銀色界天
　工斵出㸃蒼山(又/)葉榆巨浸環三島益部雄都控百
　蠻神禹導河雙洱水武侯征路七星闗(又/)沙金水貝
　出西荒桃竹橦花貢上方香象渡河来佛子白狼槃
　木拜夷王(又/)琱房草閣瞰夷庭側島懸厓控絶陘雞
　足已窮章亥歩鷲頭空入梵王經(又/)孤戍平溪望大
　荒邉愁海思入蒼茫帝鄉東北仙雲隔僰道西南媚
　景長(又/)昆明池水三百里汀花海藻十洲連使者乘
　槎曽不到空勞武帝御樓船(又/)湖蕩魚蝦晨積場市
　橋燈火夜交光油牕洞戸吴商肆羅帕封頥僰婦粧
　(又/)蘋香波暖泛雲津漁枻樵歌曲水濵天氣常如二
　三月花枝不斷四時春(又/)煑海鹺郎暝漉沙避風仙
　客夜乗槎雪浮粳稻壓春酒霞嚼㯽榔呼早茶(又/)海
　濵龍市趂春畬江曲漁村弄晩霞孔雀行穿鸚鵡樹
　錦鶯飛啄杜鵑花題捨資驛垂栁篇云楚雄苴力橋
　有垂栁一株婉約可愛往来見之賦此志感靈和殿
　前艷陽時忘憂館裏光風吹千門萬户旌旗色九陌
　三條雨露姿蒼凉苑日籠燕甸縹緲宫雲覆京縣芳
　樹重重歸院迷飄花㸃㸃臨池見臨池歸院總仙曹
　應制分題競彩毫詔乘西第將軍馬詩奪東方學士
　袍金明緑暗留烟霧舊燕新鶯換朝暮只知睂黛為
　君顰肯信腰肢有人妬從此沈淪萬里身可堪憔悴
　四經春支離散木甘時棄攀折荒亭委路塵摇落秋
　風上林逺婆娑生意華年晩腸斷闗山明月樓一聲
　横笛清霜坂高嶢除夕詩海濱戍旅久忘歸獨對朝
　嵐與夕霏莎徑晴沙采樵路柴門秋水釣魚磯太平
　時節身難遇流轉風光賞莫違街鼓市塵渾隔斷村
　舂鄰火自相依寄楊𢎞山都諫詩螭頭早掛進賢冠
　跡逺東墀玉筍班倦意已還飛鳥外歸心原在急流
　間仙郎高議留青瑣學士新詩滿碧山十九峰前同
　醉處夢中瓊樹幾囘攀
慎婦黄氏亦有才情慎乆戍滇中婦寄一律云鴈飛曽
　不到衡湘錦字何由寄永昌三春花栁妾薄命六詔
　風烟君斷腸曰歸曰歸愁嵗暮其雨其雨怨朝陽相
　逢空有刀環約何日金雞下夜郎又黄鶯兒一詞積
　雨釀春寒見繁花樹樹殘泥塗滿眼登臨倦江流幾
　灣雲山幾盤天涯極目空腸斷寄書難無情征鴈飛
　不到滇南楊别和三詞俱不能勝
張含金齒孝㢘所為詩豪宕悲壯用修亟稱之其詠五
　華臺云五華臺上望昆明浄練微茫似掌平故國欲
　歸歸未得海風山雨一齊生其滇池歌云金標鐵柱
　久銷兵戈甲竿旗起戰聲痛哭寃魂空月色凄風終
　夜弔昆明㸃蒼書院詩仙佛傳經白玉堂老松無數
　鎖幽香山連海國龍闗杳雪擁春城雉堞長萬里衣
　冠開六詔百年詞賦效三湘繁臺故事今何在雲日
　徘徊古石梁飲龍津閣詩春日城西獨自遊祗緣擕
　酒得淹留揷天樓閣烟花重汎海魚龍日月浮漢國
　河山真帶礪晉家人物故風流黄鸝恰恰啼深樹吹
　盡東風不解愁寄升菴詩豪吟金馬復連然搨盡韋
　郎五色箋海上風烟俱作客天涯雲物自相憐松凉
　月坐華亭寺花煖春遊碧玉泉一别昆明池上路滔
　滔流水八經年(又/)公子思歸幾嵗華王孫芳草遍天
　涯樓頭豔曲包明月海口新銘蔡少霞光祿塞遥空
　遞鴈上林枝好正棲鴉夢中記得相尋處東寺鐘殘
　北斗斜
四明張時徹入滇四首天邉乘傳客歴險到殊方草長
　知烽息民流屬嵗荒巖花薫澗壑木葉墮衣裳何事
　秋風起愁㸔白髪長(又/)山路日多雨我行猶未休碧
　溪雲不定青草瘴仍浮客久旌旄落天空鸛鶴秋卜
　居何以賦長嘯擥吳鈎(又/)寒燠經時變浮踪不自由
　迢迢望鄉邑歴歴見林丘紫澗屋頭出白雲巖際流
　眷言霞卧者即鹿諒非謀又雲起千峰失猿鳴清晝
　隂褰帷從霧入度隴病泥深石出泉流戰橋低野竹
　侵桑弧自有事偏動故鄉吟
銅梁張佳𦙍督學滇中多所題詠其望中和山云古城
　東北望蒼翠隠芙蓉臺殿星辰近雲門日夜封紫烟
　和瘴癘大壑度霜鐘寄謝緱山侣將因跨白龍入滇
　城云西南天盡見雄都氣象中原自不殊山削芙蓉
　青並出日銜湖水色平鋪觀風到處周藩服建節何
　人漢大夫偶向碧雞祠下問那知神物至今無自漾
　備趨金齒云五月江聲走白沙沙邉石氣盡雲霞峰
　隂寒積何年雪瘴雨香生古樹花獨立南荒成萬里
　每憑北斗問三巴蘭津已說明朝渡絶域虚疑漢使
　槎詠瀾滄橋云叠嶺遥知萬馬愁蘭津西渡赤虹浮
　黿鼉駕浪聲齊動鳥雀飛梁影並收纜束長江標絶
　壁天懸雙鏡照中流當時漢卒勞歌地翻石於今作
　壯遊署中秋懐四首吏隠常依一畝宫案頭幽鳥坐
　秋風樓高散帙青天上露滴繁花緑樹中小隠㑹心
　無逺近轉蓬隨地可西東虚慙絳帳横經日空使諸
　生侍馬融(又/)瘴海西南日月偏秋空高落五華烟寰
　中足路將無遍江上茅堂亦可憐滇水向来龍馬窟
　昆明不見漢樓船桑弧本是男兒事矯首風雲北斗
　邉(又/)蕭颯孤城木葉秋日南天畔好登樓尊開黄菊
　香堪把峰擁朱欄翠不收詞賦何如金馬使歌鐘亦
　接武陽侯羈棲獨抱雙龍匣風雨常令海上愁(又/)偃
　蹇平生鬢欲絲向来投賦弔湘纍乘時提槧聊三仕
　落日褰帷更九夷霄漢獨存鴻鵠志秋風吾愛桂花
　枝一從鄴下論交定白眼逢人祗自疑又金齒道中
　雜詩十首叱馭何如鳥道難無名花向野林㸔萬山
　飛瀑雲齊落多少征人五月寒(又/)古驛樓高雷雨鳴
　春山無恙夏雲生愁来江漢人千里落日風傳布榖
　聲(又/)萬峰深處打牛聲父老猶能説孔明一自渡瀘
　鳴土鼓南中何地不桑畊(又/)横嶺雲盤曲磵多芙蓉
　隨杖轉嵳峩泉聲百道凌天出云是西南九渡河(又/)
　諸夷村落萬峰中駐牧分明漢俗同聞道近来租調
　苦安邉誰念昔時功(又/)漾備江深江草齊江花開處
　鷓鴣啼博南矯首青堪摘霞氣猶懸萬嶺西(又/)江濤
　吹轉大滄東日月雙扶駕海虹千尺鋃鐺驚不渡飛
　梁虚掛赤霄中(又/)寒濤齊響萬松枝立馬空山拾紫
　芝何處夷歌聼不斷迎神或是竹王祠(又/)高臺曽是
　漢時營千載天威尚有名日暮九隆何處望夏雲飛
　滿不韋城(又/)千山忽盡見哀牢野闊天空俯佩刀風
　雨驟隨遊客到雷聲吹散大江濤
督學鄱陽童軒有鶴慶道中詩巖深多險阻馬足正凌
　兢暝雪依巢鳥斜陽歸寺僧林疎鳴敗葉澗古積堅
　氷去去無辭逺荒山更幾層又祿脿驛詩京國雲山
　逺悠悠入夢思頻年縻薄宦何日是歸期魚鴈音書
　斷風霜道路遲牕前殘月白起視夜何其
歴下李攀龍送豐城杜少府謫滇南詩共惜投荒萬里
　天當朝起草事空傳主恩緑鬢神仙尉客夢青雲侍
　從年盤水秋帆開瘴癘黔陽春樹隔風烟孤臣自有
　豐城劍遥夜思家向斗邉
嶺南黎民表送人之騰越詩北闕秋風綰郡章單車人
　自識循良長途正渡瀾滄水清吏休論寳玉鄉行笥
　䕶衣無越艷碉房稽首有夷王漢家不事西南徼卭
　竹無勞貢上方
方伯陳時範碧雞闗詩繡壁倚天雞巖枝濕翠低神仙
　傳漢使驛路控雕題為客闗山逺傷心骨肉擕王孫
　芳草處惆悵欲凄迷又秋日集太華晩陟羅漢寺詩
　雨霽空江静不流夕陽霞頂宴高秋漢家金馬開南
　詔聖世昆明入兖州闗塞極天豺虎息河山萬里鳳
　麟遊天王朔雪炎風地真覺車書奉冕旒
吳郡皇甫汸曹溪寺詩鷲影知何處螳川去不遥仙巖
　鐘夜月金水漢時潮浴罷衣聊振風停幡屢飄逺公
　一相謝乘醉下溪橋又過吕合驛題仙人骨詩昔人
　自羽化孤骨尚安存青塜藏金藥難招緱嶺魂
豫章姜忻參知過蒲陀崆詩蒼洱西頭路秋来幾往還
　一村三度水十里九重山僧寺多依嶺人家半雜蠻
　廿年成底事巖險苦躋攀又自蒲縹驛題龍川詩凌
　晨發蒲縹向夕憩龍川渡口水初落山頭花已然邉
　城閒戍鼓墟里起炊烟更聼輿人語村村大有年
吳興徐中行入滇二首蒼然平楚望云是古滇疆白日
　開南徼青天豁大荒河山猶内地花木自殊方吹盡
　浮雲色雄風萬里長(又/)一出夜郎道纔㸔曉日生風
　聲連海壯地勢入滇平氣色開金馬烟花滿石城寄
　言張博望此去可横行又登太華山觀昆明池詩隂
　隂松栢隠香臺的的晴波萬頃迴仙掌逺從西嶽出
　神池忽似上林開鏡中斜日摇金刹天外飛霞送酒
　盃共憶樓船曽賜宴新詩不數漢臣才
莆田方沆督學滇中有西廵過祿豐詩千山開井邑隴
　畝報年豐籬落晴烟外襜帷嶺樹中疎花秋自發絶
　壁路仍通凄斷登臨恨閩雲半畝宫又捨資驛讀垂
　栁篇懐楊用修太史詩嗟爾承明供奉年投荒萬里
　主恩偏詞林雅擅穿楊技荒徼空傳垂栁篇過客西
　風頻駐馬郵亭落日自啼䳌卧觀遺跡淋漓處彷彿
　龍蛇晝起烟又龍尾闗天生橋詩蒼嶺青未了寒烟
　野戍平危梁通地脈削壁𩔖天成霜色孤鴻暝濤聲
　萬馬行昔年曽割據形勝控榆城又蒲陀崆詩尋源
　聞黒水百折此山隈鳥道雙旌轉隂厓一線開奔濤
　疑聚雪觸石忽喧雷為别東流性南溟去不迴又過
　永昌城南諸葛營詩諸葛行營地晨征野望㣲名垂
　滇日月雲閃漢旌旗霽色川原闊清時壁壘稀采風
　聞父老猶自説天威
閩司空林如楚蒼山圖歌吾聞㸃蒼名山乃在哀牢之
　北鶴川之東勢與碧雞金馬相争雄巋基盤礴三百
　里上架井絡摩蒼穹帝遣蒼山君下鎮坤戸為愚公
　夸娥有力不得舉至今嶄絶蠻夷中夕嵐朝靄窈窕
　而葱蘢錦屏障斷西南風屏端十九峰一一肖芙蓉
　初疑翠鬟參差明鏡裏又驚睥睨連雲起巫陽十二
　九華九巘缺巒﨑安足擬上有靈湫長寂寥琳宫寳
　刹山之腰紫蒲仄岸人難掇殘雪深林寒不消四時
　龍氣作微雨但覺颯瀝松泉飄奔流却投西洱海波
　光萬頃堆瓊瑶赤崖玉案何么麽有似數㸃青萍漂
　誰令顧虎頭寫此白團扇可憐咫尺間攅峰如眼見
　西曹隠吏懐仙客齋中提擕滿幽色翫之不减㸃蒼
　石真山真水真竒瑰我昔對之心顔開今朝把圖重
　歎息始知靈根千刼凝真胎維嶽生申變幻亦如此
　不爾那得藩宣為翰才吁嗟乎名山嵗晩長崔嵬尚
　平多累胡為哉藜笻芒屩生塵埃我無凌風翼矯首
　空徘徊㑹借擲金孫綽筆為君乘興賦天台
福唐薛夢雷到滇詩迢迢使節赴昆明一别乾坤萬里
　程吳楚褰帷江月曉黔沅飛斾嶺烟晴五華雨過春
　長在列栢風来暑自清金碧山川時極目燕閩雲日
　總闗情又泛昆明池憩羅漢寺詩昆明池上碧山頭
　此日登臨霽色收烟曉佛燈蘿薜洞雨来官舸杏花
　洲危崖絶頂浮金馬巨浪中流起白鷗千頃風波堪
　縱目誰憐身世轉悠悠送漆兵憲城屯猛夘城蠻烟
　瘴雨十年餘憲府天恩下玉除霜署新持金馬節雪
　山仍擁畵熊車城臨雄鎮闗逾壯地闢龍荒餉未虚
　報主險夷君莫問朝廷原有紀功書送沐都䕶西征
　詩傾城士女擁行旌都䕶争㸔出漢營開鎮十朝雄
　將略登壇萬里肅軍聲白猿玉劒秋霜浄朱鷺金鐃
　夜月明不待華山歸馬日彩毫先為賦西征
汝南李叔茂本固廵按滇中有楚雄道中詩山行亦不
　惡疎雨夜来過祗覺峰巒秀誰云瘴癘多人家依水
　竹僧寺隔烟蘿越嶺分林莽遥聞伐木歌(又/)悠悠持
　使節日日遶山行䟦渉吾須倦登臨眼自清巖花争
　媚客谷栁暗啼鶯落日松杉外蒼茫見楚城春日雲
　泉山寺詩何處登髙可當歸雲山亭寺坐霏微披林
　便覺塵心逺把酒平分爽氣飛谷裏鶯聲頻逓籟巖
　頭蘿薜巧裁衣晩来目極寒烟外幾㸃㝠鴻帶落暉
　天生橋觀浪詩攅崖偪仄鬰崔嵬誰鑿𤣥闗一竅開
　力士峽中驅石起靈鼇海上駕山来浪花晝捲千層
　雪濤勢晴喧萬壑雷鎖鑰西南形勝在分符須仗不
　凡才龍尾闗詩䝉王此割據形勝亦竒哉鷲嶺排雲
　入龍闗倚劒開霸圖猶在眼戰骨已成灰落日秋原
　外悲風動草萊
潯陽萬禺存嗣達分守金滄夏日署中書懐詩四首朝
　来退食後虚室静無喧樹古叢蒼䑕巖高蹲老猿海
　風侵市冷山霧壓林昬伏日猶重祫寒暄可共論負
　乘来滇國探竒問洱蒼闗仍嚴虎豹節已愧羔羊厭
　苦馳邉檄浮沉歴瘴鄉音書秋後杳歸鴈隔衡陽南
　中車騎少成我寡交遊宦况悲遒景鄉心怵早秋懶
　從靈鵲喚閑任好雲留欲擬江南賦開軒問斗牛險
　易惟吾適東西任所之無文空諭蜀垂老更居夷窺
　鏡羞蓬髩横金負素絲此中多勝地杖策且搘頥遊
　三塔寺得十二韻勝地標三塔叢林入萬松鐸隨天
　籟發影混嶽雲封世界光牟照浮圖秘鬼工僧貧閒
　掛衲地靜逺聞鐘古刹頽金象遥空下玉龍燈傳靈
　鷲嶺香辨㸃蒼峰海夜潮音沸山隂法梵重烏蠻饒
　釋國丹洞幾仙踪炎夏銷煩劇長秋縱懶慵水田裁
　舊式鹿苑戀清供慧逺欣同趣𤣥暉喜見逄偶從林
　靖入因悟勝因宗
天台王士性㸃蒼山歌㸃蒼山高躡空連峰十九如掛
　弓峰峰流泉落澗底下浸榆葉涵山東高山積雪照
　人眼六月吹墮隨罡風寒光飛翠迸馬首太隂顥氣
　摩蒼穹我聞㸃蒼有竒石胡自山蒼石還白豈是隂
　崖太古雪化作瑶華㸃空碧玉宇璚樓亙終古影落
　榆河驚水府驪龍弄珠蛟起舞吐炬燃天作風雨洪
　濤不沒大鸛洲瞥然大地如欲浮四時變態更譎幻
　深山巨澤良悠悠我欲乘風御列缺排雲直踏中峰
　裂珊瑚出水月未高倦来且嚼山頭雪又同吳張二
　憲使登九鼎山歌君不見巴西吴使君君家九峰號
　凌雲三峩隠隠天際分又不見沅陵張仲子君家九
　疑隔湘水白雲盡入蒼梧裏就中九鼎亦㠝岏五雲
　自昔稱竒觀朅来選勝正陽九北風吹鴈天宇寛白
　衣望斷黄花老落落長松翠色寒疎櫺朗月照清夜
　大壑噫氣摶林端燕壘蜂房嵌空碧清磬一聲天咫
　尺秋旻欲化無羽翼仰頭好把雙星摘君為我浩飲
　我為君朗吟烏帽籠頭吹不落杖底青山知我心醉
　睨㸃蒼山上雪手撲飛花和酒咽又昆明泛舟宿太
　華山縹緲樓詩高秋風雨欲西来秀㧞三峰掌上開
　半浸混茫分野色平臨紫翠落城隈洪濤漲處無烟
　嶼青海翻時有劫灰共道風光天外盡誰㸔咫尺在
　蓬莱(又/)登山臨水為誰留蓼白蘋青起暮愁萬頃濤
　聲行木末千尋嶽色倚池頭石鯨不見秋風動金馬
　来追夜月遊何限乾坤蕭瑟意依然縹緲一飛樓
番禺郭棐為滇右轄遊陟名勝題詠不絶其秋日遊湧
　泉寺詩天開寳刹凌雲出地湧珠泉抱寺流龍氣光
　銜祇樹曉鶯花紅映綺園秋共凭罨畵調鸚鵡醉倚
　闌干望斗牛笑問巖前飛瀑水幾時還作曲觴遊中
　秋讌集詩璧月盈盈夜金風澹澹秋榆花當席照桂
　影滿庭流把袂来金碧傳杯近斗牛共酣滇海飲不
　數武昌樓登太華山寺詩南甸名山雄㝢内諸公佳
　興共夷猶㑹探滇海無邉景先向華峰絶頂遊四野
　黒雲山似墨滿天紅雨客登樓此中氣候由来早六
　月凉風恰是秋
閩鄧原岳澂江道中詩嵗晩厭行役單車豈遑處衾冷
　不成寐出門復何許雪霽天色寒風急江聲怒何處
　落梅花徘徊日將暮過玎璫嶺詩灌木千章合巖花
　三月深泉聲盤嶺急雲氣結林隂駐幰方危磴褰帷
　復逺岑嵐光添秀色霛籟發清音不盡搜羅興其如
　汗漫心計程無百里問徑有千尋擁腫圍竒樹鈎輈
　語怪禽未須愁瘴癘頗已惬登臨西塞狼烟定南天
　鴈羽沈嘯歌還不廢聊此散煩襟過華亭寺讀方子
　及碑詩載酒尋僧席屢移春山何處不相宜琉璃影
　散天花落金碧光摇法鏡垂地近西方開竺國烟銷
　下界瞰昆池栖霞片石應堪語苦憶南朝江總持同
　漆使君宿九鼎蘭若詩九鼎山頭列九峰雲間幻出
　碧芙蓉香林寳閣僧廬浄叠嶂懸崖佛刹重夜静泉
　聲時雜磬天隂嵐氣欲迷鐘憑君遍説諸名品可是
　南宗與北宗
吳郡馮時可分廵大理僅九閲月以祝釐去其白水闗
　驛對月詩淺山曵輕雲茂林鬱深碧夜氣凉如水當
　牕迎皓魄露華洗空氛清暉流几席已欣鳥道脱尚
　恨鴛樓隔抱影獨寤寐銜恩感今昔天宇本自寛人
　生胡自窄萬里遊亦竒百城臨且適當劇即程書乘
　閒亦振屐悠然如在林孤臣何跼蹐登葉榆城詩命
　駕初尋寺沿城更上樓白雲爭岫起碧水與天浮汗
　漫遊應逺蹉跎嵗且秋長安何處望佇立思悠悠㸃
　蒼山詩蒼崖㸃霄漢隨照映孤城晴雪嵗時積竒雲
　日夕生龍蛇依石卧鸛鶴傍松鳴十八溪分注家家
　環珮聲
豫章鄧渼以侍御按滇所至題詠殆遍其姚安道中詩
　山霧四塞烟霏微林深箐宻人行稀青蛉川北日初
　霽弄棟城頭雲亂飛映水鳬茈故寂歴迎風燕麥相
　因依故鄉節候復誰記五月南中猶袷衣盤龍山寺
　遊矚詩勝地不迴車將貽山靈誚况値冬景霽乘高
　展清眺渉澗潄潺湲搴蘿陟窈窕蔥楚宛浮翠含桃
　静宜笑(此景在冬惟/滇中有之)泉香泄暗竇巖光發幽竅花龕
　據峰腹茲焉得佳要俯睇漸㣲茫仰攀益孤峭幽賞
　如素期沈疴即已療尸曠詎因斯竊欲辭廩料人日
　登太保山詩太保山頭七日春邉城景物迥愁人甲
　兵未解銀生戍耕種纔餘漆齒民地險風烟迷大候
　天清楊栁映蘭津登高倍切思歸嘆恰數離家二載
　身泛西洱河詩觴豆笙歌載兩頭春風徐漾木蘭舟
　魚龍徙族聞中夜蒲栁分行辨四洲弓月全臨隄影
　出蓮峰遥學浪花浮清尊滿泛空明色宛在蒹葭白
　露秋重入碧雞闗詩碧雞闗頭雞早鳴碧雞山下車
　彭彭車塵起處見芳草云是秦時五尺道出亦從此
　闗入亦從此闗麥秀漸漸雉子斑斑衝寒獨往今始
　還君不見路傍山躑躅巨於赤茸鞦宛轉當馬頭爾
　非孔氏徒胡為轍環卒不休男兒不習異鄉味空誚
　衣冠楚沐猴
閩布衣徐􁏕豫章送謝在杭之滇二首彭蠡湖邉惜解
　擕星軺遥指夜郎西天書日下銜丹鳯山色雲中見
　碧雞南甸諸蠻金裹齒東方千騎銕為蹄官閒到處
　堪吟嘯洱海年来静鼓鼙(又/)纍纍金紫已垂身六詔
　分藩簡重臣文比王褒堪奉使詩工謝朓動驚人雲
　光五色皆成彩天氣經年總似春手版支頥朝爽入
　㸃蒼如黛絢嶙峋
閩曹觀察學佺送謝在杭參滇藩詩萬里滇南國迢迢
　使節臨親朋稀見面夷漢共傾心有水皆名海無花
　不作林碧雞金馬跡到日一搜尋
南昌楊春茂廵按滇中有遊青華洞詩迢逓問青華迂
　迴一逕斜洞天晴滴雨海色曙来霞聼樹簫鳴玉飛
　杯酒送花勝情遊未巳前路報猶賖又天生橋詩誰
　謂河無梁天生古渡長雙虹梯兩岸一水竇中央蒼
　石流雲潤梅花濺玉香橋頭峰峭壁曾此繫名王又
　鐵索橋詩一水銀河迥千尋鐵索通塡成疑駕鵲懸
　度擬飛虹過客喧馳馬真人冷御風蒼烟籠石壁天
　地永神功
閩布衣陳鴻寄謝在杭先生叅滇藩詩南行萬里奉新
　恩徼外方知岳牧尊六詔星辰隨擁傳五華烟月對
　開軒路通宻箐蠻居異山枕荒祠漢甸存應有彩雲
　供灑翰朝朝飛傍紫薇垣
滇中掌故則漢陸賈南中行記一卷　楊終子山哀牢
　傳一卷　晉常璩南中志一卷　嵇含南中草木狀
　一卷　唐李克雲南風俗記一卷　韋臯西南夷事
　狀十卷　袁滋雲南記五卷　韋齊休雲南行紀二
　卷　樊綽雲南志十卷南蠻記十卷　徐雲䖍南詔
　録三卷　竇滂雲南别録一卷行記一卷　李德裕
　西南備邉錄十二卷　僰文白古通一卷　宋辛怡
　顯天禧雲南錄三卷　元郭松年南詔行紀一卷
　李京雲南志略四卷　張道宗古滇説原集一卷
　明王奎南雲稿二卷　李思聰百夷傳一卷　韓宜
　可南雲稿二卷　楊鼐南詔通紀十六卷　楊慎滇
　載記一卷滇程記一卷南中集十卷　倪輅南詔野
　史一卷　吳懋葉榆檀林志八卷　陳善黔南𩔖編
　十卷　彭汝實六詔紀聞一卷　田汝成炎徼紀聞
　二卷　顧應祥南詔事略一卷　郭棐炎徼瑣言四
　卷　鄧渼南中集四卷　鄧原岳碧雞集一卷　薛
　夢雷彩雲篇二卷　馮時可滇南稿二卷　陳用賔
　脩攘備考二卷　太保山樵逸緬甸始末二卷　諸
　葛元聲滇事紀略十四卷
　
　
　
　
　滇略卷八
欽定四庫全書
　滇畧卷九
　　　　　　　　　　　　明　謝肇淛　撰
　　夷畧
　造化之大無私覆載世之治也守在四夷故雕題黑
　齒得奉琛賮與赤舄朱紱鴈行雖戎也而有華心焉
　迨其敝也墨吏之徴求市儈之漁獵至不堪命挺而
　走險幸而戡定之赤子塗炭亦已甚矣語曰為虺不
　摧為蛇將若何夫有劉累則龍可豢也有梁鴦則虎
　可馴也而何蛇虺之問乎逺者麓川近若緬甸彼實
　不徳而觀之兵則干羽之謂何班定逺曰察政不得
　下和今非徒察而已也殷鑒不逺敢告司僕
周末楚威王使將軍莊蹻略地至滇既定屬楚將歸報
　㑹秦拔黔中道塞不通遂以其衆王之𫝊世至當羌
　漢元狩間遣使至滇指求身毒國當羌問使者曰漢
　孰與我大使者還報天子惡其不遜時白子國仁果
　都白崖善撫其衆於是封仁果為滇王册以玉印蹻
　世乃絶
漢初有竹王者興於遯水一女子浣衣水濱有三節大
　竹流入足間推之不去聞有兒啼聲持歸破之得一
　兒養之長有才武遂雄一方以竹為姓捐所破竹於
　野生竹成林今通海竹王祠竹林是也王嘗從人
　止大石上命作羮從者白無水王以劍擊石水出今
　竹王水破石存焉後漸驕恣漢武帝開牂牁以重幣購
　諸種侯王侯王服從遂斬竹王置牂牁郡復封其三
　子為列侯今竹王三郎祠在焉迤東諸夷多其種也
白國之先西海有阿育王生三子長曰福邦次曰𢎞徳
　季曰至徳封長季二子於金馬碧鷄分主其地次子
　封於蒼洱之間阿育奉佛教惡殺不茹葷腥日食白
　飯人稱為白飯王次子𫝊世至仁果以慈信治國國
　人戴之漢元狩間天子以玉印冊為滇王後遣王然
　于等將兵入滇滇王舉國降改為益州郡仁果子孫
　世守家法不尚染采不殺生仍號白國𫝊至十五世
　孫鳳龍佑那諸葛武侯收用豪傑封之於其故地賜
　姓張氏
先主崩後越嶲帥髙定殺郡將軍焦璜舉郡稱王以叛
　益州大姓雍闓亦殺太守鄭昻益州夷不從闓使建
　寧孟獲説夷叟曰官欲得烏狗三百頭膺前盡黑蟎
　腦三㪷斵木搆三丈者三千枚汝能得不夷以為然
　皆從闓(斵木委曲髙不至丈/故獲以此欺夷也)朝廷更以蜀郡張裔為
　太守闓假鬼教曰張裔府君如瓠壺外雖澤而内實
　麤殺之不可縛與呉於是即送裔於呉丞相亮既平
　四郡移南中勁卒青羌萬餘家於蜀為五部所當無
　前號為飛軍分其羸弱配大姓焦雍婁爨孟量毛李
　為部曲置五部都尉號五子故南人言四姓五子也
晉罷寧州置南夷府以天水李毅為校尉持節統兵鎮
　南中統五十八部夷族都監行事每夷供貢南夷府
　入牛金旃馬動以萬計皆豫作忿恚致校尉官屬其
　供郡縣亦然南人以為饒自四姓子弟仕進必先經
　都監夷人大種曰昆小種曰叟皆曲頭木耳環鐵裹
　結無大侯王如汶山漢嘉夷也夷中有桀黠能言議
　屈服種人者謂之耆老使為主論議好譬喻物謂之
　夷經今南人言論雖學者亦半引夷經與夷為姓曰
　遑耶諸姓為自有耶世亂犯法輒依之藏匿或曰有
　為官所法夷或為報仇與夷至厚者謂之百世遑耶
　恩若骨肉為其逋逃之藪故南人輕為禍變恃此也
　其俗徴巫鬼好詛盟投石結草官常以盟詛要之諸
　葛亮乃為夷作圖譜先畫天地日月君長城府次畫
　神龍龍生夷及牛馬羊後畫部主吏乗馬幡葢巡行
　安䘏又畫牽牛負酒齎金寶詣之之象以賜夷夷甚
　重之許致生口直又與瑞錦鐵券今皆存每刺史校
　尉至齎以呈詣動亦如之(見南/中志)
張氏十七代至張樂進求時哀牢人細奴邏耕于巍山
　數有祥異社㑹之日衆祭銅柱柱頂故有金鏤鳥忽
　飛下奴邏左肩衆駭異以為天意所屬進求乃以女
　妻之因讓國焉是為南詔
南詔之先哀牢夷䝉伽者捕魚江中溺死其妻沙壹坐
　江濱觸沈木而孕生子九人(南中志/作十人)後至其所沈木
　化為龍作人語曰吾子何在諸于驚走獨少子不去
　背龍而坐龍䑛其背其母鳥語謂背曰九坐曰隆因
　名少子曰九隆(志作/元隆)及長而黠衆推為王世世相繼
　漢世祖建武二十三年王賢栗遣兵乗箄船南攻鹿
　茤鹿茤民弱小將為所擒㑹天大震雷疾風暴雨水
　為逆流箄船沈沒溺死者數千人後賢栗復遣六王
　攻鹿茤鹿茤王迎戰大破哀牢軍殺其六王哀牢人
　埋六王夜虎掘而食之哀牢人驚怖引去賢栗懼謂
　諸耆老曰哀牢略徼自古以來初不如此今攻鹿茤
　輒被天誅中國有受命之王乎是何天祐之明也漢
　威甚神即遣使詣越嶲太守願帥種人歸義奉貢世
　祖納之以為西部屬國其地東西三千里南北四千
　六百里唐初其裔曰細奴邏者耕于巍山(在今/蒙化)數有
　祥異白國王張樂進求因以位讓之遂自立為竒王
　時九隆之裔渠帥有六分據其地蠻謂王為詔故曰
　六詔而奴邏為南詔最强至孫皮羅閣受唐冊封賜
　名歸義後以計誘五詔至醉而滅之盡有雲南之地
　徙居太和城立龍首龍尾二關尋遣孫鳳迦異入朝
　授鴻臚少卿妻以宗女賜樂一部南詔於是始有中
　國之樂死子閣羅鳳立以怨殺太守張䖍陀陷越嶲
　王師討之敗績遂改國號曰大䝉改元贊普鍾至孫
　異牟尋改國號大理自稱日東王立三皇五帝廟以
　太和為東京昆明為西京封界内㸃蒼為中嶽絳雲
　為東嶽(在祿/勸州)䝉樂為南嶽(在者/樂甸)髙黎共為西嶽(在騰/衝)
　玉龍為北嶽(在麗/江)以黑惠江瀾滄江潞江麗江為四
　瀆立官號曰九爽三託其地東至於銅柱南至於驃
　國西至於太石北至於神川幅員三千餘里至貞元
　間韋臯諭之復歸唐仍號南詔然猶改元諡廟號未
　嘗奉正朔也四𫝊至世隆僭稱帝冦邊無虚日為髙
　駢所破死又二𫝊至舜化貞以唐昭宗乾寧間為其
　臣鄭買嗣所簒䝉氏自細奴邏至舜化貞十有三世
　歴三百十年而亡(世系詳滇載記今/不具載下倣此)
䝉氏建國設官立把國事八人曰坦綽曰布燮曰乆贊
　曰酋望曰正酋望曰員外酋望曰大軍將曰員外立
　九爽分理曰幕爽(主/兵)琮爽(主户/籍)慈爽(主/禮)罰爽(主/刑)勸爽
　(主官/人)厥爽(主工/作)萬爽(主財/用)引爽(主/客)禾爽(主商/賈)皆清平
　官酋望大軍將兼之又立三託曰乞託(主/馬)禄託(主/牛)巨
　託(主倉/廪)大府主將曰演習副曰演覽中府主將曰繕
　裔副曰繕覽下府主將曰澹酋副曰澹覽小府主將
　曰幕撝副曰幕覽府有陀酋(若管/記)有陀西(若判/官)王自
　稱曰元謂其下曰昶王母曰信麽妃曰進武外有六
　節度　弄棟　永昌　銀生　劍川　柘東　麗水
　有二都督　㑹川　通海有十瞼　雲南瞼　白厓
　瞼(又曰勃/弄臉)品澹瞼　邆川瞼　䝉舍瞼　大釐瞼(又/曰)
　(史/瞼)苴咩瞼(又曰/陽瞼)䝉秦瞼　矣和瞼　趙川瞼　人丁
　壯者皆為戰卒王之親兵曰朱弩佉苴佉苴韋帶也
　兵百人置羅苴子統自曹長以降繫金佉苴尚絳紫
　有功者加錦又有功加金波羅(虎皮/也)凡兵出以望苴
　蠻前驅以清平子弟為羽儀王左右有羽儀長八人
　清平官見王不得佩劍惟羽儀長佩之為親信有六
　曹長曹長有功補大軍將大軍將十二與清平官等
　(六詔䝉氏最/盛故詳載之)
鄭買嗣本唐瀘令鄭回之後回為閣羅鳳所虜世授清
　平官唐昭宗光化五年滅䝉氏自立改國號曰大長
　和改元安國死子旻嗣攻蜀黎州王建發兵擊大破
　之俘斬無算溺死數萬人求婚於南漢漢主以㑹城
　公主妻之子隆亶嗣未幾為東川節度使楊干貞所
　殺鄭氏三𫝊歴年二十六而亡
楊干貞既滅鄭氏求清平官趙善政而立之改國號曰
　大天興閲十月復奪之而自立改國號大義寧改元
　尊聖干貞貪虐無道國人怨之越二年通海節度使
　段思平率衆攻之干貞走死段氏有其國(干貞死處/有萬箭樹)
　(在瀾滄江南二十里干貞縊於此樹萬衆攅射故名/後人過者必射樹以厭勝迄今猶然樹髙百丈矢著)
　(如/蝟)
段氏之先武威郡白人也有名儉魏者佐䝉氏有功賜
　名忠國擢清平官六𫝊至思平生有異兆楊干貞忌
　之使人索捕思平逃匿得竒㦸于神品甸波犬村(思/平)
　(逃難隠姓名為獵者以一犬自隨至品甸投宿逆旅/主人舍中有㦸一枝及牛革四疊思平夜卧風忽起)
　(吹倒其㦸洞貫牛革思平驚曰是何銛利豈神㦸□/及明問主人曰汝置㦸何為曰防盜耳思平曰防盗)
　(行路莫若㦸居家□若犬今我行爾居願以犬易/㦸主人許之因留犬取㦸以去地名波犬以此)又
　得神驥於葉鏡湖(在雲南縣驥/自湖中躍岀)飢摘野桃剖之核膚
　有文曰青昔思平拆之曰青乃十二月昔乃二十一
　日今楊氏政亂吾當以是日舉義乎遂借兵黑爨三
　十七部皆助之至洱河是夕夢人斬其首又夢玉瓶
　耳缺鏡破懼不敢進兵其軍師董迦羅曰三夢皆吉
　兆也公為大夫夫去首天子兆也玉瓶去耳為王王
　者兆也鏡中有影如人有敵鏡破則無影無影則無
　敵矣思平乃决明旦引兵欲渡莫知所從見江尾一
　婦衣白被纓而浣者指曰人從我江尾馬從三沙矣
　爾國名大理從之得濟既逐楊氏而有䝉國遣人於
　江滸覓白衣婦不獲掘地中得白石大士一座遂改
　國號曰大理改元文徳時後晉天福二年也十𫝊至
　連義為其臣楊義貞所弑簒立四年段氏故臣髙昇
　泰討滅之而立段壽輝𫝊子正明國人奉昇泰為主
　而段世中絶
髙昇泰以宋哲宗元符二年立改國號曰大中國改元
　上治臨終屬其子曰段氏不振國人推我我不得已
　從之今其子已長可還其故物爾後人勿效尤也及
　卒其子泰明遵遺言求段氏子正淳立之號曰後禮
　國而髙氏世相之専執國柄稱國主焉
段正淳既立六𫝊至于興智元呼必賚將兵自臨洮行
　二千里渡金沙江薄大理興智及其相髙泰祥拒戰
　大敗泰祥死之俘興智於善闡遂滅其國段氏二十
　有二主歴三百五十年而亡
元既滅段氏設大理都元帥府仍録段氏子孫世守其
　地赦興智封為摩訶羅嵯管領八方興智死元政亂
　中原多故段氏復據之稱為總管𫝊八世段光與宗
　室梁王搆怨相讎殺後梁王為明玉珍所攻光子功
　救之大破玉珍軍梁王妻之以女已又忌而殺之功
　子寶聞髙皇帝開基金陵奉表歸順洪武十四年王
　師下雲南寶子明負固不服潁川侯傅友徳西平侯
　沐英攻克之俘明及二子至金陵上諭之曰爾父寶
　曾有降表朕不忍廢賜其長子名歸仁授永昌衞鎮
　撫次子名歸義授鴈門衞鎮撫于是滇中悉平
髙皇帝既定滇中置藩臬郡縣吏賦役學校一與諸藩
　等復慮夷情反側有司遷轉不常莫能得其要領仍
　以土官世守之其在内地者與流官雜處専主盜賊
　不時生發撫馭諸夷在夷地者賦役訟獄悉以委之
　量編差發羈縻而已雖有流官但寄空名隨牒聴委
　不得有為於其國若廣南麗江之屬土官雖桀驁専
　擅而禮節少殺不敢與郡縣吏鴈行其僻處者没世
　不與期㑹焉
土知府則景東(陶/姓)䝉化(左/)麗江(木/)順寧(猛/)永寧(阿/)廣西
　(昻/)鎮沅(刀/)元江(那/)尋甸(安/)武定(阿後改/姓鳯)孟定(刀/)孟艮
　(號帕詔/無姓)凡十二而順寧廣西元江尋甸武定俱以叛
　亂勦滅改設流官
土府同知則姚安(髙/)廣南(儂/)陸凉州(資/)北勝州(髙/)凡四
土知州則安寧(董/)鄧川(阿/)雲龍(段/)寧州(祿/)霑益(安/)路南
　(秦後/革)羅雄(海/)寶山(羅/)蘭州(羅/)富州(沈/)威逺(刀/)灣甸(景/)
　鎮康(悶/)大候(奉/)蒗蕖(阿/)凡十五而大候以叛逆改雲
　州設流官
土知縣則羅次(闕/)嶍峨(禄/)雲南(楊/)元謀(吾今/革)
土州同知則鎮南(段/)姚州(髙/)師宗(阿/)維摩(資今/屬李)通安(髙/)
　順州(子/)
土州判則北勝(章/)鎮南(陳/)
土縣丞則雲南(楊/)永平(馬/)楚雄(楊/)定邊(阿/)亦佐(沙/)
土主簿則雲南(張/)廣通(段/)定逺(李/)嶍峨(王/)
土府知事則曲靖(闕/)鶴慶(髙/)景東(姜/)
土府照磨則廣西(闕/)
土典史則浪穹(王/)
土巡檢則煉象闗(李/)回磴關(楊/)祿脿(趙/)南平闗(李/)定西
　嶺(李/)安南坡(楊/)楚場(楊/)賓居(董/)你甸(李/)青索鼻(楊/)蒲
　陀崆(楊/)鳳羽鄉(尹/)上江觜(楊/)下江觜(何/)箭桿場(字/)上
　五井(楊/)順盪井(李/)師井(楊/)十二關(李/)打牛坪(䝉/)蔓神
　寨(闕/)金沙江(馮/)甸頭(蔣/)水眼闗(蔣/)鎮南(楊/)英武闗(張/)
　阿雄(者/)白水闗(闕/)闗索嶺(闕/)觀音山(王/)三岔河(楊/)保
　甸(陶/)禾摩村(闕/)凡三十有三而猛猛猛撒在夷地者
　不與焉
土驛丞則徳勝闗(王/)雲南(袁/)打牛坪(楊/)騰衝(徐婿/楊襲)龍川
　江(王婿/刀襲)南甸(管/)錫鉛(張/)右甸(段/)觀音水井(楊/)枯柯(楊/)
　牛街(黄/)愠禾(王/)干崖(李/)古喇(李/)尸碗(姜/)景永(李/)平麓
　(徐/)在城(田/)觀音山(郭/)景東(裁/革)板橋(雲/)速為(闕/)凡二十
　有二
長官司則十二闗(李/)納樓茶甸(普/)教化(駦/)王弄(阿/)虧容
　甸(阿/)溪處甸(朿/)思陀甸(遮/)左能寨(獵/)落恐甸(他/)鳳溪
　(蔣/)施甸(蔣/)因逺羅必甸(闕/)刺次和(闕/)華甸(闕/)香羅(闕/)
　瓦魯之(闕/)祿谷寨(闕/)者樂甸(刀/)鈕兀(闕/)芒市(放/)八寨
　(闕/)孟璉(刀/)瓦甸(闕/)茶山(早/)猛緬(刀/)里麻(正姓刀/副姓早)麻沙
　(闕/)凡二十有七
宣慰使則車里(刀/)靖安(闕/)木邦(罕/)孟養(刀後為/思明奪)緬甸(莽/)
　八百大甸(刀/)老撾(無/姓)底馬撒(闕/)大古喇(二司皆為/緬所併)凡
　九
宣撫司則馬龍(闕/)南甸(正刀/副劉)干崖(正刀副劉/經歴廖)隴川(多/)耿
　馬(罕/)蠻莫(思/)猛密(思/)凡七
安撫司則潞江(綵/)
千夫長則鶴慶劍川南甸各一百夫長則鶴慶九人劍
　川十有一人　已上土官自知府至驛丞悉屬諸道
　節制長官在内治者如之其他羈縻而已有事則備
　兵使者發符調之然惟行於三宣六慰而止逺者不
　能及也
西南諸夷種𩔖至多不可名紀然大端不過二種在黑
　水之外者曰僰在黑水之内者曰爨僰有百種爨亦
　七十餘種僰性柔弱爨性强悍僰耐濕好居卑爨耐
　燥好居髙僰以織紡稼穡為業爨以生畜射獵為業
　僰自為地有酋長法令嚴明與中國無異爨雖有頭
　目然與郡縣雜處習染詐偽小則䑕竊狗偷大則聚
　衆相攻殺不可禁止此其大較也今録其著者
僰夷在迤西黑水之外即百夷也好居卑濕棘刺之地
　故從僰從人其俗稱宣慰曰昭其官屬有叨孟昭録
　昭綱之𩔖叨孟統政事領軍民多者數十萬人少者
　不下數萬昭録萬餘人昭綱千人遞減至十人俱繫
　鈒花金銀寶帶官民皆用笋殻為帽以金玉諸寶為
　頂如寶塔狀上懸小金鈴揷翠花翎毛後垂紅纓貴
　者衣用紵絲綾錦以金飾之出入乗象象鞍三面以
　鐵為闌藉以重裀懸以銅鈴鞍後奴一人銅帽花裳
　執長鈎制象為疾徐之節招搖于道以為貴相見合
　掌為敬長于已者則跪拜雖貴為叨孟見宣慰莫敢
　仰視問對則膝行以前筵宴貴人上坐僚屬厮役以
　次列坐于下食不用筯每客一卒跪座側持水瓶盥
　帨凡物必祭而後食樂有三曰僰夷樂緬樂車里樂
　僰夷樂者學漢人筝笛之𩔖歌中國曲緬樂者緬人
　所作排簫琵琶之𩔖作則衆皆拍手而舞車里樂者
　車里人所作以羊皮為長皷拍之間以鐃板無文字
　小事則刻竹木為契大事則書緬字為檄所居無城
　池因山為砦無倉廪之積租賦之輸每收成後遣親
　信往各甸計房屋徵金銀謂之取差發房一間輸銀
　一兩或二三兩其刑法殺人者死姦者死竊者全家
　處死刧者一村皆死故無姦盜道不拾遺軍民無定
　籍聚為軍散為民正軍謂之昔刺猶中國言壯士也
　戰則用繩索自縛于象上縆桑為弩以革為盔銅鐵
　雜革為甲驛路無郵亭半里許搆一小草樓五人坐
　守雖千里報在旦夕官民居以草覆之無陶瓦小民
　以竹為樓器皿用金銀車渠琉璃等器其俗男貴女
　賤以妻為僕非疾病衰老不得少息生子貴者以水
　浴于家賤者浴于河三日後以子授其夫耕織自若
　頭目有妻百數雖庶民亦有十數妻者處女先與人
　通及筓始用媒妁以羊酒財帛為禮而娶之子弟有
　職名則受父兄跪拜父母亡不用僧道祭則用婦人
　祝于屍前親人各持酒物聚百數人飲酒歌舞達旦
　謂之娯屍婦人羣聚擊碓杵為戲數日而葬葬則一
　人持火及刀前導至葬所以板數片瘞之其人平生
　所用器皿盔甲戈盾之𩔖環懸墓側而去自後絶無
　祭掃之禮矣又有死三日後命女巫祭送謂遣逺去
　不使復還家也其𩔖有小伯夷大伯夷蒲人阿昌縹
　人古刺哈喇緬人結􁪱遮㱔地羊鬼哈杜怒人野人
　等名然風俗大同小異近來内地皆有其人間有讀
　書入庠者矣
小伯夷熟夷也永昌西南環境皆是男婦服飾稍近中
　華亦通漢語居村寨性馴謹耕食織衣種𩔖不甚繁
　無長幼禮其人體貌頗清秀而語言鴃舌
大伯夷在隴川以西男子翦髮文身婦人跣足染齒以
　色布裹其首飲食簡而頗精居喜近水男女皆袒浴
　于河婦人惟緊䕶兩乳謂乳非父母所生乃天地所
　賜不宜人見也男逸女勞紡績負擔不輟其人强壯
　者寡柔弱者多
蒲人散居山谷無定所永昌鳳溪施甸二長官司及十
　五喧二十八寨皆其種也形貌麤黑性猛悍男女皆
　束髮為髻男以青布裹頭腰繫緑繩婦人以花布皆
　勤力耐勞苦事畊鉏所種蕎麥棉花黑豆知漢語通
　貿易昔年地方有事多資其力今漸弱而貧矣
阿昌一名峩昌耐寒畏暑喜燥惡濕好居髙山刀耕火
　種形貌紫黑婦女以紅藤為腰飾性嗜犬祭必用之
　占用竹三十三根略如筮法嗜酒背負不擔弗擇汚
　穢覓禽獸蟲豸皆生噉之采野葛成衣無酋長管束
　雜處山谷夷玀之間聽土司役屬(今永昌有羅古羅/板羅明三寨皆阿)
　(昌夷也其俗父兄死則妻其母嫂近年羅板寨百夫/長早正者病且死其妻方艾忽持刀欲殺之妻驚問)
　(故曰我死汝必屬吾弟矣妻以死/誓俄而正死妻遂大慟不食而死)
縹人婦女以白布裹頭衣短衫露其腹以紅藤纒之莎
　羅布為裙兩接上短下長男女同畊
哈喇男女色黑如漆不知盥櫛男子以花布為套衣婦
　人以紅黑藤纒腰數十圍産子以竹兠盛之負於背
古喇男女色黑尤甚略同哈喇
緬人有數種有老緬得楞子阿瓦如猛别雍㑹普澣洞
　吾擺古皆其𩔖也地方平衍數千里性好鬬而貪利
　食不用匙筯交戰長於鳥銃俗好佛男婦俱以布盤
　其首色黑𩔖哈喇男短衣長袴勢嵌緬鈴行聲謖謖
　然别有一布護之擺古最逺而强
結􁪱者以象牙為大環從耳尖穿至頰以紅花布一丈
　許裹頭而垂帶於後衣半身衫而袒其右肩
遮㱔綰髮為髻男女皆貫耳佩環性喜華彩衣僅盤旋
　蔽體飲食精潔戰鬬長於弓矢倚恃象銃稍與緬同
　孟養一帶多其種𩔖
地羊鬼短髮黄睛性奸狡嗜利出沒不常或與人相讎
　能用器物行妖術易其肝膽心腎使為木石不救以
　死或行蠱飲食中婦有所私者他適輒藥之及期歸
　解以他藥過期不歸則死
哈杜稍𩔖哈喇怒人頗𩔖阿昌皆居山巔言語不通略
　似人形而已茶山里麻之外又有一種野人赤髮黄
　睛以樹皮為衣首戴骨圈揷雉尾纒紅藤醜惡凶悍
　登髙涉險如飛男婦漁獵為生茹毛飲血夜宿樹上
　逢人即殺無酋長約束二長官司為所戕破至避之
　滇灘關内
戛里境上諸夷大都習僰所為以其金裹兩齒者謂之
　金齒蠻漆其齒者謂之漆齒蠻文其面者謂之繡面
　蠻黥其足者謂之繡脚蠻彩繪撮其髻者謂之花角
　蠻已上皆僰種也
爨夷則黑水之内以其王姓爨故名按陸凉有爨王碑
　云楚今尹子文之後受姓班氏西漢末食邑於爨遂
　以為氏華陽國志云爨昌寧大姓也其後世為鎮蠻
　校尉晉爨深為興古太守隋爨翫亂史萬嵗平之今
　其種𩔖散處於滇各郡依山谷險阻而居聚為冦盜
　亦有與漢民雜處畊稼納賦者男子椎髻去鬚髯佩
　雙刀喜鬬輕死婦女披髮衣皁貴者錦繡飾賤者披
　羊皮乘馬則竝足横坐室女耳穿大環翦髪齊睂裙
　不掩膝男子無貴賤皆披氊跣足夫婦之禮晝不相
　見夜則同寢子生未十嵗不得見其父妻妾不相妬
　忌疾不識藥惟用男巫號曰大覡皤以雞骨占吉凶
　正妻曰耐徳非所生不得繼位若耐徳無子或有子
　未及娶而死者始及庶出及野合所生者酋長無繼
　嗣則立妻女治事死以豹皮裹而焚之獵月為春節
　豎長竿横設一木左右各坐一人以互落為戲多養
　義士名苴可厚贍之戰鬬視死如歸善造堅甲其利
　刃有價直數十馬者摽鎗勁弩置毒矢末沾膚立死
　官兵捕之則鳥䑕散至於附近耕種者愚蠢侏􁍜又
　受市駔魚肉而不能自直也
其在麗江近四川者曰磨㱔與吐蕃接界多羊馬及麝
　香名鐵好喜戲獵挾短刀以硨渠為飾少不如意鳴
　鉦皷相讎殺兩家婦女投場和解乃罷不祀神佛唯
　正月五日登山祭天俗甚儉約飲食疎薄有力者尊
　敬官長嵗暮競殺牛羊相邀請一客不至則為深恥
　人死以竹簣舁至山下無貴賤皆焚之
在臨安西南境外者曰斡泥蠻巢髙林治生甚儉家積
　貝以一百二十索為一窟藏地中將死則囑其子曰
　我平生藏貝若干汝可取幾處餘者勿動我來生用
　之近郡者曰烏爨牳□撲刺㱔袁等蠻性悍形陋潛
　匿山谷惟事剽掠一言不合引刃相剚死則以財物
　償之
在尋甸者曰野蠻無衣服以木皮蔽體形貌醜惡男少
　女多一夫有十數妻者持木弓以禦侵盜不事農畆
　入山採草木及動物食之無器皿藉以蕉葉近郡者
　曰黑玀玀白玀玀畜牧為生好勇鬬很(史稱盧鹿乂/曰羅落今訛)
　(為玀玀又作猓□其/人即爨也種多名異)
在順寧沿瀾滄江而居者曰普蠻一名撲子蠻體黑性
　悍専為盜賊騎馬不用鞍跣足衣短甲膝頸皆露善
　用鎗弩馳突如飛男子以布二幅縫合而掛體無襟
　袖領縁寢無牀衾拳屈而卧婦人綰髻腦後織紅黑
　布幅搭於右肩穿左脇而扱於胸前别用布一幅蔽
　腰見人不拜但屈膝而已
武定諸夷曰羅婺曰黑白爨曰木察種𩔖不一俗尚畧
　同而黑爨尤為凶頑
廣南之夷曰儂人沙人男女同事犂鋤搆樓而居男服
　青衣曳地賤者掩脛婦人綰髪跣足取蟲䑕充食病
　惟祭鬼不知醫藥其酋儂姓智髙之裔也時勾引東
　川交趾入内地虜掠
永寧諸夷住山腰以板覆屋俗皆披氊富貴至二三領
　暑熱不去首戴喜鵲窩㡌郡轄四長官司皆西蕃性
　最暴悍隨畜遷徙又有野西蕃者倏去倏來尤不可
　制
北勝夷有數種曰玀玀麽㱔冬門尋丁俄昌巢處山林
　挾兵帶弩以採獵為生而已
安寧以西負鹽者皆黑爨老者一人任華人壯者二人
　之事壯者任一牛之力其别種善捕魚者名普時
楚雄之夷為羅婺居山林髙阜以牧養為業男子髻束
　髙頂戴笠披氊婦人方領黑衣長裙披髮跣足所居
　有房屋無牀榻以松毛鋪地而卧其西南有和泥蠻
　男子剪髮齊睂衣不掩脛婦人頭纒布或黑或白長
　五尺以紅索尺許綴海貝青緑珠為瓔珞桶裙無襞
　積女子以紅黑布相間綴於裙之左右既適人則以
　藤絲圈束膝下婚姻男以水潑女足為定飲酒以一
　人吹蘆笙為首男女牽手周旋跳舞為樂死者葬以
　雞雌雄各一殉之
曲靖之夷亦曰黒白爨椎髻皮服居深山雖髙岡
　磽礲亦力墾之種甜苦二蕎自贍善畜馬食蕎
　不釡燒浄石調麪餬其上使熟噉之麥熟則炮
　穗以食
姚安諸夷曰㪚摩都玀玀强悍好鬭交易用鹽米一日
　一小市五日一大市苴却鄉有黒齒百夷樓棲河浴
　寢卧無尊卑但以氊席間之而已
廣西有黒爨土獠沙蠻等種雜居各據其俗得犬方祭
　有爭辨詣鬼神盟詛直者敢前曲者縮朒婦人以布
　為袍圓領大袖土獠則以黒線繡布裹頭纒腰已上
　皆爨種也
䝉山老爨不死久則生尾不食人食不認子女好山惡
　家健走如獸土人謂之秋狐然亦不恒有元時羅武
　蠻羅僄百年尫弱子孫以氊裹送之深箐後生尾長
　一二寸相𫝊三百嵗不知所終
夷人中有號為僕食者不論男女年至老輒夜變異形
　若犬或彘或驢于人墳前拜之其屍即出為彼所食
　葢出白夷一種焉楊慎滇程記云百夷家畜一撥厮
　鬼無形而善噬人魂中者越宿死死則百夷取其屍
　為醢鬼畏犬聞犬聲則逺遯不返殆謂是耶
吐蕃在麗江鐵橋之北一名古宗一名西蕃一名細腰
　蕃在唐常冦雲南南詔不能勝讓之為兄後為韋臯
　所破斬首數十萬斷鐵橋自是不復為患我髙皇帝
　既平雲南遂裂吐蕃二十三支分屬郡邑以土官轄
　之麗江府控制古宗永寧府北勝蒗蕖等州控制諸
　蕃今蕃人皆効順惟我所麾矣
者樂甸與景東接壤諸夷以氊布茶鹽貿易或五日一
　集或十日一集旦則婦人日中則男子更代為市凡
　宴㑹婦人皆不與酋長死非其子孫别立者衆共擊
　之
猛緬猛猛猛撒所謂三猛也附近順寧而猛猛最為强
　勁部落萬人時與二猛為難其地田少箐多射獵為
　生猛緬地雖廣衍而民柔怯酋長忠順猛撒微弱近
　折而入耿馬矣
車里即産里伊尹四方獻令産里以象齒矩狗獻周公
　作指南車導之歸故名車里在者樂甸西南千里下
　臨九龍江有諸葛營壘及碑夷性頗淳額上刺一旗
　為號作樂以手拍羊皮長皷而間以鐃鐸若中國僧
　道之樂鄉村飲宴則擊大皷吹蘆笙舞牌為樂
木邦蜀漢時木鹿大王之後也在姚闗南度喳里江千
　餘里土酋罕姓以征緬功分土稍廣後常與緬搆怨
　近服於緬時為窺伺中國夷數種男子皆衣白文身
　髠髮摘髭鬚脩睂睫婦人衣白桶裙耳帶金圈手帶
　象鐲男貴女賤其地産胡椒
孟養地名香柏城俗呼迤水下濕夜寒民多瀕江為竹
　樓以居一日數浴有鬼窟山險甚夷據為硬寨官民
　皆髠首黥足有不髠者則酋長殺之不黥足者則衆
　嗤之曰婦人也婦人則綰髻腦後白布裹之布衫桶
　裙白行纒而跣足
緬甸古朱波地亦曰撣曰驃至宋謂之緬有江頭太公
　馬來安正國蒲甘緬王五城在騰衝西南千餘里其
　夷柔而詐屋廬象馬舟楫之𩔖悉備男子善浮水綰
　髻于頂以青白布纒之婦髻綰於後不施脂粉専事
　佛有大事則抱佛説誓或詣僧决之其文字進上者
　用金葉書之次用紙次用貝葉謂之緬書其國雖廣
　大始亦衰弱為木邦孟養所殘破嘉靖末莽瑞體始
　强盛及其子應裏尤黠并吞六宣慰之地侵冦内郡
　滇為之敝始得平定
八百大甸者世𫝊其酋長有妻八百各領一寨因名八
　百媳婦與木邦接壤男女服食皆同但刺花様於睂
　目間與客相見則把手為禮喜事佛寺塔極多一村
　一寺每寺一塔殆以萬計號慈國其酋惡殺不喜争
　敵侵不得已而應得所讎而罷産安息香今入於緬
老撾俗呼撾家以其夷好佩鵰爪云在八百媳婦西南
　二千餘里即越裳氏也自周以後不通中國明永樂
　初其酋備方物入貢服食亦𩔖木邦但性獷悍身及
　睂目皆刺花繡酋長居髙樓見人不下部屬見之所
　至有定地名曰等限使客亦然而設通事引之其酋
　一代止生一子承襲絶不生女國人稱中國皇帝曰
　天旺即天王之意又西千餘里則西洋海矣自車里
　至老撾是為六慰
南甸干崖隴川所謂三宣也在騰越南半个山下其山
　巔界限華夷北寒南暑迥然各天南甸俗與木邦同
　干崖舊名干賴睒其地熱有桑四時皆蠶織五色絲
　為錦充貢其田一嵗兩收婚姻以穀茶鷄卵為聘客
　至亦以為供隴川麓川也有諸葛孔明寄箭山過此
　盡平地一望數千里絶無山谿亦無果樹
麗江於諸土酋中𫝊世最逺自唐貞觀以來譜系厯厯
　可考其名如䝉段氏以子上名接父下名也洪武初
　首入貢賜姓木代有錫予其地土廣大産金富厚不
　貲酋死則以生平所好鞍馬寶玩置於一處厝棺其
　中盡焚之遣人馳馬於灰燼中拾其骨得一即置櫝
　藏巖石内而封焉或馬疾不得骨即他物亦可其酋
　世盡臣職為國家制吐蕃捍西戎至今木增者母節
　子孝尤為諸夷冠冕云(酋俗子十五即襲父職不則/求分異獨木増早失父孺慕)
　(無間事母尤備色養母羅氏善/馭士卒親弓馬累立戰功云)
孟定府舊名景麻在雲州之西土酋刀姓後為麓夷所
　滅今木邦舍目有其地川原平衍土瘠人稀男子光
　頭赤脚黑齒著白布戴竹絲帽婦人戴漆藤大笠狀
　𩔖團牌頂尖身衣文繡飾以珂貝有景幸土城馬援
　營在焉萬厯十一年土舍罕䖍附緬叛官軍討平之
　分其地為耿馬宣撫司與孟定隔水而居
孟艮蠻名孟掯在姚闗東南二千里自古不通中國永
　樂初來歸附其酋名怕詔其官師曰司祿酋長曰刀
　猛卒伍曰皆㱔出入以象名曰象馬兵革犀利復多
　幻術為家不設扃鑰漢人舍之有竊其貨者夷主諷
　呪盜者即病心腹必詣其家歸貨謝過其人復為解
　之有巨石或利刃出其懷若鷙鳥搏其畜鷄去諷呪
　頃之鳥墜自空有石在鳥膆野象或踐其禾亦如之
　不知何術也中國使至其地其夷帥自言曰是我兄
　天子使來也偃然坐受朝拜不爾不令生還夷帥居
　層樓以避炎氣有妻數百人晡候乗象出浴于江浴
　畢罽服羅拜其主主解約臂金鐲授者當夕其地多
　虎守禾者皆於樹杪結草樓衣皆套項桶裙鵝毛為
　褥沃野數千里正徳間雲南知府趙渾曾以撫夷入
　其地自後無人至者
威遠州唐南詔銀生府之地濮落雜蠻所居今盡為僰男
　女勇健走險如飛其境内莫䝉寨有河汲其水澆炭
　火上煉之即成細鹽交易無秤斗止以小篾籮計多
　寡而量之
灣甸州蠻名細睒在姚闗東南七十里民亦僰夷婦人
　貴者以象牙作筒長三寸許貫於髻揷金鳳蛾其項
　絡以金索手帶牙鐲以紅氊帶東臂纒頭衣白布窄
　袖短衫黑布桶裙不穿耳不施粉其地瘠山髙水迅
　每至六月瘴癘盛行水不可涉地不可居有黑泉水
　漲時鳥過輒墜夷以竿掛布浸而暴之拭盤盂人食
　立死有孟通山所産細茶勝於中國
鎮康州蠻名石睒在灣甸東南黑僰所居形惡體黑以
　青白布為衣跣足荆棘中如飛男子出婦人閉戸静
　坐以待有事籤鷄骨卜吉㓙病不服藥専祭鬼死則
　剜木為棺殯之墳上植一樹為識土田瘠狹有無量
　烏木龍二山其産大藥鮮子䗲膽
孟璉舊名哈瓦正統間平麓川始來歸附在車里木邦
　之間所部内有莫乃場礦世専其利以致殷富人多
　剽悍好刧掠
鈕兀自古不通中國明宣徳間始歸附民皆𩔖倭泥蒲
　蠻男子綰髻於頂白布纒頭婦人白晳盤頭露頂以
　花布為套頭見人不拜
芒市舊曰怒謀曰大枯睒小枯睒即唐史所謂茫施蠻
　也在永昌西南四百里川原曠邈田土富饒人稍脆
　弱男子衣繒布婦人分髮直額為一髻垂後跣而衣
　皮萬厯初土酋放福導緬入冦討斬之轄於隴川(新/唐)
　(書曰茫君號也永昌南有茫天連茫鮓茫施皆樓居/無城郭有漆齒金齒銀齒三種夷見人以漆及鏤金)
　(銀飾齒寢食則去之今芒市夷多以酸石榴皮及藥/染齒使黒初無金銀鏤飾者黒齒則信然謂之漆謂)
　(之為飾見人寢食/脱去皆妄傳也)
猛密在騰越南千餘里其地産寶井金礦估客雲集山
　髙田少米榖騰貴花果𤓰蔬與中國同但多地羊鬼
　為行人祟南距緬僅十程常苦侵暴土酋思姓後以
　避緬徙蠻莫
蠻莫舊猛密分地也在騰越西蠻哈山下山如象鼻行
　者累足風俗與猛密同
茶山在騰越西北五百里踞髙黎共山地瘠土寒不生
　五穀其人强獰好鬬土酋早姓舊屬孟養永樂三年
　孟養叛茶山不從自詣闕下授長官司其地僻逺常
　為野人殺虜今奔入内地阿幸栖住
里麻與茶山接壤舊亦屬孟養土酋刀姓亦以拒賊功
　授官所轄皆峩昌夷近其地亦為野人所奪奔入内
　地赤石坪栖住
緬僰以西其人不知四時節序望月測時地多平川土
　沃人繁勤於務本牛不穿鼻故不服耕惟婦人用钁
　鋤之春夏多雨秋冬多晴夏月濕熱尤甚冬月常如
　中國仲春晝暖夜稍寒無霜雪煙瘴居多犯者必死
　草木禽獸皆有異者有草小穗而尖自結為一藂衣
　染之身即染瘴路傍大木多二榦竝生髙三五丈許
　結為連理有矮脚鷄其鳴無時牝鷄亦然魚有鮎頭
　而鯉身者牛有水牛頭而黄牛身者又有牛峰如駝
　者市有熱池一畆許水沸如湯人不敢近以生肉投
　之即熟物之珍者犀象孔雀䗲蛇雲母琥珀古喇錦
　編藤漆器以氊布茶鹽互相貿易歐陽文忠公歸田
　録云家藏西南夷人所賣蠻布弓衣其文織成梅聖
　俞春雪詩真寶玩也此物即古喇錦也
僰夷之地西南際海海行五月至佛大國阿育國大秦
　國伽盧國有泛海至伽盧國者述其事曰土熱衢路
　植椰子檳榔仰不見日王居金銀為瓦香木為爨堂
　飾明珠有二池金隄舟檝皆飾金寶王姓困木長名
　摩羅惹其相名曰摩訶思那王輿以金繩牀逺則乗
　象嬪侍數百人青甓為圓城周百六十里十有一門
　四隅作浮圖民皆居中鉛錫為瓦茘枝為材俗喜佛
　法有百寺琉璃為甓錯以金銀丹彩紫鑛塗地覆以
　錦罽王居亦如之民七嵗祝髮止寺至三十有不達
　其法者復為民衣用白㲲朝霞以蠶帛傷生不敢衣戴
　金花冠翠帽絡以雜珠王宫設金銀二鐘冦至焚香
　擊之以占吉㓙有巨白象髙八尺訟者焚香跪象前
　自思是非而退有災疫王亦焚香對象跪自咎無桎
　梏有罪者束五竹捶背重者五輕者三殺人則死土
　宜椒栗稻粱蔗大若脛無麻麥以金銀為錢形如半
　月號登伽佗亦曰足禪佗與諸蠻市以江豬白㲲琉
　璃罌缶相易婦人髙髻飾以珠琲衣娑裙披羅段行
　持扇近城有沙山不毛地亦與波斯婆羅門接距西
　舍利城二十日行西舍利者中天竺也一切借貸賒
　傭通財期約諸事不知文字惟以木刻為符各執其
　半如約酬償毫髮無爽如有不平赴酋長口訟以石
　子計其人之過酋長訓之使改不改則死行兵有紀
　律所過一草不動閨門極嚴婦人既嫁婿有言其婦
　外窺者婦家父母親戚俱來掘地為坑不問虚實縛
　女埋之以為辱宗夫死不嫁自稱鬼妻婦女種藝紡
　織養蠶織錦有織大布者機闊八尺口誦佛號乃擲
　一梭婦女不下樓樓上各設牀幔帷一女使守幔人
　不敢近其地炎熱一日三浴多在河中婦女脱衣能
　不露體辮髮垂肩好著白衣垂纓絡多跣足如中土
　畫白衣觀音之飾世𫝊觀音以女像化其俗故女人
　效之妻妾不妬忌婦人制畫則以繩穿其耳夜則以
　鐵絆其足婦人進食於夫必叩頭至地民雖在暗室
　聞其長過必跪舉手加額争戰時有僧止之即罷其自
　稱國號皆唐虞之舊故知五帝幅員之廣也
夷語飲酒曰堯不刺飲茶曰樂拍食飯曰送食肉曰答
　到呼夫曰僕呼妻曰媚呼子曰阿貫呼父曰阿艮呼
　母曰阿婆又大伯夷謂天為法故其酋皆加法字如
　思倫法思任法之𩔖
夷酋姓多曰刀曰罕曰曩者相𫝊國初平諸夷時太
　祖惡其反覆賜以刀曩斧砍四姓今砍作罕亦作
　坎但無斧姓者想滅絶耳夷姓則有茶只伽卡(可/打)
　(切/)阿絞㱔􁪱矣喇字等俱中國所無也
　
　
　
　
　
　
　
　
　
　
　
　
　
　
　
　滇畧卷九
欽定四庫全書
　滇畧卷十
　　　　　　　　　　　　明　謝肇淛　撰
　　雜略
　雜者事之支也稗官之埜記里巷之叢談以及方外
　殊踪神鬼誕跡雖有無不可知而嵬瑣詼譎往往足
　以昭勸戒補遺逸佐噴飯張談鋒有其録之莫敢棄
　也以其不附於正事故謂之雜昔虞初酉陽説以千
　百計而滇僅僅止此掛一漏萬俟之後人
邃古之初蒼洱舊為澤國水居陸之七邪龍據之是名
　羅刹好啖食人居民鮮少有一老僧自西方來託言
　欲求片地藏修羅刹問所欲僧身披袈裟手牽一犬
　指曰他無所求但欲吾袈裟一展犬一跳之地羅刹
　諾僧曰既承許諾合立符券羅刹又諾遂就洱水岸
　上畫券石間于是僧展袈裟縱犬一跳已盡羅刹之
　地羅刹彷徨失措意欲背盟僧以神力制之不敢背
　但問何以處我僧曰别有殊勝之居因於蒼山之上
　陽溪神化金屋寶所一區羅刹喜過望盡移其屬入
　焉而山遂閉于是僧乃鑿河尾洩水之半是為天生
　橋今洱水島上有赤文如古篆籀云是買地券僧即
　觀音大士也永平今有觀音叫狗山云諺曰娘娘叫
　狗山九轉十八彎當水初洩時林藪蔽翳人莫敢入
　有二鶴日從河岸行人尾其跡始得平土以居故大
　理又名鶴拓云
邪龍既為大士所除其種𩔖尚潛於東山海窟惡風白
　浪時覆舟航有神僧就東岸創羅筌寺厭之誦經其
　中一夜忽聞大震動聲僧喝之見十百童子造曰師
　在此壞我屋宅吾屬不安請師别遷僧厲聲曰是法
　住便住有何不可遂失童子所在明日寺下漂死蟒
　百餘自是安流以濟僧隨遷化
碧鷄山相𫝊周惠王時有鳳凰翔集於此時人不識目
　為碧鷄因以名山教授牟俊有詩云鏡涵逺近三千
　頃劍卓西南第一峰鳴鳳不來人事變蒼煙依舊鬱
　重重其神即東天竺國阿育王長子也封碧鷄景帝
　又别記云阿育王有子三人龍馬一匹三子皆欲之
　王意欲與季子而患其争乃以轡私授季子即驃苴
　低也縱其馬命三子云捕得者與之馬奔往善闡今
　安寧州龍馬跳澗山并草溪井龍馬河即其所經之
　地石上蹄跡深尺許三子追之長子意馬渇飲滇池
　伺而邀之不獲仲子意馬必過甸中伺而邀之亦不
　獲季子往東松林以轡邀之馬見轡而就遂獲之長
　子見季子得馬遂没于碧鷄山下為神仲子沒于巖
　頭為神封上甸景帝季子亦沒于松林為神封金馬
　景帝
羝羊石在姚安東一里許昔䝉氏時洞庭君愛女於此
　牧羊有羝餂土驅之不去掘地遂得滷泉名曰白羊
　井人即其地立聖母祠及開橋頭井得石羊云即餂
　土之羝後歸於聖母祠其井即白鹽井也
江川縣雙龍鄉其山無石皆螺殻積成昔有夷婦浣衣
　于河忽螺精出見婦驚急以澣衣盆覆之其精遂止
　後人因以覆盆名山
漢永昌太守劉安世鑄黄金為蛇以獻梁冀益州刺史
　种暠糾發其姦不果獻冀恨暠因以他事陷之李固
　上疏伸理太后赦暠免官行永昌以金蛇輸官冀從
　大司農杜喬借觀不與由是見忤竟以他事誣喬而
　殺之
丞相亮征孟獲入滇滇人未知琴亮居南常操之土人
　有願學者乃為著琴經一卷述琴之始及七絃十三
　徽之音意於是滇人始識皷琴又從征者冬暮思歸
　各與一磚曰卧枕此即抵家從之果然不用命者終
　莫能歸因號鷄鳴枕又嘗用炊釡自隨不炊自熟以
　防不時之需
魏明帝時昆明國貢𠻳金鳥常吐金屑如粟此鳥畏寒
　乃處以辟寒臺宮人争以鳥吐之金用飾釵佩謂之
　辟寒金故宮人相嘲曰不服辟寒金那得聖人心
隋開皇中太平公行軍總管史萬嵗擊南寧爨翫諸夷
　行數百里見諸葛亮紀功碑銘其背曰萬嵗之後勝
　我者過此萬嵗令左右倒其碑其碑趺誌曰史萬嵗
　不應仆吾碑萬嵗駭服重立其碑而進
南詔神武王有女欲為擇配女曰父王擇配非天婚也
　我欲倒坐牛背任牛所之不問貧富貴賤牛入之家
　則嫁之王從其請牛至一委巷左右側其角而入其
　家老嫗走避强之乃出問有子否曰子往樵薪女即
　拜嫗為姑頃之其子負炭回見巷有騶從走避女招
　之入曰此吾婿也令報王王大怒遂絶其女一日婿
　問女首飾是何物曰金也婿曰吾樵處此物甚多明
　日載回皆金磚也頃之王怒解女請讌王王難之曰
　汝能作金橋銀路吾當來果作以宴王王歎曰信天
　婚也後人名其地曰轆角莊言方牛入時角如轆轤
　轉入陋巷也
唐南詔永貞間有鷄足僧小沈者與二僧同住一庵小
　沈入城乞食詔問識何法門小沈答云我能使死者
　生極樂世界詔令國中但有死者請小沈起棺如此
　十餘年有讒於詔曰小沈妄人也云能超度死魂何
　所證驗臣願入棺試之詔如言請小沈起棺將至化
　骨之所啓棺視之誠死矣懇小沈求生沈又作法遂
　甦死者悔曰我已生在七寳宮殿中如何復來此小
　沈遂還舊庵見二僧問食二僧曰汝從城中來乃不
　裹糧却至此欲食耶小沈遂走叩迦葉石門門訇然
　中開二僧追呼至則石門閉矣二僧悔恨焚身門外
　焚處生柏二株或謂小沈迦葉化跡也
太平廣記載韋陀將軍童真梵行不交天欲𢎞䕶佛法
　唐乾封二年告宣律師曰西洱河有白石其土人造
　多寶佛全身相安在西洱河鷲山寺蜀青城山人往
　彼興易請佛道由郎州大小勃律三千餘里方達西
　洱河河大袤百里廣三十里中有洲島古寺經像尚
　存無僧住守經文與今相同時聞鐘聲百里殷實每
　年二時供養古塔基如戒壇二重塔上有覆釡彼土
　諸人見塔每放光明即以素食祭之求其福祚也其
　地去嶲州二千餘里去天竺不逺方請像時由西洱
　河見岸上小童行遊謂是山鬼遂即殺之不知是海
　神因爾神怒蹋覆前船人像俱溺晉時有僧於成都
　多寶寺前見土墳出隨除隨長終不可平乃深掘丈
　餘獲像及人骨俱在故船其髏骨肘脛悉皆麤大數
　倍過於今人即迦葉佛時閻浮人壽二萬嵗時人也
　今時劫減命促人小固然不足怪也出像之時牽曳
　艱難弟子化為老人指揮方便乃出其花趺上有𨽻
　書多寶字因名多寶寺律師問曰𨽻出李斯如何周
　時已有此體耶答曰見今南州四面文字俱是篆𨽻
　但以海路遼逺重驛莫𫝊耳觀春申君墓銘亦是𨽻
　字則知不出於李斯也
唐初居人髙氏生一子一女女名谷女年十三尚不能
　言其兄從軍東川三月不歸谷女一日忽語嫂曰兄
　缺食我往餉之家喜其開言戲應之曰汝將裹飯去
　谷女果行家人笑躡其後至盤陀石下入水洞而去
　覓之不得衆方驚怪未己谷女忽至謂家人曰兄一
　旅之衆皆已飽矣具言軍中地形事勢其嫂不信東
　川距此二千餘里安得即至不知其有神足也乃以
　衣授之曰汝送與兄取其垢衣來谷女如其言果取
　垢衣來自是送餉日以為常谷女常牧一白猪一日
　謂家人曰軍回矣遂騎白猪化為象騰空而去乃知
　為普賢化身也土人即其地建寺曰谷女寺後訛為
　谷鳥寺云
唐時楊都師創洱河東羅筌寺寺前有田四十畆每栽
　秧約三日傭者戲師曰若能繫日當為畢栽師黙念
　呪田栽既而日乃暝傭歸而後知已歴二晝矣山下
　有黑龍常作風浪覆舟師以白犬吠之龍怒而出師
　視龍猶蜒蚓若教誨之有頃龍馴俛而去先是河浪
　九疊師以念珠鞭之去其三疊河乃翕順可舟
唐時漁人於洱河㟁得鵰遺卵收之有頃破卵而出為
　嬰兒漁人異之不敢加害嬰兒能食即解種種伎倆
　長而為僧居萗模莊人呼為萗模師既長能呼致風
　雨驅役鬼神指使如意又能以符呪化水石為酒食
　千百人皆醉飽南詔憚之師輒化為鵰飛集髙興寺
　不知所終
唐永徽間有一老僧戴赤蓮冠身披袈裟持鉢至䝉舍
　細農邏家乞食時農邏父子耕巍山下妻婦往餉見
　僧乞食遂食之再炊往饁僧坐不去持饁前行而僧
　業已先在復向乞食姑婦驚怪又食之返而復炊且
　至巍山見僧坐磐石前有一青牛左有白馬朱鬛右
　有白象各馴伏上覆雲氣雲中有二童子一執鐵杖
　於左一執金鏡於右姑婦驚喜再供之僧問何願二
　女不言僧曰奕業相承二女促農邏等至則但見五
　色雲中一人持鉢而坐彷彿見二童子唯餘磐石上
　衣㾗及象馬牛之跡耳
楊波逺東漢時人號為神明大士唐永徽以後常騎三
　角青牛逍遙以遊偶逢神僧於三陽峰麓為設一供
　陳石案長丈六闊六尺但以一手持將今石案猶存
　千夫莫舉後不知所終
唐滇僧道清者姓楊殉道忘軀日課經典感現觀音大
　士遐邇欽風漁者焚其網酒家隳其具䝉氏冊為顯
　密融通大義法師一日微哂而化火中彩雲盤礴舌
　根不爛如紅蓮然
南詔時威楚西五十里許有五樓山有王載𤣥張明亨
　者栖焉志在清虚日載酒峰巔長嘯狂唫時人莫之
　識也一夕飲酣見一道人乗風而至飄飄然丰采迥
　異二子迎之曰或者先生能劇飲耶先生莞爾而笑
　問姓名則曰無心昌道人遂促膝傾觴淋漓醉卧先
　生忽言别二子戀戀不能捨先生曰來年秋風起塞
　上吾當再至及期二子重登塞上目極欲狂口占云
　去年霜草㫁人魂滿江秋水白紛紛猶記别離亭畔
　約西風塞上未逢君吟罷清風徐來彩雲飛舞遙望
　則昌先生至矣手執一瓢盛米汁其中命二子飲之
　王飲張不飲先生覆之三人語歡甚時萬里澄空碧
　天清籟先生曰將得五樓明皎月換來一頃玻瓈風
　復題壁間云帶劍飄然負不羣幾回揮袖拂紅塵不
　圖紫綬朝金闕獨愛青山鎖白雲踽踽一身空葢世
　茫茫四海覓知音與君不負當年約一榻清風到五
　城唫罷出户二子隨之先生曰仰首二子仰見祥雲
　繚繞瑞氣彌漫先生曰時當行矣騰空而起王子亦
　隨起張子踴躍無措伏地大呼先生回顧曰子仙骨
　已成遲一刧耳張子遂化鄉人瘞之冢上流光掘視
　如水晶石然是夜夢曰吾功行尚缺當以骨救瘡痍
　試之果効後人思其勝事乃窺測之昌無心是吕其
　吕祖乎遂指閣闗灘名曰吕閤後為元兵所焚改閣
　為合為有合襟水也遷驛署居其間
劍川崔君廟神姓崔名子玉祁州人正直不撓仕唐為
　長子令再遷衞州皆為民除害民德之時顯夢異立
　祠於州南三里相𫝊崔君昔於五月五日諭人曰是
　月十六日毋得殺生及漁獵犯之必遭官刑隂譴時
　有朱竇二人獵一兔為門吏所獲將執之官求免是
　夜一黄衣吏喚二人至公庭見神王者冕服正二人
　罪一減其年一縮其祿叱還後果如所夢云
唐䝉氏時楚雄有野馬二風雨鬬於原野久之化為龍
　大者逸入東南村塢小者逸入西南山谷僰人呼馬
　為驃因以名村
無言和尚姓李氏紹祖父精密教法嘗持一鐵鉢入定
　呪誦欲晴則鉢内火光燭天欲雨則鉢内白氣上升
　遂雨䝉氏封為灌頂國師嘗於崇聖寺講經有老翁
　立聽畢乗風雲而去衆驚問之曰洱水龍也
五代趙善政時浪穹縣天馬山下有山狀如龜蛇即善
　政所居其山左澗有水右澗無水有樵青神者善呪
　法衆樵謂之曰若能分水於右澗乎青神曰不難耳
　遂以斧柯觸山右澗水即湧出與左澗均人居在右
　者咸利之沒後為神附祀於善政之廟焉
段氏素興以宋慶厯中嗣位性好狎遊廣營宮室於春
　登堤上多種黄花名遶道金稜雲津橋上多種白花
　名縈城銀稜今二稜河名由此也每春月必挾妓倖
　載酒自玉案三泉遡為九曲流觴男女列坐鬬草簪
　花以花盤髻上為飾今花中有素馨者以素興最愛
　故後人名之也又有花遇歌則開有草遇舞則動素
　興令妓歌者傍花舞者對草
宋寧宗嘉定十七年甲申元太祖南征東印度至鐵橋
　石門闗前軍報曰有一角獸形如鹿而馬尾其色緑
　作人言曰汝主宜早還帝以問耶律楚材對曰此獸
　名角端能言四方語好生惡殺此天降符以告陛下
　陛下天之元子天下之人皆陛下之子願承天心以
　全民命即日班師
大徳間昆明池有蛟化美少年婬婦女居民苦之有趙
　伽羅世精阿叱力教尤通梵經鄉父老禮請治之伽
　羅即遣黑貌蠻奴擒至以水噀之蛟立見形因斬之
　怪絶人問蠻奴為誰曰此大黑天神也後不知所往
至正元年玉案山産小赤犬羣吠遍野云天狗墜地為
　赤犬其下有大軍覆境又時雨鐵民舍屋皆穿人物
　值之多斃號曰鐵雨
泰定間有大星隕于􁖴嘉縣之虚初山化為黑石狀如
　瓜上有㸃如星擊之鏘然有聲人不言舉之則動言
　則弗動土人以為怪積薪焚之雷雨交作衆懼而止
大理總管段功以破紅巾之功梁王徳之以女阿結妻
　之奏授雲南平章功戀戀不忍歸國其夫人髙氏寄
　樂府促之歸其詞曰風捲殘雲九霄冉冉逐龍池無
　偶水雲一片緑寂寞倚屏幃春雨紛紛促蜀錦半閒
　鴛鴦獨宿好語我將軍只恐樂極生悲寃鬼哭功得
　書乃歸既而復往左右譖之於王曰段平章此來大
　有吞金馬嚥碧鷄之心矣盍早圖之梁王密召阿結
　命曰親莫若父母寶莫若社稷功今志不滅我不已
　脱無彼猶有他平章不失富貴也今付汝以孔雀膽
　一具乗便可毒殪之主澘然不敢受命夜寂人定私
　語平章曰我父忌阿奴願與阿奴西歸因出毒具示
　之平章曰我有功爾家我趾蹶傷爾父為我裹之爾
　何造言至此三諫之終不聴明日邀功東寺演梵至
　通濟橋馬逸因令蕃將格殺之阿結主聞變失聲哭
　曰昨暝燭下纔講與阿奴雲南施宗施秀煙花殞身
　今日果然阿奴雖死奴不負信黄泉也欲自盡梁王
　百方防衞主愁憤作詩而死詩曰吾家住在鴈門深
　一片閒雲到滇海心懸明月照青天青天不語今三載
　欲隨明月到蒼山悞我一生踏裏彩(錦被/名也)吐嚕吐嚕
　段阿奴(吐嚕可/惜也)施宗施秀同奴歹(歹不/好也)雲片波潾不
　見人押不蘆花顔色改(押不蘆北方起/死回生之草名)肉屏獨坐細
　思量(肉屏駱/駝背也)西山鐵立霜瀟洒(鐵立松/林也)平章從官員
　外楊淵海亦題詩粉壁飲藥而卒其詩曰半載功名
　百戰身不堪今日總紅塵死生自古皆由命禍福于
　今豈怨人蝴蝶夢殘滇海月杜鵑啼破㸃蒼春哀憐
　永訣雲南土綿酒休教灑淚頻
段寶者功之子既嗣父職明玉珍復侵善闡梁王遣叔
　特穆爾達罕借兵大理時寶已長荅書云殺虎子而還
　喂其虎母分狙栗而自詐其狙公假途滅虢獻璧吞
　虞金印玉書乃為釣魚之香餌繡閨淑女自設掩雉
　之網羅况平章既亡弟兄罄絶今止遺一獒一奴奴
　堪再贅華黎氏獒又可配阿結妃如此事諾必借大
　兵如其不可待金馬山換作㸃蒼山昆明池改作西
　洱池時來矣書後附以詩云烽火狼煙信不符驪山
　舉戲是支吾平章枉死紅羅帳員外虚題粉壁圖鳳
　别岐山祥兆隠麟遊郊藪瑞光無自從界限鴻溝後
　成敗興衰不屬吾梁王見之恨寶入骨寶聞髙皇帝
　開基金陵乃遣使間道歸欵時有妖巫女歌曰莫道
　君為山海主山海笑諧諧園中花謝千萬朶别有真
　主來寶數日疾卒
段功既為梁王所殺有女名僧奴志恒不忘復讎將適
　建昌阿黎氏出手刺繡文旗以與寶曰我自束髮聞
　人稱父寃恨非男子不能報此旗所以識也今歸夫
　家收合東兵飛檄西洱汝急應兵㑹善闡因作詩二
　首曰珊瑚勾我出香閨滿目澘然淚濕衣氷鑒銀臺
　前長大金枝玉葉下芳菲烏飛兔走頻來往桂秀梅
　馨不暫移惆悵同胞未忍别應知含恨㸃蒼低(又/)何
　彼穠穠花自紅歸車獨别洱江東鴻臺燕苑難經目
　風刺霜刀易塞胸雲舊山髙連水逺月新春疊與秋
　重淚珠恰似通宵雨千里闗河幾處逢
僧志登者永昌人姓馬氏有戒行結庵於龍泉門外入
　山五里而居之忽一日謂其徒曰炊十三人飯備碗
　筯及羮皆如其數中夜以俟至夜有盜入果十三人
　志登坐牀不動徐曰昨已知汝輩來矣盜入視其所
　備皆如其人遂羅拜而去
雲南府治西二十里許有進耳山國初太祖髙皇帝方
　有睿謨未播而衢童即謡於道求其故知為土地神
　所泄因謫其神於雲南後憑巫於此故名進耳
成化間有西僧號哈爾瑪遊䝉化終日兀坐服麻花善
　吸水入腹徐則放出而其竒衺尤不可勝言䝉之富
　家競供奉之憲廟聞其名召至京師試之坐闗未滿
　適李繼曉伏誅哈爾瑪無依遁回雲南為巡撫張誥所
　擒時大暑啖之巴豆炙以爐火命其兀坐不令移易
　數日死
太監錢能北直人兄弟四人俱有寵成化間能號三錢
　來鎮雲南其怙寵驕蹇貪淫侈虐古所未有不能悉
　記有二事最可資笑語者雲南有一富翁病癩其子
　頗孝則執其子曰汝父癩𫝊於軍士不便且又老矣
　今將沈于滇池其子出厚資乃免又王姓者業賣檳
　榔致富人呼為檳榔王家則執其人曰汝庶民也敢
　惑衆僭號王家王復出所有方免後繼之者雖貪求
　無厭聞斯事未嘗不為發笑也能後守備南京𢎞治
　末老死京師不識天道何在或言其㓜畜錢寧于滇
　晚俾専鎖鑰能病寧利其所有遂進毒于能而死寧
　初名福寧兒者是也本李巡檢之家生子然則能之
　報亦不為無也
成化庚子五月内雲南麗江軍民府巨津州白石雲山
　約長四百餘丈距金沙江計二里許一日忽然山裂
　中分其一半走移于金沙江中與兩岸雲山相倚山
　上木石依然不動江水壅塞逆流淹沒田苖蕩析民
　居州府具申上司鎮守太監等官具聞諸朝雲南屢
　有邊報此山之兆也
成化甲辰楚雄太守邵敏自南都來路過洞庭舟中夢
　一方巾藍袍人來謁曰紫溪龍王也及抵郡祀龍見
　塑像儼如夢中所見大駭異遂飭廟宇䖍祀之迄今
　無敢怠焉
永昌東南七十里曰施甸長官司者舊廣夷州也地有
　名鐵毛觜者有眢井深窅莫測𢎞治戊午冬有莊指
　揮逐獵縱一鶻搏雉雉入井鶻隨雉入莊命左右尾
　之至井鶻雉復騰起而聞井中嗚嗚有聲衆疑為鬼
　也則隠隠有人以白莊莊命引繩下曳之則一婦人
　遍體衣觸風皆碎而氣息僅存徐飼以粥飲逾日始
　能言曰奴姓張氏大理人也從夫楊拱貨易於施甸
　夫姦其叔母情好甚篤因紿以歸寧至此則束縛手
　足共推入井中尋下大石如雨賴蔽于崖得不死徐
　則所束縛繩索漸斷見井有掬水因取飲之今四十
　二日矣既出髪盡脱不存時西安謝御史朝宣適按
　永昌莊以告謝謝謂姦叔母事大不理命莊杖其夫
　而歸張氏於其母
𢎞治間景東忽然昏黑三日往來相值面目莫辨若夜
　行焉有司聞于朝上命廷臣集議行考察法南京刑
　部左侍郎兼都察院右僉都御史樊瑩承徳意考察
　罷黜文武官一千二百員有竒
𢎞治中内官吉慶守金齒路選京師惡少從行括民無
　遺錙銖勢若擄掠貨多寶石慶盡擇美者櫝以隨籍
　扃一室晝夜守之羣從窺利罔獲日謀所以死慶㑹
　慶病渴各從禁水弗與醫來私賂之進金石藥慶燥
　極呼親信出櫝中貨易水活命得石者復馳去不顧
　慶突地而號髮焦膚裂死從者秘其喪各載貨逃去
　屍蛆逾月官司方為瘞於途
兵書華容劉公大夏吏部撥送雲南一承差見之獻㸃
　蒼石屏風一面不納承差乃懇言二錢市之非比重
　禮叩頭求不已公取而翫之云置諸室暇則翫之承
　差喜甚不數日呼之曰看足矣遂歸之承差出語人
　云大理買此用銀八兩以為上驛計而值如此誠命
　也歎息而已
白崖有屠子至一婦人家買猪婦人得銀三兩置於几
　屠子匿之婦人自縊死其夫歸見婦死不知其故棺
　殮將葬為暴雨所阻明晨婦乃在門夫怪問之婦曰
　我但記自縊不知何以復生亦不知從何來夫乃偕
　婦往看棺屍則棺中無屍只見屠子已死跪於棺旁
　手捧一物乃前銀三兩也屠子家驗屠子屍乃雷擊
　也
鎮守金騰劉太監玉任一尚京官言無不從横暴特異
　至騰越强姦婦女不可計騰人至千百告於御史訊
　之不言搒之乃曰京中某寺僧也寺與玉隣玉時借
　其銀後因幹鎮守盡以所畜假之玉無償因言金寶
　婦女之多誘之養髮還俗名之曰尚京官也㓜出家
　承師之資足以自養因誤於玉遂至此官乃笞而捨
　之
正徳間永昌人於哀牢山掘地得古碑段中庸撰文其
　畧曰夫人諱福則伽宗胄裔之嫡女也事君子也樂
　其道而不淫逮下妾也用其能而不妬又曰月出鷄
　鳴照哀牢之名縣鴻飛滇渚下潯陽之長江餘文俱
　零落不可識
葉瑞滇臨安人為庠生貧甚好飲酒一日醉卧窑溝中
　夜深聞有數鬼曰大水將至恐渰死辛巳進士相與
　將瑞舁至諸天寺大門相距可三百步及覺則在寺
　門首矣溝果大水泛漲翌日記鬼所言以為笑葢已
　年無春榜也是日應本府贊禮生竟以醉誤太守責
　之試其文佳焉月分俸一石以給後果成正徳庚辰
　進士以車駕南巡至辛巳始殿試
何宗魯酆都人由舉人為浪穹知縣剛正有能聲知府
　干璠惡其不遜下獄禁食死明年干入覲逆旅主人
　治辦甚備干問之對曰有浪穹何知縣先來令預潔
　舘舍以待耳干怪之頃之干入厠遂死何之死也家
　中忽聞其聲喚家人曰吾為干知府所殺已奏上帝
　語吾復讎今回家待時汝可設位日獻常餐於位上
　言語理治家事及鄉人禍福一日其婿禱曰欲於某
　處買猪苦乏人牽奈何答曰汝但去猪自隨來不用
　人牽也婿如言往猪至半路奔失婿歸告何笑曰汝
　午飯不獻故牽猪别去耳汝到彼獻飯猪即來果如
　其言得猪一日忽語曰吾今報讎時至往矣數日又
　曰吾讎已報上帝命吾為某處城隍今日去矣自此
　遂絶
楊用修既戍永昌僑寓安寧遍遊臨安大理諸郡所至
　攜娼伶以隨夷酋欲得其詩翰不可得乃以精白綾
　作裓遺諸妓服之酒間乞書楊欣然命筆醉墨淋漓
　裙袖酋重賞妓女購歸裝潢成卷楊後知之更以為
　快有規之者答曰文有仗境生情詩或托物起興如
　崔延伯每臨陣則召田僧超為壯士歌宋子京修史
　使麗豎㸐椽燭呉元中起草令逺山磨隃麋是或一
　道也走豈能執鞭古人聊以耗壯心遣餘年所謂老
　顛欲裂風景者良亦有之不知我者不可聞此言知
　我者不可不聞此言
滇南范寅為諸生屢試不第遂成心疾出遊不知所之
　嘗語其子師顔曰吾葫蘆山人也爾他日於此訪我
　師顔以嘉靖壬子舉於鄉次日即裹糧尋父僻壤遐
　陬無弗到行三年至蜀有葫蘆寺扣主僧謂三年前
　有稱葫蘆山人者寓此今死矣瘞之近岡且出其手
　札真寅筆也師顔慟絶芟莽得穴刺血入骸斂而返
　葬焉御史黄中疏而旌之又有趙重華太和縣人父
　廷瑞亦以不第逺遊莫知所往華甫七嵗至年二十
　一母沒乃出尋父榜其背曰萬里尋親至武當見寺
　壁有字云嘉靖四十四年十二月二十二日大理趙
　廷瑞至此華至日乃萬厯六年十二月二十二日也
　又間闗至建康祈於三茅君夢神謂之曰爾父故在
　如是者三至毘陵遇老僧示往無錫南禪寺語訖不
　見明日至南禪見皤髮老叟曝背廊下華心疑之伏
　地曰我雲南人有父出遊尋覓不見叟曰我亦滇人
　出遊時一子七嵗潜然淚下各通名姓相持而哭迎
　歸故鄉呉興茅坤為文以記之
大理趙汝濓者應嘉靖壬午省試與友人往淨耳寺
　祈神途次遇一道人拉趙過松下出䄂中一劄曰
　此虎榜也趙取觀之無其名因懇求道人笑曰念
　汝善人待我另處乃徧閲衆名云俱不可易惟第
　三人徳行稍劣可易與汝即挖補改趙汝濓字復
　用圖書三顆鈐蓋别去及揭曉日填榜至三名監
　臨羅侍御疑而未定二司云此仕宦之子素有才
　名羅云如此則私矣即刻挖寫趙名用印三顆鈐
　之一如道人所挖補
余從祖大司農杰有金梅詩其序云滇臬憲黄者有
　養子閩福清人也慧過其諸兒諸兒交妬之乃呼
　從吏陳綸告之曰能全是兒者惟掾幸子之綸收
　而撫焉先有子􁐵名黄子曰翀翀􁐵交相愛無何
　竝試弟子員督學使者察翀籍閩也黜落之綸乃
　泣遣翀還翀不得已歸歸則登閩嘉靖辛夘省試
　􁐵亦起家于滇後厯官中原逆旅相過率悲喜交
　集以為常􁐵宅有金梅忽枯一枝􁐵異之未幾翀
　之訃至逾年復枯一枝􁐵大異之未幾􁐵卒二氏
　子姓竒其事為作金梅傳索余為之賦翀復姓游
　名新祐終香河令詩云丈人收春春滿堂丈人愛
　花花繞廊金梅一株更竒絶殊根合榦參羣芳南
　枝乍長北枝短北枝煖比南枝煖雨露無私春色
　勻庭前嵗嵗花開滿自從花飛歸故叢江鷗海燕
　各西東連枝曾入長安市春風幾度桃花紅二十
　年來八千里岐路相看悲復喜叢桂山原分小大
　紫荆花合同生死北枝既瘁南枝零卉木無情似
　有情只今肥瘠分秦越四海誰堪託弟兄
昆明梁王墓甚多皆元王子也相傳嘉靖間板橋之北
　一村民每夜見墓有光疑為寳藏糾力盗開空無物
　惟破匣中一劍而已民取歸家中夜光大起燭天四
　隣謂火發趨問之至則寂然民疑劍為怪恐伐冡
　露遂裹劍潛投山麓小池内劍一得水如生物漸透
　土入山坎遂成巨潭其洞深廣杳𡨕探之隐隐有聲
　人不敢入葢龍劍所為也
楚雄城西鳴鳳山腹有磐石髙五尺餘闊倍之其裂隙
　處僅可容指而内稍闊不可度有物如蝦蟆而差小
　形絢五色隠見不常葢數百年物也過者每以銀及
　貝呼而投之或視或含然罕得遇相值者輒有吉應
　焉
臨安王得民買屋城外天井中鑿魚池三尺許得大石
　版起其下有小方塘四周磗甃中一小几几上燈一
　盞書一册開視兵書也末載採戰引魂二方得民試
　之殊效其引魂方于婦人則呪一物與食其婦夜即
　至于女子則得其生時呪之無不驗其弟恩民為諸
　生時聞而借觀得之即棄書水深處兄大恚然無如
　之何其後恩民成進士位中丞人謂棄此書之功也
王純心滇臨安人登嘉靖辛酉鄉試年三十餘嵗病死
　一晝夜矣惟心微熱未敢斂即時託生於其妻弟家
　開目見其母妻弟婦也即趨出門外已聞房内哭聲
　又至河南陳州一巨室託生見一貴人鬚睂皓白盛
　服焚香祝天以乏嗣也既生知為河南嫌其逺又奔出
　又聞房内哭聲出至㕔樹前見樹上黄蜜果甚佳摘
　其一食之竟奔回家中大呼而蘇妻孥驚視但聞滿
　口蜜果香氣後任綿竹知縣又三十餘年而終
南園漫録載永昌有偷兒知一家夫不在而其母與妻
　織布且畢夜伺之寢將穿窬取之至久姑詈其婦怒
　而先寢俄而婦自經于機旁偷兒大呼其隣與姑起
　而救之婦得不死又一賤娼滇士有事至者醉宿其
　家有銀數兩在䄂中夜密置枕下向曉有友急呼之
　告以家禍其士驚起遂歸行十里許方憶所袖銀置
　娼家枕下自以為必不可得矣試返而求之娼曰固
　在此完封還之夫人至為盜為娼本心已盡亡矣而
　因憐死止盜因假義不取然則仁義之根於性有固
　無時而息耶而仕以行義乃貪利無厭殺人喪已方
　揚揚然大小安慶而略不恥何也
又永昌有符丁二生相友善丁後病而有子支漫不事
　生産丁乃以白金若干託符曰子支漫不事生産身
　後恐即耗煩君密收訓使治生改則畀之不可改則
　君之物矣符許諾日過其子告以其父命之篤子稍
　改悟曰恨無資以營生計符許借之借而叩之果不
　費踰時再詢而叩之曰恨少耳若多假焉生彌遂矣
　則再借之如是者三子曰若得若干業可成矣符知
　其可也則曰汝當具牲醴來吾為汝轉假其子如命
　往符則以牲醴寘丁之靈几前為文告曰君不鄙予
　託予以子而委我以財今君子克家矣財凡若干兩盡
　以付君子君可以無慮矣遂歸時丁頗裕而符更窶財
　不相負不足論而又能忠誨其子俾有成可謂難矣
　郡人盡能道其事然八十年來近似此者何嘗聞耶
　又可為世道嘆也
隆慶末年隴川有百夷夫婦入山伐竹剖其中有水水
　中有活魚六七頭持歸烹食之夫婦皆化為虎殘害
　人畜不可計百方阱捕竟不能得
廬陵郭公撫黔一日中夜其夫人蹴公覺問曰猛廷瑞
　何人公大詫曰爾婦人安知猛廷瑞且中夜問何為
　夫人曰適夢有人裝束如廟中金甲神來謁云我猛
　廷瑞也過此欲見中丞不得近故來謁夫人耳公曰
　汝盍問其所由來夫人曰吾固問之渠云吾為陳巡
　撫寃死訴帝得請今歸耳公心異之不敢語人逾月
　而用賓被逮之報至
　
　
　
　
　
　
　滇畧卷十
