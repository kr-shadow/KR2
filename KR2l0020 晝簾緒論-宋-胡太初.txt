#+TITLE: 晝簾緒論-宋-胡太初
#+DATE: 2016-06-11 12:22:19
#+SOURCE: github.com/kanripo/KR2l0020 master ce1052ef                
欽定四庫全書　　　　　史部十二
　晝簾緒論　　　　　　　職官類二(官箴之屬/)
　　提要
　　　　(臣/)等謹案晝簾緒論一卷宋胡太初撰太初
　　　　天台人端平乙未其外舅陶某出宰香溪太
　　　　初因論次縣令居官之道凡十五篇以貽之
　　　　後十七年為淳祐壬子太初出守處州越明
　　　　年復得是稿於其戚陶雲翔遂鋟諸木以授
　　　　屬縣其目首曰盡已次曰臨民曰事上曰寮
　　　　寀曰御吏曰聴訟曰治獄曰催科曰理財曰
　　　　差役曰賑恤曰行刑曰期限曰勢利而終之
　　　　以逺嫌條目詳盡區畫分明葢亦州縣提綱
　　　　之類也書中臚列事宜雖多涉宋氏條格與
　　　　後來職制不盡相合然其大㫖以潔已清心
　　　　愛民勤政為急務言之似乎平近而反覆推
　　　　闡實無不切中事情世説新語載傅氏有理
　　　　縣譜其書不傳牧民者能得是編之意而變
　　　　通之則此一卷書亦足以補其缺矣乾隆四
　　　　十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
　晝簾緒論原序
析圭分爵從政涖民等爾而於治邑獨憚焉鑊湯以喻
其煎熬償債以狀其不得已之意嘻邑非果不可為也
或者材與學未之副也外舅通直天材家學見稱于時
試邑香溪游刄無全牛矣將有行也規規問政若無所
能者豈非以衆所憚不敢易視歟謙訪再三辭不獲命
迺退而冥捜疇昔鯉庭所親見所習聞者條為十有五
篇目曰晝簾緒論以代郊餞之什夫為政本不可以言
語文字傳也而所能言者又特政之糠粃烏用是呶呶
哉昔傅琰父子為令並著能名乃有所謂理縣譜然則
言語文字容可傳也神物啓祕縣譜復出是編幸投之
苦海云端平乙未季夏吉日天台胡太初述
欽定四庫全書
　晝簾緒論
　　　　　　　　　　　　宋　胡太初　撰
　　盡已篇第一
莅官之要曰亷與勤不特縣令應爾也然縣有一州之
體而視民最親故亷勤一毫或虧其害於政也甚烈且
人孰不知亷吾分内事也物交勢迫浸不自由素貧賤
者有妻子啼號之撓素富貴者有口體豢養之需喜聲
譽則飾厨傳以娛賓務結托則厚苞苴以通好又其甚
者婚男嫁女囊帛匱金皆此焉是資雖欲亷得乎貪黷
亡恥之人固不暇恤稍有畏清議者亦不過曰吾上不
竊取於公帑下不妄取於民財足矣收買飲食素有官
價吾行之奚愧供需賓客例敷吏貼吾循之奚怍不知
以官價買民物民貧其何以堪而責吏供需他日吏以
曲法受賂敗令責之得無愧辭乎故其要莫若崇儉茍
能儉則買物不必仗官價以求多也燕賓不必科吏財
以取樂也苞苴不必講厨傳不必豐也莅官之日無異
處家之時而用官之財不啻如用己之財斯可矣又孰
不知勤吾職分之當然也聰明有限事機無窮竭一人
之精神以抳衆人之姦詭已非易事況有愚暗無庸者
　一切聽可否於吏手茍且取具者率多黜智能於不用
甚則銜杯嗜酒吹竹彈絲圖享宦逰之樂遂至獄訟經
年而不决是非易位而不知詞訴愈多事機愈夥卒不
免於司敗之見詰縱有銳意自强者幾何人哉自其醻
應日繁心力日耗方虞稅駕息肩之無其所何幸吏牘
已備俛首涉筆終亦歸於茍道而已故其要莫若清心
心既清則雞鳴聽政所謂一日之事在寅也家務盡屏
所謂公爾忘私也勿以酒色自困勿以荒樂自戕也今
日有某事當决某牒當報財賦某色當辦禁繫某人當
釋時時察之汲汲行之毋謂姑俟來日則事無不理而
此心亦寧矣吁此亷勤之大略也他猶有可言也心不
可不平平心則物情無往不燭怒不可或遷遷怒則吏
民將受其枉其令必簡其政必和非時營繕所合力懲
託辭科輸所當痛革子弟門客勿令與外人吏輩交接
或恐有往來結托之嫌則禍起蕭牆若何拯療吏民婦
女勿令其出入織絍貿易或恐有交通闗節之謗則事
干閨閫未易施行勿帶醫術或有干請難以相從勿置
親隨處之内外皆所不便在已者既已曲盡則何施不
可何事不公何盤根錯節之足慮哉故愚以盡已冠之
篇首云
　　臨民篇第二
令為民父母以慈愛為車以明斷為軏而行之以公恕
斯得矣今之為令者知有財賦耳知有簿書期㑹耳獄
訟一事已不遑悉盡其心撫字云乎哉教化云乎哉昔
陽城自署曰催科政拙撫字心勞考下下陽城已矣誰
肯甘心下考而竭其撫字之誠者不知九重以赤子授
之令固望其字吾民也而可孤所寄乎故令視事之初
其先務有四曰崇學校夫士者民之望也鄉校者議政
之地也諸學奠謁之餘便當延見衿佩假之以辭色將
之以禮意詢風俗之利病諮政事之得失廪餼必豐課
試必謹其端厚俊秀者奬異之其詞訟蔓及者覆䕶之
其陵辱衣冠者懲治之則士恱而知慕矣曰奬孝弟人
情敬其父兄則子弟恱故當首延父老以寓敬愛之意
然後博詢鄉曲其有孝友著聞行義卓異者必屈己求
見必置酒登延䕶其門閭寛其力役使邑人靡然知傚
或有兄弟訟財親族互訴者必曲加諷諭以啓其愧恥
之心以弭其乖爭之習聽其和允勿事研窮則民俗歸
厚矣曰勸農桑令以勸農繫銜朝廷以勸農著令非不
勤至今也不然歲二月望為文數行率同僚出近郊集
父老讀之飲食鮮少甚至折錢事畢即自攜酒肴妓女
宴賞竟夕實意安在哉令到官之始不必姑俟來春便
當以農桑衣食之本諄諄然喻之而所以妨害病擾之
者必懲必戒則民斯咸安其業矣曰略勢分令為近民
之官而今也民視令不啻如天之逺如神明之可畏銜
寃茹苦無由得入令尹之門幸而獲至其前則吏卒禁
訶笞扑交錯畏懦者已神銷氣沮矣故欲通下情莫若
大啓門庭屏去吏卒躬自呼之几席之前康色詰問以
盡其所欲言其壅蔽不得達者則設鑼縣門之外俾自
扣擊如是則民情無有不獲自盡者矣行斯四者他如
賑恤之不可不時追逮之不可或濫毋事横斂毋事酷
刑非甚不便於民不必好為更革非甚宜益於民不必
輕為興舉其餘節目皆當次第而廣充之雖然愛民之
要尤先於使民逺罪夫民之麗刑豈皆頑而好犯哉愚
䝉無知故抵冒而不自覺令宜以其條律之大者榜之
牆壁明白戒曉曰某事犯某法得某罪使之自為趨避
其或有犯到官哀矜而體察之照法所行與殺一等亦
忠厚之徳也若悉欲盡法施行則必流於酷矣昔卓茂
為密令諭其民曰我以禮教汝汝必無怨惡以律治汝
汝何所措其手足乎吁此仁人之言也凡為令者宜寫
一通置之座右
　　事上篇第三
令領一邑太守察之諸監司察之所以防汙虐戒曠敗
也公正自飭亷謹自將固令所當持循職事攸闗尤合
加察轉漕司惟財賦耳縣道賦入自有定數率是輸之
郡家本自無甚干涉其他户婚詞訴吾惟决之以公奚
懼焉常平茶鹽司惟廩役與鹽課爾不産鹽不繫銜處
於鹽無預若齊民之産役公吏之敘役與夫常平義倉
之斂散吾無偏私無侵移又奚懼焉惟提㸃刑獄司則
視諸司為獨重何則刑獄民命所係茍有過誤厥咎匪
輕殺傷多委同官驗視安知其無或疎鹵乎罪囚淹禁
動經歲月安保其無或疾病乎結解公事惟憑供款又
安信其果無飜異乎有一於兹便罹憲網故惟在我者
無往不謹不審而又得部使者察其忠實寛其鞭驅庶
乎可以免厥咎也其次本州則視憲司為尤重何則州
縣一家也令之視守猶子弟之於父兄也情茍不通事
無可集若財賦若獄訟若日生事務無一不與相闗而
縣之最被害者莫若不時專人每專人一來陵蔑名分
擒捽吏貼大者數百千小者百餘千方得其去又其次
二稅專差吏拘催酒稅專差吏監督日食之供需公事
之懇告令無不聽命惟謹甚而擅興威福轄養娼妓需
覓器用裒取錢物無所不有令謁郡之始便當明稟史
君某職事不敢不勉而縣家茍有不逮亦乞加體恤之
仁仍乞給紫袋厯二道絡驛往來彼此咸銜名書之庶
幾事情無有不達而文移之督促可省也如經兩月事
不辦集然後甘受專人之擾慢令之罰若稅賦虧日額
酒稅虧月額者率十之四五却乞遣吏監督不然告寛
轡勒容竭其長夫州家亦欲集事爾差專人差公吏豈
其得已令若恃其相容遂至弛怠公事不集財賦不登
亦奚咎夫郡之督促哉雖然奉法循理盡瘁效職監司
郡守之難事猶可也惟是臺幙郡僚或捧檄經從或移
書請託賓餞稍有不至奉承稍有不䖍賢明仁厚之人
固能推誠相亮否則情好易睽間隙易啟始於職事相
闗之際捃摭横生甚而使長㑹聚之時譏讒肆入葢有
隂中其毒而獲戾者多矣故令之待臺幕郡僚者寧過
於勤毋失之怠寧過於恭毋失之簡寧過於委曲毋失
之率意而徑行此亦可以杜無妄之災矣
　　僚寀篇第四
縣之有僚寀兄弟等也兄弟有鬩牆之釁則家用不和
何以幹蠱而禦侮哉縣僚本無慢長官之心而每有與
令不相能者非他也令挾長以臨僚寀僚宷復睚眦不
相下勢必至於睽且忌不和縣無州郡黜陟之權合轍
而馳同舟而濟令茍怡怡相與孰不竭力以佐令乎然
相得每難而相失每易公事分委佐㕔俾之書判或意
見偶異或請托所牽未能與令意合令輒自行改判或
牒請再擬則其情易以相失孰若平心量酌其是否過
㕔面議使之欣然竄易而無怨心乎佐㕔吏人有過令
遞呼上杖之於庭縣吏或有咆哮佐官亦復自行鞭撻
遂致彼此猜忌因成讐隙則其情易以相失孰若致委
曲於其本官令其自行决遣使之赧然愧服而無怨心
乎丞簿而下俸入極微曽不足以養亷而令輒拖壓累
月令雖不明支已俸却或於官錢移易貸用其何以得
同僚之心故同僚俸給須當按月支送或一時匱乏則
明以相告令亦不當先支己俸及有移貸之私收支簿
厯使之通知可也如是則又孰不悟然相體能與縣家
同休戚乎令始至之日必延見僚寀歴述弊端悃愊無
華肝膽相照職事闗係彼此明言毋懐忍以含怒㕔吏
問牒彼此斥絶毋嗜聽以相猜心同一人事同一體則
政和而民受其福矣豈惟民之幸亦令之幸也雖然同
官皆忠良之士固自悉無可慮彼有沈鷙狠戾者或狹
才以相陵或侵權以相撓或隂謫長官之短或樂受讒
者之言則將奈何哉令豈無假故疾病勢必委佐官暫
攝而攝者輒變亂其統紀縣道庫眼亦有屬佐㕔司掌
及有財賦合屬佐㕔催督者而佐官輒視為己物不與
縣道通融則又將奈何哉吁此當以誠感不當以勢爭
　以誠感則禮意必周懇白必豫使之自有所不敢為以
勢爭則意義日睽讐隙日甚或相訐或互申弊有不可
勝救者此令所當深戒而早圖者也
　　御吏篇第五
人皆曰御吏不可不嚴受賕必懲無赦不知縣之有吏
非臺郡家比臺郡之吏有名額有廩給名額視年勞而
遞升廩給視名額而差等故人人皆有愛惜己身之意
顧戀室家之心乃若縣吏則不然其來也無名額之限
其役也無廩給之資一人奉公百指待哺此猶可也縣
官日用則欲其買辦燈燭柴薪之屬縣官生辰則欲其
置備星香圖綵之類士夫經從假寓館舍則輪次排辦
臺郡文移專人追逮則裒金遣發其他貪黷之令誅求
科罰何可勝紀嘻彼財何自來哉稍有貲産者又孰肯
為吏哉非飢寒亡業之徒則駔狡弄法之輩非私下盗
領官物則背理欺取民財爾愚嘗妄思周官胥徒府史
之制有名職廩稍之供是以吏皆亷平俗亦醇厚今時
殊事異縣道財賦煎熬捄過不暇給而暇辦吏俸哉此
說殆類談何為令之計者亦不過曰亷以率之耳其身
正不令而行常堂供需生辰獻夀等一切罷去我既不
科求於吏吏縱未知悛改在我責之可無愧辭然後弄
權者必懲犯法者必斥至有稍能任事之人令或倚以
為用彼輒妄自誇說謂事無大小是非曲直率由於我
汝乞我金若干我令汝事必勝已而果然甚至駕說於
本官以為巧取之地吏之溪壑未飽而令之惡聲已彰
矣間有縣令精强者一切不肯任吏吏則廣說道理曲
為㳺揚使之不容不從其言此術又不行則必於令啓
處之間自與儕伍私相評議使其語隂入於令之耳令
不之察謂其無心之言從而信之而不知已墮其計中
矣吏之姦詭萬狀最不可不深防密察故欲吏之不受
賂斷無可行之策但使事事清明人無觀望知吏之不
必囑賄之不可行已為政之善矣乃若俗自醇厚吏自
亷平非如前所謂循周官之制不可也波流日靡孰挽
而東徒增太息云爾
　　聽訟篇第六
孔子曰聽訟吾猶人也必也使無訟乎人情漓靡機事
横生已難使之無訟惟盡吾情以聽之而已縣道引詞
類分三八始至之日多者數百少者亦以百數令憚其
煩遂有展在後次併引者不知省訟固自有道若憚煩
拖後積壓愈多雖竭其精神難理矣或謂不拘日子有
狀即受可免積壓然縣家事多若日日引詞則訴牒紛
委必將自困不若間日一次引詞却將鄉分廣狹分撘
遇一則引某鄉狀遇三則引某鄉狀遇五遇七遇九各
引某鄉狀不得攙越庶幾事簡易了且彼有一時忿激
便欲投詞需日稍久怒解事定必有和勸而不復來者
此其當行者一也分鄉定日此止可為常事設若鬭毆
殺傷水火盗賊不測等事亦俾待次不亦晩乎却如前
之說置鑼於縣門之外不以早晩咸得自擊鑼鳴令即
引問與之施行若有事情急迫合救應者便與救應合
追捕者便與追捕合驗視者便與驗視却不可因循失
事此其當行者二也詞訟到官類是増撰事理妄以重
罪誣人如被毆必曰殺傷索財必曰刼奪入其家必誣
以作竊侵墳界必誣以發墓此類真實固有而假此以
覬有司之必與追治者亦多要當明立榜文嚴反坐之
法須令狀尾明書如虚甘伏反坐六字異時究竟果涉
虚偽斷當以其罪罪之則人知畏而不敢飾詞矣此其
當行者三也詞訟在官不與結絶所以愈見多事每一
次受牒新訟無幾而舉詞者往往居十之七八徒費有司
之閱視徒勞人户之陳請不若先行告示凡有詞在官
如易於剖析即與施行但有追㑹不齊究實未到合聽
有司區處不應疊疊陳詞今以兩月為期如兩月之外
不覩冇司結絶方許舉詞不然並不收理此其當行者
四也縣道每有姦狡頑囂之人專以教唆詞訟把持公
事為業先當榜文曉諭使之盡革前非若有犯到官定
行勘杖刺環押出縣界必懲無赦凡遇引問兩爭應答
之辭與狀款異此必有教唆把持之人也須與研窮根
勘重寘于罰此其當行者五也凡與一人競訴詞内必
牽引其父子兄弟七五人甚至無涉之家偶有宿憾亦
輒指其婦女為證意謂未辨是非且得追呼一擾費耗
其錢物陵辱其婦女此風最不可長令須察其事勢輕
重止將緊要人㸃追一兩名若婦女未可遽行追呼且
須下鄉審責供狀待其緊急方可引追此其當行者六
也不應為有罪不許因事告事法令昭然而今之為令
者喜聞人家隠微於是告訐之風滋長甚至收人白劄
子見之施行於是益無忌憚妄行指摘而民無寧居之
日矣此亦合預行榜諭告訐者未問虚實先坐不應為
罪若狀詞本訴之外因而告首其家隠微者亦勿聽理
併先坐罪此其當行者七也引到詞人供責必須當㕔
監視能書者自書不能者止令書鋪附口為書當職官
隨即押過其事輕理明不待證㑹者自可隨手决遣若
涉追證費勘㑹亦只憑此初供最不可押下案致令胥
曹得以恐脅說誘而使之變易真情此其當行者八也
大凡蔽訟一是必有一非勝者恱而負者必不樂矣愚
民懵無知識一時為人鼔誘自謂有理故來求訴若令
自據法理斷遣而不加曉諭豈能服負者之心哉故莫
若呼理曲者來前明加開說使之自知虧理宛轉求和
或求和不從彼受曲亦無辭矣此其當行者九也令每
遇决一事案牘紛委憚於徧閱率令吏摘撮供具謂之
事目不知一受人囑其理長者不為具出而理短者反
為聲說以此斷决多誤不若令自逐一披覽案卷切不
要案吏具單兼勝者固有理而負者亦未嘗無道理可
說特不若勝者之多耳令合先述其是而折其非則負
者雖欲番訴不可得矣此其當行者十也此姑論其大
略若夫隨機應變遇事酌裁神而明之使民宜之則在
明有司
　　治獄篇第七
刑獄重事也犴狴惡地也人一入其中大者死小者流
又小者亦杖寧有白出之理脫或差誤胥吏奚恤其咎
必屬之令縱可逃陽罰亦必損隂德詎可不加謹哉一
曰禁繫必審二曰鞫視必親三曰牆壁必完四曰饑寒
必究五曰疾病必察六曰疑似必辨七曰出入必防令
每有私忿怒輒置人囹圄兩爭追㑹未圓亦且押下佐
㕔亦時有遣至者謂之寄收長官多事漫不暇省遂致
因循淹延不知一人坐獄闔户抱憂飽暖失時疾病傳
染殆有甚可慮之事而又有合共處不合共處者葢兩
爭若使異牢則有賂者可使獄吏傳狀藁通信息而無
賂者必被其害孰若使之共處可以互相察視乎健訟
之徒樂入囹圄因得以唆教獄辭變亂情節孰若别處
　一牢而使之不得與餘囚相近乎羸老之人必察其有
無疾病或致沈重徒見費力婦人女子必察其有無娠
孕脫有墮墜無以自明此所以禁繫之不可不審也在
法鞫勘必長官親臨今也令多憚煩率令獄吏自行審
問但視成款僉署便為一定甚至有獄囚不得一見知
縣之面者不知吏逼求賄賂視多寡為曲直非法拷打
何罪不招令合戒約推款不得自行訊鞫公事無小大
必令躬自喚上詰問再三頑狡不伏盡情然後量施笞
榜周官有五聽之法亦以獄情難測不可專事箠楚也
在法一更三㸃長官親自定牢今也聽政無暇則委佐
官飲酒相妨則委典押不知脫有逃逸咎將誰執况吏
輩受賂則雖重囚亦與釋放安寢無賂則雖散禁亦必
加之縲絏最不可不躬自檢察昔熊子復宰暨陽日間
不時趨獄㸃視夜則置一鈴其索直達寢所夜半掣鈴
獄卒應喏否則必罰由是並無不測之慮最為可法此
所以鞫視之不可不親也今在在州縣獄多有頽牆敗
壁不甚完固者固當亟加整葺然罪囚姦態萬狀尤宜
深防每有獄吏受重囚賂放其自便日間囚以飲水為
名將水潠壁浸漬泥濕夜深則鑚壁踰牆倐然而遁吏
卒睡熟無由知覺洎覺則追之已無及矣此最利害令
當審量罪囚輕重重者勿使處近壁之匣牆之上必加
以茨壁之内必夾以板每五日一次躬自巡行相視有
不完處隨加修補戒飭吏卒每夜不可止留一人直更
須要每更輪流兩三人明燭巡視諸牢次早令出㕔先
詣獄㸃名然後僉押文字日以為常牆壁之當完者如
此獄囚合給糧食自當於經費支破有因縣道匱乏而
責諸吏者不知官給尚欲減尅而可使吏供輸乎寧節
他費此不可節也人當日給米二升鹽菜錢十文朝已
晩申立定程式獄子聲喏報覆令躬㸃視然後傳入其
有家自送飯者當即傳與仍㸃檢夾帶毒藥刀仗銅鐵
器皿文字之屬春夏天氣蒸鬱須與疎其忩櫺蠲其穢
汙使不至卑濕奥渫致興疫癘如稍向寒便當糊飾户
牖支給綿炭使各得温䁔和適可免疾患饑寒之當究
者如此不幸獄囚有以疾病告者將奈何哉曰此不可
不察也有實病而吏不以告者有未嘗病而吏誣以告
者葢吏視囚猶犬豕不甚經意初有小病不加審詰必
待困重方以聞官甚至死而後告者若有貲之囚吏則
令其詐病巧為敷說以覬責出漸為脫免之地此令所
當深察責在推司日具有無疾病申令於㸃視之際又
自躬加審察如以病告者且與召醫治療日申增減其
甚困頓不可支者然後責令親屬保識前去若必待病
重方始聞官者推吏必寘於罰不然萬一死者接踵憲
司歲計人多令能免咎乎又不幸獄情有疑似而難明
者將奈何乎曰此不可不辨也世固有畏懼監繫覬欲
早出而妄自誣伏者矣又有吏務速了强加拷訊逼令
招認者矣亦有長官自恃己見妄行臆度吏輩承順㫖
意不容不以為然者矣不知監繫最不可泛及拷訊最
不可妄加而臆度之見最不可恃以為是也史傳所載
耳目所知以疑似受枉而死而流而伏辜者何可勝數
諺曰捉賊須捉贓捉姦須捉雙此雖俚言極為有道故
凡罪囚供款必須事事著實方可憑信不然萬一逼人
於罪使無辜者受枉罰令得無愧於心乎乃若獄門出
入之禁其責專在當日推司監牢嚴行拘督應當日而
抛離不到者有罰吏卒非係在獄而輒入者有罰令自
㸃察之外許人告訐罪人水火茶飯各須有人監臨事
畢即入元處不得放令閒散逐牢内門無故不得輒開
若家屬傳送茶食不得私令與囚相見吏卒亦不得因
而與之傳遞信息漏泄獄情此皆所當深致其防者也
夫縣獄與州郡不同州郡專設一官故防閑曲盡縣令
期㑹促迫財賦煎熬於獄事每不暇詳謹罪之小者縣
得自行决遣罪之大者雖必申州而州家亦惟視縣款
為之憑據則縣獄豈不甚重而令之任責豈容不曲盡
其心哉故愚於此反覆諄複不嫌於贅
　　催科篇第八
今之作縣者莫不以催科為先務而其弊有不勝言者
最是鄉胥走弄簿籍漫漶不惟驅督不登縣受郡之責
抑亦逼抑過甚民受官之害邇者廷紳奏請以十户為
一甲一甲之中擇管額多者為首承帖拘催自浙而江
往往行之已徧今不當别為規約止是就此察其弊而
圖其官民兩不相病者為善耳愚嘗思之去官之病者
為說有三去民之病者為說亦有三其一曰民户合管
産業籍之於縣縣道合抱稅額籍之於州州視額督趣
縣視産起催此常式也然多有坍廢有逃絶郡雖迫之
縣縣實無可催者官之與吏徒被督責不若先與刷具
事故數目實計若干申州乞差官究實與蠲其額容俟
他時興復仍舊起催仍申省部照㑹或太守難之令能
於合催財賦盡數趣辦使郡用不至匱乏當亦自能聽
從也其二曰起催稅物例是勒逐鄉鄉胥供具合管數
目以憑給引不知鄉胥與富强之家素相表裏有稅未
即具上或不盡具至有每年不曽輸官者却止將善良
下户先具催數或多科尺寸逼令輸納此只合選稍公
實吏人具出等則先次起催上三等而後徐及四等以
下户令又自將前兩年産稅簿㸃看如吏人當具而不
具與夫當催而不催者皆有罰所以不用新造簿而必
用舊簿者防鄉胥為欺也若諉曰升降不等過割不時
畢竟田主雖易而田則未嘗易自可挨究官物之所在
如是則無陷失之患其三曰每日催到官錢至夜方有
定數已難入庫多是寄留廊頭或公吏處遂至侵貸移
易或有止以虚數影過者其法合置兩大櫃且與權行
收鎖來早或躬親或委官㸃數入庫不可因循又須擇
家計稍溫行止稍明冇親戚保識人充庫子每旬休與
之㸃視及將收支簿厯驅磨其庫壁須用板夾持十分
堅固待其欺瞞侵盗之後雖斷刺估籍與夫抑勒衆人
填納亦無及矣此去官之病當爾其一曰甲帖之設本
以優役户今乃以困官户葢起催本是户長之責今官
户不應役者亦承帖催科矣姑置勿論但差甲首之時
弊倖尤多有囑者稅額雖多乃與分為三數引而常為
甲下户矣無囑者稅額雖少乃與最少下户同引而常
為甲首矣不特先期輸納而甲下十標欲其分給人户
有居於縣市者有居於外都者安能一一識認其家最
為被擾莫若各隨都分等則分差一等户止與一等共
甲仍不許將合納數目分作别引其納足乞改付下次
者案吏不得邀阻違許執覆將吏科斷其二曰民户之
受害者莫甚於已納重追皆由案吏不相闗照鄉胥不
與銷豁夫先期樂輸本是畏法而㸃追苛擾與未納同
又且呈鈔繳引分外費用人誰肯先輸乎此合責之典
吏每日將已納户名逐項銷豁若泛常引標成見印給
者須要典押用保明印子若不時㸃追令自判押者兼
要鄉胥保明即非重追如虚甘罪異時或有以重追訴
者必加罪於保明之人其三曰妄攤之弊尤不可不禁
夫官户輸納多憑幹人鄉户則憑攬子二稅起催之初
係攬幹各於逐處領錢入已輒將移易盗用逮官司催
督嚴緊却妄稱已出與某人合係某人抱納將來追㑹
明白之後固自不可逃隠但圖一時且得抵捱數限逐
旋措辦而被攤被追者果何辜哉下户之頑狡姦猾者
計亦出是要須每遇追到供攤者先責狀附案如虚甘
受欺隠官司之罰然後方與追理事果虚妄斷在必懲
此去民之病當爾夫有田則有賦頑猾抵官者誠所當
治而善良樂輸者要當與之覆䕶其大要則合於移割
加之意焉葢産去稅存不可不察民有以出業報者便
當闗㑹受業之家割稅歸户然後却與除退庶幾無泛
追無濫罰無推攤抵捱之弊此則正本澄原之地也
　　理財篇第九
縣自常賦之外一孔不可妄取諸民雖有理財之策奚
其施亦惟於酒稅加之意而已酒稅解郡月有常額措
辦不及亦懐惴惴之憂況望其餘裕可助縣用哉雖然
經理有方亦未嘗不沛然也今之言酒者不過曰官課
之所以不行者私酤害之爾貼榜張旗旉遶巷陌鳴鑼
拽隊遍走街坊脫有斗升敗獲到官便輒枷訊禁繫累
月蕩其生理妨其營趂率至於饑餓病困之域猶之可
也人有私隙者便輒誣以鬻酤密來首陳意在擾害官
司不問虚實輒差弓手轎畨數十為羣持杖突入遍搜
房室繞打牆圍無異於大刼盗不知人之所以冒法私
飲者皆由官醖不堪入口我茍留情酒政六物必良其
在庫也謹滲漏隠瞞之弊其在店也防夾和尅退之欺
酒司之外專差典押吏人各一名任責措置如發賣流
通利息增衍則典押吏人酒司酒匠皆量支犒賞否則
有罰官醖既多且㫖誰肯私飲以自速辜故雖𣙜禁不
嚴驅之亦不從矣今之言稅者不過曰官額之所以不
登者商賈瞞隠爾於是嚴搜邏之策遣差攔頭弓手等
輩於界首攔截動至三數十里之外誅求客旅溪壑亡
厭得厚賂則私與放行徑不令其到務商稅不伏予以
賂者則被擒到官倍稅之外費用如故猶之可也其所
差攔頭弓手又復將帶㳺手惡少遍走鄉村以捉稅為
名打斃人家雞犬搶奪行旅籠仗固有望風畏遁轉相
告報取他道而去者矣不知督促之嚴征斂之重是乃
驅之使不敢至不若多出手榜四散貼示明諭重征之
弊自此革絶照則例合行收稅一貫文者今且權收八
百或九百其攔典合千人等費用一切痛革商稅一畢
便給由子證應出縣更不許攔典稽滯乞覓若商旅不
經縣務投稅輒行私路遁去為本縣所獲定將物貨倍
稅之外更與勘斷令衆候替斷不輕貸葢取之雖少而
來者則多課利自然盈衍孰不願出其塗哉此外則有
牛驗醋息與夫茶麥牙契免丁房賃自可隨宜拘確近
來諸邑别欲増衍多有出賣官紙者吏人行遣人户投
詞非官紙不用此本非法令所許若縣道藉此支用已
非一日難於頓罷姑與循舊但不可創例作俑耳今之
士大夫又有專務科罰者公吏有過則令罰直若干人
户論訴理曲合與斷罪乃以修造為名各罰錢入官若
干不知此錢果歸何地耶甚而羅織罪名恣行抄估信
受妄狀没人産業皆令所當深懲而痛革者也若夫坊
場經總役錢等多屬佐㕔故不復云云
　　差役篇第十
有身斯有役而民之畏役甚於畏死葢百年治生壊於
一年之充役而其患之大者在於催科始則用財囑托
期於脫免中則逃亡死絶被抑填陪終則箠楚禁錮連
年莫脫其勢不至於傾家蕩産鬻妻賣子不止也吁置
産以養身而反因産以害身亦可悲已今既行紹興甲
首之法可免稅長催頭之責則應役者不過輯保伍應
期㑹而已民亦不至甚憚而巧計以求免也況自嘉定
間朝廷主張義役自處婺舉行馴至諸郡邑莫不響應
行之既久官民咸以為便昔有持庾節者乃獨深惡義
役其說專謂利上户而不利下户便富民而不便貧民
葢視産出財固為均適而平日産力鮮少未嘗充役者
乃因義役例被敷金及有管掌不得其人或致侵漁盗
用又不免再行科率故深以為民病不知義役本美事
但止令合充役人裒金聚廩而不及未嘗充役者兼令
出財户輪年掌管萬一虧折亦有責償之地便為盡善
何必深惡之耶今在在州縣多是義役若猶未也亦宜
勸勉為之萬一事勢或有難行止合從官司每歲差役
則其要當先委佐官驅磨産力簿及許人陳首詭挾俟
簿書物力一定然後照各鄉則例物力及若干方令充
役最小者充一年或半年倍與倍差者各隨多寡增年
限循環充周而復始如是則亦無物力髙而歇役近與
物力低而歇役久者爭執之患若有元係不應充役白
脚而近來增置田産歸併詭挾物力亦當及役則且差
白脚仍為圖掲之坐右以便閱視某都某人某日當滿
每將滿數月前先行擬差下次役人告示知委如差不
當仰即來陳理不許臨役方行推托葢近來官司多是
役滿方差下次人被差之人不問當否且行推托圖得
遷延待就役時已被其捱過若干月日矣而烽火盗賊
等事無人任責最為利害今之鄉司差役率是受賂甲
訴不當則轉而差乙乙訴不當則轉而差丙此風尤不
可長使前之所差非則鄉胥豈得無罪前之所差是則
今豈應復改而至於再至於三耶若當職官自能參酌
簿籍從公定差當無是非舛錯之患差定合具圖子申
倉司照㑹以杜其妄訴之漸則所差既當而民斯樂於
就役矣
　　賑恤篇第十一
歲獲大有家用平康不惟民之幸實令之幸一罹災歉
何事不生若流離若剽奪若死者相枕藉啼饑連阡陌
豈非令之責哉故不幸而疫癘倐興則當遣吏抄劄家
數人口命醫給藥支錢付米其全家在寢者官為庸倩
丐徒看直每日兩次㸃察其因病不救者官為辦給函
木仍支錢與之津送或不幸而盗賊竊發則當下都申
嚴保伍每五家為一甲五小甲為一大甲保長統之有
警則鳴梆集衆協力勦捕捕到則官支犒賞激厲其餘
若乞兵防拓若出榜撫諭皆當隨宜行之其有水火挻
災人民離散者當禀白州郡借貸錢米人各以若干米
給之若干錢貸之使之整理室廬興復生業不贍則咨
目徧白不被害上户量物力借貸併與貸給齊民許其
一月之後日償若干官却以其所償者償之上户償之
州家此策不虧官而便民最為盡善若但知賑給則恐
如曾南豐所謂相率日待二升之廪於上勢不暇乎他
為吾恐官之所給無已時而民之不復業如故也其有
旱澇傷稼民食用艱者當勸諭上户各自貸給其農佃
直至秋成計貸過若干官為給文墨仰作三年償本主
其逃遁逋負者官為追督懲治葢田主資貸佃户此理
當然不為科擾且亦免費官司區處官之所當處者只
市户耳却以官錢貸米鋪户令其往外郡邑販米出糶
但要有米可糴却不可限其價直米纔輻輳價自亷平
雖無待開廣惠倉可也若先君宰金谿兩年值歉只行
此策民用無饑不可不知也然此皆為災歉設也非令
所願聞也平居無事令所以恤民者惟蠲放僦金耳雨
𤾉祈禱大暑極寒固所當行甚而知縣無以邀民之譽
或到官或生辰或轉秩循資或差除薦舉率放免若干
日至有一歲放及太半者不知僦金既已折閱誰肯以
屋予人積至塌壊傾摧不復整葺而民益無屋可居矣
是葢不知貧富相資之義者也令果能以恤民為心也
則政必簡刑必清毋濫追毋久繫不以科敷傷民力不
以土役妨民時果何事而不可行吾恤之之心哉
　　用刑篇第十二
縣無甚重之刑小則訊大則决又大則止於杖一百而
已吏民無甚愆過便輒以杖一百加之不知罪或大於
此又將何術以處之哉而況行杖者或觀望聲勢或接
受賄賂行遣之時殆同兒戲此非所以使人畏乃所以
使人玩也愚謂杖一百之刑最不可數施訊决亦止可
十數下若大杖止七五下或十下須令如法决遣馭下
嚴峻然後人自畏服初不在乎數目之多徒為行杖者
賣弄耳若杖一百却留為極典非大過犯大愆誤不施
須令人人畏懼而不敢犯此則省刑之大略也每姦盗
辟囚獲到之初首行腿訊多至二三百下此其不可者
一也葢被獲到官沿途縶縛拷打或饑餓困頓已非一
日若又即從而訊决多有斃於杖下者孰若徑押下獄
明正典刑耶豪强之家論訴鄰里官司不問是非便與
行遣此其不可者二也葢杖决雖微王法攸寓不可妄
加無罪豈應副人情之具若徇其私請張其聲勢將來
武斷鄉曲稔惡積愆欲救之無及矣盗賊累犯合與刺
環今有初犯及盗不滿疋者一為勢利所怵便與斷刺
不知鞭撻至慘肌膚猶有可完之時一經刺環瘢痕永
無可去之理所犯出於一時不得已而被罪至於終身
不雪此所當戒者三也凶惡害民合與永鎖今有偶觸
長官之怒及勢家所惡者便與幽之囹圄繫之尉寨不
知罪不至死一身之困躓難逃身既被囚數口之饑寒
孰給所謂破家縣令皆是之類此所當戒者四也乃若
用刑之節如入夜有禁遇日當禁皆當時時警省老幼
不及疾孕不加皆當事事審察令甲備著毋待多云然
又有三說一我醉二彼醉三羸瘠葢我醉而行刑則傍
觀必以使酒疑我萬一果有過當雖悔奚追彼醉而加
刑則酣酎之中何知畏懼萬一挾酒陵犯取辱貽羞羸
瘠而受刑則必其人飲食之闕違氣力之困憊笞箠之
下尤有不可測者今又有人求加於杖一百之外自知
徒流以上不可用乃輒槌折手足尤為殘忍集事某罪
國有彛章法外成人豈字民之官所當為者戒之哉戒
之哉
　　期限篇第十三
凡事非信不集況一邑之事至為總總一令之威無甚
赫赫乃使期限不信號令不肅其何以行之哉故其要
莫先於立限之堅然立限有别應限有程泛當追㑹止
給到限許其三次申展三展未圓厥罰訊若干然後换
給定到許其二次申展二展又未了厥罰决若干仍换
給不展引此則誠不可復展矣若更稽違則當勘杖若
干枷監追集如有督捕緊切之事則當徑出定到之引
或不展引拘確如前然或恐縣道有十分緊急事務非
可以頃刻稽違斷欲必集者則當給加牌不展别此牌
引違則有大罰如勘錮如傳都皆當先示戒警又須以
不數用為尊一歲之中才二數次給發非有大故不發
亦可凡限當展不展敢於故意藏匿者厥罰則視限之
重輕立限之别如此都有廣狹地有逺近當量其力使
之可以趂赴其去縣五十里以上及地分稍廣隔涉溪
嶺者每限以七日或十日為約下此者則以五日為約
此合先考逺近廣狹之數預立規式置簿明署某都限
例十日或七日某都限例五日逮給限之時須令直日
㕔吏就案頭隨即抄記以俟令之自行稽察應限之程
又如此夫上之役下固欲集事下之應役亦欲事集以
免過爾而今之里正以期㑹不報被笞索者纍纍也其
弊在於上之給引泛濫而無統甚至一次當限累數十
引追逮百餘輩其里正之代役者自知應赴不及必遭
笞决於是併與其可以辦集者一切稽違却遍求被追
者之賂其意以為十違二三與十違七八被杖等爾何
苦不求賂哉由是事愈難集此葢役之者非宜自難責
其下之必應也要當先令限司立定規式每都一限給
引不得過十件如事多十引之外餘引與給後限若里
正違引一件與免笞兩件量加笞决三件四件各决若
干甚至十違八九則勘杖錮身不容輕貸呈比之初令
限司先自具出某都申展若干件照約束合若何行遣
其追人見到者謂之著到别作一沓其止是申展者謂
之蹺申又别作一沓然後令視牘判行庶乎上不煩而
下不慢此亦拘限之大綱也
　　勢利篇第十四
今之從政者類以抑强扶弱為能其說曰貴者勢燄熏
灼而喑嗚叱咤可使賤者奪氣富者田連阡陌而指麾
拱揖可使貧者吞聲吾能中立不移劘貴沮富故凡以
勢利至者不問是否例與摧抑嘻彼有畏首畏尾惴惴
焉勢利之臨曲法徇情奉承惟謹求以為自全自媚之
計者是誠不足齒矣然使一切以抑强扶弱為說亦豈
中道哉夫挾貴以陵人固有之矣亦豈無不驕者乎挾
富以傲物固有之矣亦豈無好禮者乎使其例以矯世
絶俗為心而不問其事之曲直非是則此風既長佃者
得以抗主强奴悍婢得以慢其弱子寡妻以至姦猾之
徒飾為藍縷而市井小輩陵辱衣冠末流將奈何哉故
吾惟平心以遇物則其政平矣孟子曰為政不難不得
罪於巨室巨室者一鄉之望也齊民之所依倚者也其
間有道義重士文獻故家過從往來儘可以問政請益
植材潤屋積粟盈囷緩急凶荒亦欲其捐有濟無巨室
本未嘗得罪於我而我乃遽以抑强扶弱之說先入乎
其心因得罪於巨室不知巨室果何負於邑大夫哉其
有陵轢善良欺慢寡弱或武斷於鄉曲或羅織於平民
事若到官所當照法剖决然使小人無知蔑有名分因
事以咆哮乗醉以憑陵詎容不與之懲戒乎其有聲勢
陵人慘酷御下或吞併他人財産或强占他人婦女被
苦有訴所合盡法施行然使頑狡行竊誣頼主家租債
不伏了還界至輒行侵易詎容不與之理直乎户門有
故封狀過㕔當據其可否判行若兜攬闗節為他人致
委曲此合平時預行禀白雖痛絶力卻其奚辭追陪節
序饋遺往來當審度辭受酬答若因有懇禱遂以賄賂
相及此合明示嫌疑力與巽避將之以委曲之意其奚
怨夫律己未至處事不公一妄庸人亦得以有辭於我
以誠敬相與以禮意相遇彼雖挾勢與利其敢以撓吾
之政哉故愚謂勢利之交固不當委曲以相承亦不必
矯元以自異平居交際言語相歡非意相干可以理遣
在我自有定論若惴惴然懼其持我疑其凂我思所以
為防閑抑遏之道亦非為政之善者也
　　逺嫌篇第十五
禮經曰决嫌疑明是非夫我本無有他也而使人得以
疑似之迹議我妄一男子葢已不便於此况出而為政
將正己以正人乎故我未嘗私且怠也而人或以是而
疑我是必有不公不勤之迹有以召人之疑我未嘗貪
且濫也而人或以是疑我是必有不亷不正之迹有以
召人之疑一事可疑將無事而不疑之矣一日可疑將
無日而不疑之矣䝉是疑也我知之尚不可辨况人未
必肯以是告我而人之疑我已自藉藉積而傳之道路
達之臺府厥害豈淺鮮哉故君子於嫌疑是非之間最
當早正其微而力逺其迹也且賓朋逰謁所不可辭自
令延之書院或别室於是邑人相與語曰某往來甚密
某款話甚久情好必甚相得利病可以悉言凡有訴在
官詞理甚虧之人往往輻輳其門而請託之路開矣甚
者賣㕔角打筆套甲乞我金若干當為轉達百里乙有
請亦若是飛葢馳轂趨謁縣齋語話移時倐然而退則
告甲與乙曰已為致委曲矣實未嘗及齒也他日令决
其事必有一勝則如約取金曰將以納之琴堂令何辜
而受此名哉愚謂納謁之時例止當於公㕔相見吏民
共覩自難致疑但使禮貌有加彼自不以我為慢也且
節序宴㑹所不可廢自聚集娼妓出入宅堂其間子弟
館客相見既密戲謔寧無賢者固不為是然𤓰田李下
寧免相疑一語乖邪便輒傳播萬口喧籍動生風波而
非䙝之謗興矣其甚者多買姬妾却令妓女之精於樂
藝者教習歌舞出入無間笑語無時豈惟管絃之聲轉
徹於街坊抑亦淫辟之語浸入於閨閫情好稠密事體
叵量縱能潔身其他尤有難於防閑檢柅者令亦何利
而為此舉哉愚謂燕㑹之時非得台旨妓女不許輒入
宅堂若旬休公暇欲與寮寀士友㑹聚只為文字清飲
彼當不以我為簡也剖决公事自有公理正法吾亦何
心其間但自知縣懈怠多令吏人納案俟暇隙看閱或
呼吏人入與評議或令吏人擬撰判藁於是或者得以
疑其受成吏手矣要當於公㕔之側幕帟一室遇暇則
據胡床披案牘不必使吏至前也收到官錢自有庫眼
封閉吾亦何私其間但自知縣過慮或恐帑吏侵貸盗
賊鑚窺乃令分管别庫或俾寄留宅堂於是或者得以
疑其萌意漁獵矣要當謹固壁落精擇司帑切不可率
意移徒徒涉難明之迹其他疑似招謗固亦多端難以
筆舌盡述但令每處一事必須昭晰明白如水清之無
滓如止水之無波則彼雖欲㸃汙吹颺殆有不可得者
若曰我此心平正無愧俯仰足矣奚必規規然逺嫌辨
迹求以示人哉殆恐將來或有悔尤必自嫌之不逺迹
之不辨始雖噬臍無及矣
　
　
　
　
　
　
　
　
　
　
　
　
　晝簾緒論
　晝簾緒論跋
　愚守栝之明年親友陶雲翔寄晝簾緒論一編來曰
　子前二十載遺我先君使善治邑香谿者也我謹蔵
　不敢墜今子統邑七治之皆善不善子之事盍還以
　淑諸愚閲之矍然既而劃然大笑有客在傍慫慂因
　又慨然曰教玉人琢玉愚所不敢也與吾寮宷同歸
　於振職寡過愚所深願也敬聞命筆吏尋以謄繕煩
　猥告乃傳諸梓寳祐改元仲夏吉日天台胡太初識
