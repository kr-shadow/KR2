#+TITLE: 通鑑總類-宋-沈樞
#+DATE: 2016-06-11 12:21:38
#+SOURCE: github.com/kanripo/KR2h0002 master bfa778af                
欽定四庫全書　　　　　史部八
　通鑑總𩔖　　　　　　　史鈔𩔖
　　提要
　　　　(臣/)等謹按通鑑總𩔖二十卷宋沈樞撰樞字
　　　　持要徳清人紹興間進士官至太子詹事光
　　　　禄卿謚憲敏是書乃其致仕時所編取司馬
　　　　光資治通鑑事迹仿冊府元龜之例分為二
　　　　百七十一門每門各以事標題依時代前後
　　　　為次亦間采光議論附之所分門目頗為繁
　　　　碎如賞罰門外又立貶責功賞二門外戚門
　　　　外又立貴戚一門近習門外又立寵倖一門
　　　　隠逸門外又立髙尚一門積善門外又立隂
　　　　徳一門者不一而足又如安重榮奏請踰分
　　　　不過驕蹇乃以此一條别立僭竊一門則配
　　　　𨽻不確東周下迄五代興廢不一乃獨取申
　　　　徹論燕必亡黄泓論燕必復二條立為興廢
　　　　一門則疎漏太甚然通鑑浩博猝難盡覽司
　　　　馬光嘗言惟勝之曾讀一過餘人不能數卷
　　　　即已倦睡則採摭菁華區分事𩔖使考古者
　　　　易於檢尋其書雖陋亦不妨過而存之也乾
　　　　隆四十六年四月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)陸　費　墀
通鑑總𩔖序
資治通鑑不刋之書也司馬公自言精力盡於此書而
士大夫鮮有能徧讀者始則以科舉而求簡便世所𫝊
節本自謂得此足矣名宦既成則又多汩扵利名之塲
益視為長物矣貳卿袁公樞集為紀事本末孝宗一見
以為精要至取嚴陵官本以備乙覽盛矣故詹事光禄
沈憲敏公少而嗜學晚益不倦敡厯中外入從出藩年
登九秩神明不衰素無聲色之奉形清氣和望之如神
僊然既挂衣冠向來功名政事付之昨夢而筆力勁敏
不減少年書生取司馬公所著各以事𩔖編之為二百
七十一門首曰治世曰知人終曰辯士曰烈婦而後自
戰國以迄五代一千三百餘年之事彚聚昈分粲然易
見繁詞細故悉刪去之古所謂耄期稱道不勌者見公
之謂乎公之季子守潮陽欲鋟板以廣其𫝊以承先公
之志俾鑰序之鑰晚出試郡永嘉實守蕭規以自免於
戾荷公忘年定交知予甚厚又與公之子都官洎永州
昆仲㳺為書卷首以示後之君子使知前輩之學問云
嘉定元年仲冬朔旦四明樓鑰序
欽定四庫全書
　通鑑總𩔖卷一上　　　　　宋　沈樞　撰
　　治世門
　　　漢髙祖規摹𢎞逺
初髙祖不修文學而性明達好謀能聴自監門戍卒見
之如舊初順民心作三章之約天下既定命蕭何次律
令韓信申軍法張蒼定章程叔孫通制禮儀又與功臣
剖符作誓丹書鐵契金匱石室藏之宗廟雖日不暇給
規摹𢎞逺矣
　　　父老見漢世祖喜稱復見漢官威儀
更始元年冬十月更始將都洛陽以劉秀行司隸校尉
使前整修宫府秀乃置僚屬作文移從事司察一如舊
章時三輔吏士東迎更始見諸將過皆冠幘而服婦人
衣莫不笑之及見司隸僚屬皆歡喜不自勝老吏或垂
涕曰不圖今日復見漢官威儀由是識者皆屬心焉
　　　以柔道治天下
建武十七年冬十月甲申帝幸章陵修園廟祠舊宅觀
田廬置酒作樂賞賜時宗室諸母因酣悦相與語曰文
叔少時謹信與人不欵曲唯直柔耳今乃能如此帝聞
之大笑曰吾治天下亦欲以柔道行之
　　　恢復前烈身致太平
帝毎旦視朝日昃乃罷數引公卿郎將講論經理夜分
乃寐皇太子見帝勤勞不怠承間諫曰陛下有禹湯之
明而失黄老養性之福願頥愛精神優游自寧帝曰我
目樂此不為疲也雖以征伐濟大業及天下既定乃退
功臣而進文吏明慎政體總攬權綱量時度力舉無過
事故能恢復前烈身致太平
　　　宋文帝元嘉風俗為江左之美
帝性仁厚恭儉勤於為政守法而不峻容物而不弛百
官皆久於其職守宰以六期為斷吏不苟免民有所係
三十年間四境之内晏安無事户口蕃息出租供徭止
於歳賦晨出暮歸自事而已閭閻之内講誦相聞士敦
操尚鄉恥輕薄江左風俗於斯為美後之言政治者皆
稱元嘉焉
　　　北魏髙祖有太平之風
齊明帝建武二年秋八月北魏髙祖逰華林園觀故景
陽山黄門侍郎郭祚曰山水者仁智之所樂宜復修之
帝曰魏明帝以奢失之於前朕豈可襲之於後乎帝好
讀書手不釋卷在輿據鞍不忘講道善屬文多於馬上
口占既成不更一字自太和十年以後詔策皆自為之
好賢樂善情如饑渴所與遊接常寄以布素之意如李
沖李彪髙閭王肅郭祚宋弁劉芳崔光邢巒之徒皆以
文雅見親貴顯用事制禮作樂鬱然可觀有太平之風
焉
　　　唐太宗過古帝王有五事
貞觀二十一年夏五月庚辰上御翠微殿問侍臣曰自
古帝王雖平定中夏不能服戎狄朕才不逮古人而成
功過之自不諭其故諸公各帥意以實言之羣臣皆稱
陛下功徳如天地萬物不得而名言上曰不然朕所以
能及此者止由五事耳自古帝王多疾勝已者朕見人
之善若已有之人之行能不能兼備朕常棄其所短取
其所長人主往往進賢則欲寘諸懐退不肖則欲推諸
壑朕見賢者則敬之不肖者則憐之賢不肖各得其所
人主多惡正直隂誅顯戮無代無之朕踐阼以來正直
之士比肩於朝未嘗黜責一人自古皆貴中華賤夷狄
朕獨愛之如一故其種落皆依朕如父母此五者朕所
以成今日之功也顧謂褚遂良曰公嘗為史官如朕言
得其實乎對曰陛下盛徳不可勝載獨以此五者自與
盖謙謙之志耳
　　　髙宗永徽之政
永徽元年春正月辛酉上召朝集使謂曰朕初即位事
有不便於百姓者悉宜陳不盡者更封奏自是日引刺
史十人入閤問以百姓疾苦及其政治有洛陽人李宏
泰誣告長孫無忌謀反上立命斬之無忌與褚遂良同
心輔政上亦尊禮二人恭已以聴之故永徽之政百姓
阜安有貞觀之風
　　　代宗不尚翫好軍士稱為明主
大厯十四年五月丙戌詔曰澤州刺史李鷃上慶雲圖
朕以時和年豐為嘉祥以進賢顯忠為良瑞如慶雲靈
芝珍禽竒獸怪草異木何益於人布告天下自今有此
無得上獻内莊宅使上言諸州有官租萬四千餘斛上
令分給所在充軍儲先是諸國累獻馴象凡四十有二
上曰象費豢養而違物性將安用之命縱於荆山之陽
及豹貀鬬雞獵犬之𩔖悉縱之又出宫女數百人於是
中外皆悦淄青軍士至投兵相顧曰明主出矣吾屬猶
反乎
　　　宣宗書貞觀政要於屏風
太中元年二月庚子以知制誥令狐綯為翰林學士上
嘗以太宗所撰金鏡録授綯使讀之至亂未嘗不任不
肖至治未嘗不任忠賢上止之曰凡求致太平當以此
言為首又書貞觀政要於屏風毎正色拱手而讀之上
欲知百官名數令狐綯曰六品以下官卑數多皆吏部
注擬五品以上則政府制授各有籍命曰具員上命宰
相作具員御覽五卷上之常置於案上
　　　後唐明宗願天早生聖人
長興四年十一月戊戌帝殂帝性不猜忌與物無競登
極之年已踰六十毎夕於宫中焚香祝天曰某胡人因
亂為衆所推願天早生聖人為生民主在位年榖屢豐
兵革罕用校於五代粗為小康
　　知人門
　　　漢髙祖知四人可用
十二年春二月上疾甚吕后問曰陛下百嵗後蕭相國
既死誰令代之上曰曹參可問其次曰王陵可然少戇
陳平可以助之陳平知有餘然難獨任周勃重厚少文
然安劉氏者必勃也可令為太尉吕后復問其次上曰
此後亦非乃所知也
　　　光武誤稱龎萌可託
建武五年平敵將軍龎萌為人遜順帝信愛之常稱曰
可以託六尺之孤寄百里之命者龎萌是也使與蓋延
共擊董憲時詔書獨下延而不及萌萌以為延譖已自
疑遂反襲延軍破之與董憲連和自號東平王屯桃鄉
之北帝聞之大怒自將討萌與諸將書曰吾常以龎萌
為社稷之臣將軍得無笑其言乎
　　　劉備預知馬謖不可用
魏明帝太和二年初越雋太守馬謖才器過人好論軍
計諸葛亮深加器異漢昭烈臨終謂亮曰馬謖言過其
實不可大用君其察之亮猶謂不然以謖為參軍毎引
見談論自晝達夜及出軍祁山亮不用舊將魏延吳懿
等為先鋒而以謖督諸軍在前與張郃戰于街亭謖違
亮節度舉措煩擾亮進無所據還漢中収謖下獄殺之
亮自臨祭為之流涕撫其遺孤恩若平生蔣琬謂亮曰
昔楚殺得臣文公喜可知也天下未定而戮智計之士
豈不惜乎亮流涕曰孫武所以能制勝于天下者用法
明也是以揚干亂法魏絳戮其僕四海分裂兵交方始
若復廢法何用討賊耶
　　　宋髙祖誡太子
永初三年五月帝疾甚召太子誡之曰檀道濟雖有幹
畧而無逺志非如兄韶有難御之氣也徐羨之傅亮當
無異圖謝晦數從征伐頗識機變若有同異必此人也
又為手詔曰後世若有幼主朝事一委宰相母后不煩
臨朝司空徐羨之中書令傅亮領軍將軍謝晦鎮北將
軍檀道濟同被顧命
　　　唐太宗以至誠治天下
貞觀二年五月有上書請去佞臣者上問佞臣為誰對
曰臣居草澤不能的知其人願陛下與羣臣言或陽怒
以試之彼執理不屈者直臣也畏威順㫖者佞臣也上
曰君源也臣流也濁其源而求其流之清不可得矣君
自為詐何以責臣下之直乎朕方以至誠治天下見前
世帝王好以權譎小數接其臣下者常竊恥之卿策雖
善朕不取也
　　　裴行儉有知人之鑒
永淳元年行儉有知人之鑒初為吏部侍郎前進士王
勮咸陽尉欒城蘇味道皆未知名行儉一見謂之曰二
君後當相次掌銓衡僕有弱息願以為託是時勮弟勃
與華隂陽烱范陽盧照鄰義烏駱賔王皆以文章有盛
名司列少常伯李敬元尤重之以為必顯達行儉曰士
之致逺者當先器識而後才藝勃等雖有文華而浮躁
淺露豈享爵禄之器耶楊子稍沈靜應至令長餘得令
終幸矣既而勃度海墮水烱終於盈川令照鄰惡疾不
愈赴水死賔王反誅勮味道皆典選如行儉言行儉為
將帥所引偏禆如程務挺張䖍朂王方翼劉敬同李多
祚黑齒常之後多為名將
　　　張九齡言安禄山必反
開元二十四年張守珪使平盧討擊使左驍衛將軍安
禄山討奚契丹叛者禄山恃勇輕進為虜所敗守珪奏
請斬之禄山臨刑呼曰大夫不欲滅奚契丹耶奈何殺
禄山守珪亦惜其驍勇欲活之乃更執送京師張九齡
批曰昔穰苴誅莊賈孫武斬宫嬪守珪軍令若行禄山
不宜免死明皇惜其才勅令免官以白衣將領九齡固
爭曰禄山失律喪師於法不可不誅且臣觀其貌有反
相不殺必為後患明皇曰卿勿以王夷甫識石勒枉害
忠良竟赦之
　　用人門
　　　聖人官人猶匠之用木
周安王二十五年子思言苟變於衛侯曰其材可將五
百乗公曰吾知其可將然變也嘗為吏賦於民而食人
二雞子故弗用也子思曰夫聖人之官人猶匠之用木
也取其所長棄其所短故把梓連抱而有數尺之朽良
工不棄今君處戰國之世選𤓰牙之士而以二卵棄干
城之將此不可使聞於鄰國也公再拜曰謹受教矣
　　　漢髙祖用陳平
二年三月陳平歸漢王於修武因魏無知求見漢王漢
王召入賜食遣罷就舍平曰臣為事來所言不可以過
今日於是漢王與語而説之問曰子之居楚何官曰為
都尉是日即拜平為都尉使為參乗典䕶軍諸將盡讙
曰大王一日得楚之亡卒未知其髙下而即與同載反
使監䕶長者漢王聞之愈益幸平
　　　陳平受金
五月周勃灌嬰等言於漢王曰陳平雖美如冠玉其中
未必有也臣聞平居家時盗其嫂事魏不容亡歸楚不
中又亡歸漢今日大王尊官之令䕶軍臣聞平受諸將
金金多者得善處金少者得惡處平反覆亂臣也願王
察之漢王疑之召讓魏無知無知曰臣所言者能也陛
下所問者行也今有尾生孝已之行而無益勝負之數
陛下何暇用之乎楚漢相距臣進竒謀之士顧其計誠
足以利國家不耳盗嫂受金又何足疑乎漢王召讓平
曰先生事魏不中事楚而去今又從吾游信者固多心
乎平曰臣事魏王魏王不能用臣説故去事項王項王
不能信人其所任愛非諸項即妻之昆弟雖有竒士不
能用聞漢王能用人故歸大王臣躶身來不受金無以
為資誠臣計畫有可采者願大王用之使無可用者金
具在請封輸官得請骸骨漢王乃謝厚賜拜為䕶軍中
尉盡䕶諸將諸將乃不敢復言
　　　髙祖能用三傑
五年夏五月帝置酒洛陽南宫上曰徹侯諸將毋敢隠
朕皆言其情吾所以有天下者何項氏之所以失天下
者何髙起王陵對曰陛下使人攻城畧地因以與之與
天下同其利項羽不然有功者害之賢者疑之此其所
以失天下也上曰公知其一未知其二夫運籌帷幄之
中决勝千里之外吾不如子房鎮國家撫百姓給餉餽
不絶糧道吾不如蕭何連百萬之衆戰必勝攻必取吾
不如韓信三者皆人傑吾能用之此吾所以取天下者
也項羽有一范增而不能用此所以為我禽也羣臣説
服
　　　文帝以毁譽召罷季布
前四年春正月上召河東守季布欲以為御史大夫有
言其勇使酒難近者至留邸一月見罷季布因進曰臣
無功竊寵待罪河東陛下無故召臣此人必有以臣欺
陛下者今臣至無所受事罷去此人必有毁臣者夫陛
下以一人之譽而召臣以一人之毁而去臣臣恐天下
有識聞之有以闚陛下之淺深也上黙然慙良乆曰河
東吾股肱郡故特召君耳
　　　汲黯諫武帝好誅賢才
元符二年秋上招延士大夫常如不足然性嚴峻羣臣
雖素所愛信者或小有犯法或欺罔輒按誅之無所寛
假汲黯諫曰陛下求賢甚勞未盡其用輒已殺之以有
限之士恣無已之誅臣恐天下賢才將盡陛下誰與共
為治乎黯言之甚怒上笑而諭之曰何世無才患人不
能識之耳苟能識之何患無人夫所謂才者猶有用之
器也有才而不肯盡用與無才同不殺何施黯曰臣雖
不能以言屈陛下而心猶以為非願陛下自今改之無
以臣為愚而不知理也上顧羣臣曰黯自言為便辟則
不可自言為愚豈不信然乎
　　　武帝下詔求茂材異等
元封五年冬上以名臣文武欲盡乃下詔曰盖有非常
之功必待非常之人故馬或犇踶而致千里士或有負
俗之累而立功名夫泛駕之馬跅弛之士亦在御之而
已其令州郡察吏民有茂材異等可為將相及使絶國
者
　　　張敞材輕非師傅之器
元帝初元二年夏四月丁巳待詔鄭朋薦太原太守張
敞先帝名臣宜傅輔皇太子上以問蕭望之望之以為
敞能吏任治煩亂材輕非師傅之器天子使使者徴敞
欲以為左馮翊㑹病卒
　　　王嘉諫哀帝謂聖王之功在得人
建平三年夏四月丁酉王嘉為丞相嘉以時政苛急郡
國守相數有變動乃上疏曰臣聞聖王之功在於得人
孔子曰材難不其然乎故繼世立諸侯衆賢也雖不能
盡賢天子為擇臣立命卿以輔之居是國也累世尊重
然後士民之衆附焉是以教化行而治功立今之郡守
重於古諸侯往者致選賢材賢材難得拔擢可用者或
起於囚徒昔魏尚坐事繫文帝感馮唐之言遣使持節
赦其辠拜為雲中太守匈奴忌之武帝擢韓安國於徒
中拜為梁内史骨肉以安張敞為京兆尹有罪當免黠
吏知而犯敞敞収殺之其家自寃使者覆獄劾敞賊殺
人上逮捕不下㑹免亡命十數日宣帝徴敞拜為冀州
刺史卒獲其用前世非私此三人貪其材器有益於公
家也孝文時吏居官者或長子孫以官為氏倉氏庫氏
則倉庫吏之後也其二千石長吏亦安官樂職然後上
下相望莫有苟且之意其後稍稍變易公卿以下𫝊相
促急又數改更政事司隷部刺史舉劾苛細發揚隂私
吏或居官數月而退送故迎新交錯道路中材苟容求
全下材懐危内顧壹切營私者多二千石益輕賤吏民
慢易之或持其微過增加成辠言於刺史司𨽻或上書
告之衆庻知其易危小失意則有離畔之心前山陽亡
徒蘇令等縱横吏士臨難莫肯仗節死義以守相威權
素奪也孝成皇帝悔之下詔書二千石不為故縱遣死
者賜金慰厚其意誠以為國家有急取辦於二千石二
千石尊重難危乃能使下孝宣皇帝愛其善治民之吏
有章劾事留中㑹赦壹解故事尚書希下章為煩擾百
姓證驗繫治或死獄中章文必有敢告之字乃下唯陛
下留神於擇賢記善忘過容忍臣子勿責以備二千石
部刺史三輔縣令有材任職者人情不能不有過差宜
可濶畧令盡力者有所勸此方今急務國家之利也前
蘇令發欲遣大夫使逐問狀時見大夫無可使者召盩
厔令尹逢拜為諫大夫遣之今諸大夫有材能者甚少宜豫
畜養可成就者則士赴難不愛其死臨事倉卒乃求非
所以明朝廷也嘉因薦儒者公孫光滿昌及能吏蕭咸
薛修等皆故二千石有名稱者天子納而用之
　　　郭伋諫光武不宜專用南陽人
建武十一年十二月郭伋為并州牧過京師帝問以得
失伋曰選補衆職當簡天下賢俊不宜專用南陽人是
時在位多鄉曲故舊故伋言及之
　　　曹操釋憾用陳琳
獻帝建安十年春正月官渡之戰袁紹使陳琳為檄書
數操罪惡連及家世極其醜詆及袁氏敗琳歸操操曰
卿昔為本初移書但可罪狀孤身何乃上及祖父邪琳
謝罪操釋之使與陳留阮瑀俱管記室
　　　琰玠選舉清正之士
十三年夏六月曹操以崔琰毛玠並典選舉其所舉用
皆清正之士雖於時有盛名而行不由本者終莫得進
㧞敦實斥華偽進冲遜抑阿黨由是天下之士莫不以
亷節自勵雖貴寵之臣輿服不敢過度至乃長吏還者
垢面羸衣獨乗柴車軍吏入府朝服徒行吏潔於上俗
移於下操聞之歎曰用人如此使天下人自治吾復何
為哉
　　　和洽獻言於曹操戒激詭之行
十四年十二月丞相掾和洽言於曹操曰天下之人材
徳各殊不可以一節取也儉素過中自以處身則可以
此格物所失或多今朝廷之議吏有著新衣乗好車者
謂之不清形容不飾衣裘敝壊者謂之亷潔至令士大
夫故汙辱其衣藏其輿服朝府大吏或自挈壺餐以入
官寺夫立教觀俗貴處中庸為可繼也今崇一概難堪
之行以檢殊塗勉而為之必有疲瘁古之大教務在通
人情而已凡激詭之行則容隠偽矣操善之十五年春
下令曰孟公綽為趙魏老則優不可以為滕薛大夫若
必亷士而後可用則齊桓其何以覇世二三子其佐我
明揚仄陋唯才是舉吾得而用之
　　　龎統非百里才
十五年十二月劉備以從事龎統守耒陽令在縣不治
免官魯肅遺備書曰龎士元非百里才也使處治中别
駕之任始當展其驥足耳諸葛亮亦言之備見統與善
譚大器之遂用統為治中親待亞於諸葛亮與亮並為
軍師中郎將
　　　劉備用劉巴等
十九年五月備之自新野犇江南也荆楚羣士從之如
雲而劉巴獨北詣魏公操操辟為掾遣招納長沙零陵
桂陽㑹備略有三郡巴事不成欲由交州道還京師時
諸葛亮在臨蒸以書招之巴不從備深以為恨巴遂自
交阯入蜀依劉璋及璋迎備巴諫曰備雄人也入必為
害既入巴復諫曰若使備討張魯是放虎于山林也璋
不聴巴閉門稱疾備攻成都令軍中曰有害巴者誅及
三族及得巴甚喜是時益州郡縣皆望風景附獨黄權
閉城堅守須璋稽服乃降於是董和黄權李嚴等本璋
之所授用也吳懿費觀等璋之㛰親也彭羕璋之所擯
棄也劉巴宿昔之所忌恨也帝皆處之顯任盡其器能
有志之士無不競勸益州之民是以大和
　　　法正勸劉備用許靖
初劉璋以許靖為蜀郡太守成都將潰靖謀踰城降備
備以此薄靖不用也法正曰天下有獲虚譽而無其實
者許靖是也然今主公始創大業天下之人不可户説
宜加敬重以慰逺近之望備乃禮而用之
　　　蔣琬社稷之器
劉備以零陵蔣琬為廣都長備嘗因游觀奄至廣都見
琬衆事不治時又沈醉備大怒將加罪戮諸葛亮請曰
蒋琬社稷之器非百里之才也其為政以安民為本不
以修飾為先願主公重加察之備雅敬亮乃不加罪倉
卒但免官而已
　　　杜恕諫魏明帝盡羣臣智力
太和六年十二月杜恕上疏曰古之帝王所以能輔世
長民者莫不逺得百姓之懽心近盡羣臣之智力今陛
下憂勞萬幾或親燈火而庻事不康刑禁日弛原其所
由非獨臣不盡忠亦主不能使也百里奚愚於虞而智
於秦豫讓茍容中行而著節智伯斯則古人之明驗矣
若陛下以為今世無良才朝廷乏賢佐豈可追望稷契
之遐蹤坐待來世之雋乂乎今之所謂賢者盡有大官
而享厚禄矣然而奉上之節未立向公之心不一者委
任之責不専而俗多忌諱故也
　　　晉桓温有英雄之才
建元元年二月庾翼為人慷慨喜功名不尚浮華琅邪
内使桓温彝之子也尚南康公主豪爽有風槩翼與之
友善相期以寧濟海内翼嘗薦温於成帝曰桓温有英
雄之才願陛下勿以常人遇之常壻畜之宜委以方召
之任必有𢎞濟艱難之勲時杜乂殷浩並才名冠世翼
獨弗之重也曰此輩宜束之髙閣俟天下太平然後徐
議其任耳
　　　司馬温公論王猛欲殺慕容垂父子非仁
昔周得微子而革商命秦得由余而霸西戎吳得伍員
而克彊楚漢得陳平而誅項籍魏得許攸而破袁紹彼
敵國之材臣來為己用進取之良資也王猛知慕容垂
之心乆而難信獨不念燕尚未滅垂以材髙功盛無罪
見疑窮困歸秦未有異心遽以猜忌殺之是助燕為無
道而塞來者之門也如何其可哉故秦王堅禮之以收
燕望親之以盡燕情寵之以傾燕衆信之以結燕心未
為過矣猛何汲汲於殺垂至乃為市井鬻賣之行有如
嫉其寵而讒之者豈雅徳君子所忍為哉
　　　烈武欲用王恭殷仲堪
太元十五年正月琅邪王道子恃寵驕恣侍宴酣醉或
虧禮敬帝浸不能平欲選時望為藩鎮以潛制道子問
於太子左衛率王雅曰吾欲用王恭殷仲堪何如雅曰
王恭風神簡貴志氣方嚴仲堪謹於細行以文義著稱
然皆峻狹自是且幹畧不長若委以方面天下無事足
以守職若其有事必為亂階矣帝不從
　　　秦王興謂隨時任材皆能致治
安帝義熈七年正月秦王興命羣臣搜舉賢才右僕射
梁喜曰臣累受詔而未得其人可謂世之乏才興曰自
古帝王之興未嘗取相於昔人待將於將來隨時任才
皆能致治卿自識㧞不明豈得逺誣四海乎羣臣咸悦
　　　宋杜坦勸文帝不當以南北限人才
元嘉二十三年秋七月辛未以散騎常侍杜坦為青州
刺史坦驥之兄也初杜預之子耽避晉亂居河西仕張
氏前秦克涼州子孫始還關中髙祖滅後秦坦兄弟從
髙祖過江時江東王謝諸族方盛北人晚渡者朝廷悉
以傖荒遇之雖復人才可施皆不得踐清塗上嘗與坦
論金日磾曰恨今無復此輩人坦曰日磾假生今世養
馬不暇豈辦見知上變色曰卿何量朝廷之薄也坦曰
請以臣言之臣本中華髙族晉氏喪亂播遷涼土世業
相承不殞其舊直以南渡不早便以荒傖賜隔日磾胡
人身為牧圉乃超登内侍齒列名賢聖朝雖復㧞才臣
恐未必能也上嘿然
　　　唐太宗棄怨用才
武徳九年六月戊辰初洗馬魏徴常勸太子建成早除
秦王及建成敗世民召徴謂曰汝何為離間我兄弟衆
為之危懼徴舉止自若對曰先太子早從徵言必無今
日之禍世民素重其才改容禮之引為詹事主簿亦召
王珪韋挺於巂州皆以為諫議大夫
　　　張𤣥素諫太宗謹擇羣臣分任以事
十二月上聞景州録事參軍張𤣥素名召見問以政道
對曰隋主好自專庻務不任羣臣羣臣恐懼唯知禀受
奉行而已莫之敢違以一人之智决天下之務借使得
失相半乖謬已多下諛上蔽不亡何待陛下誠能謹擇
羣臣而分以事髙拱穆清而考其成敗以施刑賞何憂
不治上善其言擢為侍御史
　　　李緯為户部尚書
貞觀二十七年六月癸未以司農卿李緯為户部尚書
時房𤣥齡留守京師有自京師來者上問𤣥齡何言對
曰𤣥齡聞李緯拜尚書但云李緯美髭鬢帝遽改除緯
洛州刺史
　　　太宗黜李勣令太子用之
二十三年夏四月乙亥上謂太子曰李世勣才智有餘
然汝與之無恩恐不能懐服我今黜之若其即行俟我
死汝於後用為僕射親任之若徘徊顧望當殺之耳五
月戊午以同中書門下三品李世勣為疊州都督勣受
詔不至家而去
　　　狄仁傑薦張柬之等
久視元年秋閏月太后嘗問仁傑朕欲得一佳士用之
誰可者仁傑曰未審陛下欲何所用之太后曰欲用為
將相仁傑對曰文學緼藉則蘇味道李嶠固其選矣必
欲取卓犖竒才則有荆州長史張柬之其人雖老宰相
才也太后擢柬之為洛州司馬數日又問仁傑對曰前
薦柬之尚未用也太后曰已遷矣對曰臣所薦者可為
宰相非司馬也乃遷秋官侍郎久之卒用為相仁傑又
嘗薦夏官侍郎姚元崇監察御史曲阿桓彦範太州刺
史敬暉等數十人率為名臣或謂仁傑曰天下桃李悉
在公門矣仁傑曰薦賢為國非為私也
　　　不以伯父累其才
四年冬十月太后命宰相各舉堪為員外郎者韋嗣立
薦廣武令岑義曰但恨其伯父長倩為累太后曰茍或
有才此何所累遂拜天官員外郎由是諸緣坐者始得
進用
　　　宋璟奏用李邕等
開元六年冬十一月宋璟奏括州員外司馬李邕儀州
司馬鄭勉並有才畧文詞但性多異端好是非改變若
全引進則咎悔必至若長棄捐則才用可惜請除渝硤
二州刺史又奏大理卿元行沖素稱才行初用之時實
允僉議當事之後頗非稱職請復以為左散騎常侍以
李朝隠代之陸象先嫺於政體寛不容非請以為河南
尹從之
　　　明皇思張九齡風度
二十八年二月荆州長史張九齡卒上雖以九齡忤㫖
逐之然終愛重其人毎宰相薦士輒問曰風度得如九
齡否
　　　崔祐甫除官八百人
大厯十四年五月代宗居諒隂庻政皆委於祐甫所言
無不允初至徳以後天下用兵諸將競論功賞故官爵
不能無濫及永泰以來天下稍平而元載王縉秉政四
方以賄求官者相屬於門大者出於載縉小者出於卓
英倩等皆如所欲而去及常衮為相思革其弊杜絶僥
倖四方奏請一切不與而無所甄别賢愚同滯崔祐甫
代之欲收時望推薦引㧞常無虚日作相未二百日除
官八百人前後相矯終不得其適上嘗謂祐甫曰人或
謗卿所用多渉親故何也對曰臣為陛下選擇百官不
敢不詳慎茍平生未之識何以諳其才行而用之上以
為然
　　　韓滉善用僚佐
貞元三年滉久在二浙所辟僚佐各隨其長無不得人
嘗有故人子謁之考其能一無所長滉與之宴竟席未
嘗左右視及與並坐交言後數日署為隨軍使監庫門
其人終日危坐吏卒無敢妄出入者
　　　徳宗用裴延齡為度支
八年秋七月甲寅陸贄請以前湖南觀察使李巽權判
度支上許之既而復欲用司農少卿裴延齡贄上言以
為今之度支凖平萬貨刻吝則生患寛假則容姦延齡
誕妄小人用之交駭物聴尸禄之責固宜及於㣲臣知
人之明亦恐傷於聖鑒上不従己未以延齡判度支事
　　　陸贄諫徳宗委任臣下
十年夏四月上性猜忌不委任臣下官無大小必自選
而用之宰相進擬少所稱可及羣臣一有譴責往往終
身不復收用好以辯給取人不得敦實之士難於進用
羣材滯淹贄上奏諫其略曰夫登進以懋庸黜退以懲
過二者迭用理如循環進而有過則示懲懲而改修則
復進既不廢法亦無棄人雖纎芥必懲而用才不匱故
能使黜退者克勵以求復登進者警飭以恪居上無滯
疑下無蓄怨又曰明王不以辭盡人不以意選士如或
好善而不擇所用悦言而不驗所行進退隨愛憎之情
離合繫異同之趣是猶捨繩墨而意裁曲直棄權衡而
手揣輕重雖甚精微不能無謬又曰中人以上迭有所
長茍區别得宜付授當器各適其性各宣其能及乎合
以成功亦與全材無異但在明鑒大度御之有道而已
又曰以一言稱愜為能而不核虚實以一事違忤為咎
而不考忠邪其稱愜則付任逾涯不思其所不及其違
忤則罪責過當不恕其所不能是以職司之内無成功
君臣之際無定分上不聴
　　　杜黄裳諫憲宗委任賢才
元和元年二月戊午上與宰相論自古帝王或勤勞庻
政或端拱無為互有得失何為而可杜黄裳對曰王者
上承天地宗廟下撫百姓四夷夙夜憂勤固不可自暇
自逸然上下有分紀綱有叙茍慎選天下賢才而委任
之有功則賞有罪則刑選用以公賞刑以信則誰不盡
力何求不獲哉明主勞於求人而逸於任人此虞舜所
以能無為而治者也至於簿書獄市煩細之事各有司
存非人主所宜親也昔秦始皇以衡石程書魏明帝自
按行尚書事隋文帝衛士傳飱皆無補於當時取譏於
後來其耳目形神非不勤且勞也所務非其道也夫人
主患不推誠人臣患不竭忠苟上疑其下下欺其上將
以求理不亦難乎上深然其言
　　　李巽奏用程异
四年閏月初王叔文之黨既貶有詔雖遇赦無得量移
吏部尚書鹽鐵轉運使李巽奏郴州司馬程异吏才明
辨請以為楊子留後上許之巽精於督察吏人居千里
之外戰栗如在巽前异勾檢簿籍又精於巽卒獲其用
　　　李絳謂用人不避親故之嫌
七年十月上嘗於延英謂宰相曰卿輩當為朕惜官勿
用之私親故李吉甫權徳輿皆謝不敢李絳曰崔祐甫
有言非親非故不諳其才諳者尚不與官不諳者何敢
復與但問其才器與官相稱否耳若避親故之嫌使聖
朝虧多士之美此乃偷安之臣非至公之道也茍所用
非其人則朝廷自有典刑誰敢逃之上曰誠如卿言
　　　李愬用丁士良
十二年二月李愬謀襲蔡州表請益兵詔以昭義河中
鄜坊步騎二千給之丁酉愬遣十將馬少良將十餘騎
巡邏遇吳元濟捉生虞候丁士良與戰擒之士良元濟
驍將常為東邉患衆請刳其心愬許之既而召詰之士
良無懼色愬曰真丈夫也命釋其縛士良乃自言本非
淮西士貞元中𨽻安州與吳氏戰為其所擒自分死矣
吳氏釋我而用之我因吳氏而再生故為吳氏父子竭
力昨日力屈復為公所擒亦分死矣今公又生之請盡
死以報徳愬乃給其衣服器械署為捉生將丁士良言
於李愬曰吳秀琳擁三千之衆據文城栅為賊左臂官
軍不敢近者有陳光洽為之謀主也光洽勇而輕好自
出戰請為公先擒光洽則秀琳自降矣戊申士良擒光
洽以歸
　　　李愬不以嫌疑用李祐
五月愬厚待吳秀琳與之謀取蔡秀琳曰公欲取蔡非
得李祐不可如秀琳無能為也祐者淮西騎將有勇畧
守興橋柵常陵暴官軍庚辰祐率士卒刈麥於張柴村
愬召廂虞候史用誠戒之曰爾以三百騎伏彼林中又
使人揺幟於前若將焚其麥積者祐素易官軍必輕騎
來逐之爾乃發騎掩之必擒之用誠如言而往生擒祐
以歸將士以祐曏日多殺官軍爭請殺之愬不許釋縛
待以客禮時愬欲襲蔡而更宻其謀獨召祐及李忠義
屏人語或至夜分他人莫得預聞諸將恐祐為變多諫
愬愬待祐益厚士卒亦不悦諸軍日有諜稱祐為賊内
應且言得賊諜者具言其事愬恐謗先達於上已不及
救乃持祐泣曰豈天不欲平此賊邪何吾二人相知之
深而不能勝衆口也因謂衆曰諸君既以祐為疑請令
歸死於天子乃械祐送京師先宻表其狀且曰若殺祐
則無以成功詔釋之以還愬愬見之喜執其手曰爾之
得全社稷之靈也乃署散兵馬使令佩刀巡警出入帳
中或與之同宿宻語不寐達曙有竊聴於帳外者但聞
祐感泣聲時唐隨牙隊三千人號六院兵馬皆山南東
道之精鋭也愬又以祐為六院兵馬使舊軍令舍賊諜
者屠其家愬除其令使厚待之諜反以情告愬愬益知
賊中虚實
　　　文宗美李石用人不掩其惡
開成元年九月李石用金部員外郎韓益判度支按益
坐贓三千餘緡繋獄石曰臣始以益頗曉錢榖故用之
不知其貪乃如是上曰宰相但知人則用有過則懲如
此則人易得卿所用人不掩其惡可謂至公從前宰相
用人好曲蔽其過不欲人彈劾此大病也冬十月丁亥
貶益梧州司户
　　　宰相薦人勿問親疎
二年二月己未上謂宰相薦人勿問親疎朕聞竇易直
為相未嘗用親故若親故果才避嫌而棄之是亦不為
至公也
　　　後晉桑維翰一制指揮節度十五人
開運元年六月或謂齊王曰陛下欲禦北狄安天下非
桑維翰不可丙午復置樞宻院以維翰為中書令兼樞
宻使事無大小悉以委之數月之間朝廷差治八月辛
丑朔以河東節度使劉知逺為北面行營都統順國節
度使杜威為都招討使督十三節度以備契丹桑維翰
兩秉朝政出楊光逺景延廣於外至是一制指揮節度
使十五人無敢違者時人服其膽略朔方節度使馮暉
上章自陳未老可用而制書見遺維翰召禁直學士使
為答詔曰非制書忽忘實以朔方重地非卿無以彈壓
比欲移卿内地受代亦須竒才暉得詔甚喜時軍國多
事百司及使者咨請輻輳維翰隨事裁决初若不經思
慮人疑其疎畧退而熟議之亦終不能易也然為相頗
任愛憎一飯之恩睚眦之怨必報人亦以是少之
　　招賢門
　　　燕昭王卑身厚幣以招賢
周赧王三年燕人共立太子平是為昭王昭王於破燕
之後即位弔死門孤與百姓同甘苦卑身厚幣以招賢
者謂郭隗曰齊因孤之國亂而襲破燕孤極知燕小力
少不足以報然誠得賢士與共國以雪先王之恥孤之
願也先生視可者得身事之郭隗曰古之人君有以千
金使涓人求千里馬者馬已死買其骨五百金而返君
大怒涓人曰死馬且買之况生者乎馬今至矣不期年
千里之馬至者三今王必欲致士先從隗始况賢於隗
者豈逺千里哉於是昭王為隗改築宫而師事之於是
士爭趣燕樂毅自魏徃劇辛自趙往昭王以樂毅為亞
卿任以國政
　　　齊竟陵王延才儁之士
永明二年以竟陵王子良為䕶軍將軍兼司徒領兵置
佐鎮西州子良少有清尚傾意賔客才儁之士皆遊集
其門開西邸多聚古人器服以充之記室參軍范雲蕭
琛樂安任昉注曹參軍王融衛軍東閣祭酒蕭衍鎮西
功曹謝眺步兵校尉沈約揚州秀才陸倕竝以文學尤
見親待號曰八友法曹參軍栁惲太學博士王僧孺南
徐州秀才濟陽江革尚書殿中郎范縝㑹稽孔休源亦
預焉
　　旌表門
　　　漢明帝賜郭賀以三公之服
永平三年車駕從皇太后幸章陵荆州刺史郭賀官有
殊政明帝賜以三公之服黼黻冕旒勅行部去襜帷使
百姓見其容服以章有徳
　　修徳門
　　　魏吳起稱在徳不在險
周安王十五年魏武侯浮西河而下中流顧謂吳起曰
美哉山河之固此魏國之寳也對曰在徳不在險昔三
苗氏左洞庭右彭蠡徳義不修禹滅之夏桀之居左河
濟右泰華伊闕在其南羊腸在其北修政不仁湯放之
商紂之國左孟門右太行常山在其北大河經其南修
政不徳武王殺之由此觀之在徳不在險若君不修徳
舟中之人皆敵國也武侯曰善
　　　蜀漢譙周諫後主出遊
魏邵陵厲公正始七年漢主數出遊觀増廣聲樂譙周
上疏諫曰昔王莽之敗豪傑並起以爭神器才智之士
思望所歸未必以其埶之廣陿惟其徳之薄厚也世祖
初入河北馮異等勸之曰當行人所不能為者遂務理
寃獄崇節儉於是鄧禹自南陽追之吳漢冦恂素未之
識舉兵助之其餘望風慕徳邳彤耿純劉植之徒至于
輿病齎棺襁負而至不可勝數故能以弱為彊而成帝
業及在洛陽嘗欲小出銚期進諫即時還車及潁川盗
起㓂恂請世祖身徃臨賊聞言即行故非急務欲小出
不敢至於急務欲自安不為帝者之欲善也如此今四
時之祀或有不臨而池苑之觀或有仍出臣之愚滯私
不自安願省減樂官後宫凡所增造但奉修先帝所施
下為子孫節儉之教漢主不聴
　　　劉滋諫燕王
宋文帝元嘉十一年燕王不遣太子質魏散騎常侍劉
滋諫曰昔劉禪有重山之險孫皓有長江之阻皆為晉
擒何則彊弱之勢異也今吾弱於吳蜀而魏彊於晉不
從其欲將有危亡之禍願亟遣太子而修政事撫百姓
收離散賑饑窮勸農桑省賦役社稷猶庻幾可保燕王
怒殺之
　
　通鑑總𩔖卷一上
欽定四庫全書
　通鑑總𩔖卷一下　　　　　宋　沈樞　撰
　　帝學門
　　　唐太宗觀隋煬帝集
貞觀二年上謂侍臣曰朕觀隋煬帝集文辭奥博亦知
是堯舜而非桀紂然行事何其反也魏徵對曰人君雖
聖哲猶當虚已以受人故智者獻其謀勇者竭其力煬
帝恃其俊才驕矜自用故口誦堯舜之言而身為桀紂
之行曾不自知以至覆亡也上曰前事不逺吾屬之師
也
　　　鄧世隆請集太宗文章
十二年著作佐郎鄧世隆表請集上文章上曰朕之辭
令有益於民者史皆書之足為不朽若其無益集之何
用梁武帝父子陳後主隋煬帝皆有文集行於世何救
於亡為人主患無徳政文章何為遂不許
　　　明皇選儒學侍讀
開元三年上謂宰相曰朕毎讀書有所疑滯無從質問
可選儒學之士日使入内侍讀盧懐慎薦太常卿馬懐
素遂以懐素為左散騎常侍使與右散騎常侍褚無量
更日侍讀毎至閤門令乗肩輿以進或在别館道逺聴
於宫中乗馬親迎送之待以師傅之禮以無量羸老特
為之造腰輿在内殿令内侍舁之
　　　文宗與宰相論詩工拙
開成元年上與宰相從容論詩之工拙鄭覃曰詩之工
者無若三百篇皆國人作之以刺美時政王者采之以
觀風俗耳不聞王者為詩也後代辭人之詩華而不實
無補於事陳後主隋煬帝皆工於詩不免亡國陛下何
取焉覃篤於經術上甚重之
　　　後唐明宗戒秦王從榮作詩
長興三年秦王從榮喜為詩聚浮華之士髙輦等於幕
府與相唱和頗自矜伐毎置酒輒令僚屬賦詩有不如
意者面毁裂抵棄從榮入謁帝語之曰吾雖不知書然
喜聞儒生講經義開益人智思吾見荘宗好為詩將家
子文非素習徒取人竊笑汝勿效也
　　勤政門
　　　北齊肅宗勤勵而時人譏其傷細
陳天嘉元年齊肅宗勅王晞與尚書陽休之鴻臚卿崔
劼等三人毎日職務罷並入東廊共舉録厯代禮樂職
官及田市徵税或不便於時而相承施用或自古為利
而於今廢墜或道徳髙㒞乆在沈淪或巧言眩俗妖邪
害政者悉令詳思以漸條奏朝晡給御食畢景聴還肅
宗識度沈敏少居臺閣明習吏事即位尤自勤勵大革
顯祖之弊時人服其明而譏其細嘗問舍人裴澤在外
議論得失澤率爾對曰陛下聰明至公自可逺侔古昔
而有識之士咸言傷細帝王之度頗為未𢎞肅宗笑曰
誠如卿言朕初臨萬機慮不周悉故致爾耳此事安可
久行恐後又嫌疎漏
　　　隋柳彧諫文帝親决
陳至徳元年隋侍御史栁彧見上勤於聴受百僚奏請
多有煩碎上疏諫曰臣聞自古聖帝莫過唐虞不為叢
脞是謂欽明舜任五臣堯咨四岳垂拱無為天下以治
所謂勞於求賢逸於任使比見陛下留心治道無憚疲
勞亦由羣官懼罪不能自决取判天㫖聞奏過多乃至
營造細小之事出給輕微之物一日之内酬答百司至
乃日旰忘食夜分未寢動以文簿憂勞聖躬伏願察臣
至言少減煩務若經國大事非臣下裁斷者伏願詳决
自餘細務責成所司則聖體盡無彊之壽臣下䝉覆育
之賜文帝覽而嘉之因曰栁彧直士國之寳也
　　　文帝臨朝日昃不倦
四年隋主毎旦臨朝日昃不倦楊尚希諫曰周文王以
憂勤損壽武王以安樂延年願陛下舉大綱責成宰輔
繁碎之務非人主所宜親也文帝善之而不能從
　　　唐太宗厲精求治
武德九年太宗謂裴寂曰比多上書言事者朕皆粘之
屋壁得出入省覽毎思治道或深夜方寢公輩亦當恪
勤職業副朕此意太宗厲精求治數引魏徵入卧内訪
以得失徵知無不言太宗皆欣然嘉納
　　　杜黄裳論帝王勞逸之殊
元和元年憲宗與宰相論自古帝王或勤勞庻政或端
拱無為互有得失何為而可杜黄裳對曰王者上承天
地宗廟下撫百姓四夷夙夜憂勤固不可自暇自逸然
上下有分紀綱有叙苟慎選天下賢才而委任之有功
則賞有罪則刑選用以公賞刑以信則誰不盡力何求
不獲哉明主勞於求人而逸於任人此虞舜所以能無
為而治者也至於簿書獄市煩細之事各有司存非人
主所宜親也昔秦始皇以衡石程書魏明帝自按行尚
書事隋文帝衛士𫝊飱皆無補于當時取譏於後來其
耳目形神非不勤且勞也所務非其道也夫人主患不
推誠人臣患不竭忠茍上疑其下下欺其上將以求理
不亦難乎憲宗深然其言
　　　憲宗不以汗衣倦政
七年憲宗嘗與宰相論治道於延英殿日旰暑甚汗透
御服宰相恐上體倦求退憲宗留之曰朕入禁中所與
處者獨宫人宦官耳故樂與卿等且共談為理之要殊
不知倦也
　　　吳越王寐不安枕
後梁貞明五年吳越王鏐自少在軍中夜未嘗寐倦極
則就圓木小枕或枕大鈴寐熟輒欹而寤名曰警枕置
粉盤於卧内有所記則書盤中比老不倦或寢方酣外
有白事者令侍女振紙即寤時彈銅丸於樓牆之外以
警直更者嘗㣲行夜叩北城門吏不肯啟關曰雖大王
來亦不可啟乃自他門入
　　親政門
　　　周髙祖始親朝政
陳太建四年周帝始親覽朝政頗事威刑雖骨肉無所
寛惜齊公憲雖遷冡宰實奪之權又謂憲侍讀裴文舉
曰昔魏末不綱太祖輔政及周室受命晉公復執大權
積習生常愚者謂法應如是豈有年三十天子而可為
人所制乎詩云夙夜匪懈以事一人一人謂天子耳卿
雖陪侍齊公不得遽同為臣欲死於所事宜輔以正道
勸以義方輯睦我君臣協和我兄弟勿令自致嫌疑文
舉咸以白憲憲指心撫几曰吾之夙心公寧不知但當
盡忠竭節耳知復何言衛公直性浮詭貪狠意望大冡
宰既不得殊怏怏更請為大司馬欲據兵權帝揣知其
意曰汝兄弟長幼有序豈可返居下列由是用為大司
徒
　　君道門
　　　唐太宗論人主一心
貞觀十七年上曰人主惟有一心而攻之者甚衆或以
勇力或以辯口或以謟諛或以姦詐或以嗜欲輻湊攻
之各求自售以取寵禄人主少懈而受其一則危亡隨
之此其所以難也
　　英雄門
　　　范增稱沛公志不在小
元年沛公至覇上范增説項羽曰沛公居山東時貪財
好色今入關財物無所取婦女無所幸此其志不在小
吾令人望其氣皆為龍虎成五采此天子氣也急擊勿
失
　　　朱祜稱光武有日角之相
更始二年朱祜從容言於秀曰長安政亂公有日角之
相此天命也秀曰召刺姦收䕶軍祜乃不敢復言
　　　馬援稱帝王自有真
建武四年隗囂使馬援往觀公孫述援素與述同里閈
相善以為既至當握手歡如平生而述盛陳陛衛以延
援入欲授援以封侯大將軍位賓客皆樂留援曉之曰
天下雌雄未定公孫不吐哺走迎國士與圖成敗反修
飾邊幅如偶人形此子何足久稽天下士乎因辭歸謂
囂曰子陽井底蛙耳而妄自尊大不如専意東方囂乃
使援奉書雒陽援初到引入光武在宣徳殿南廡下但
幘坐迎笑援曰臣與公孫述同縣少相善臣前至蜀述
陛㦸而後進臣臣今逺來陛下何知非刺客姦人而簡
易若是光武復笑曰卿非刺客顧説客耳援曰天下反
覆盗名字者不可勝數今見陛下恢廓大度同符髙祖
乃知帝王自有真也
　　　馬援稱光武才明勇畧
五年光武使來歙持節送馬援歸隴右隗囂與援共卧
起問以東方事曰前到朝廷上引見數十毎接燕語自
夕至旦才明勇畧非人敵也且開心見誠無所隠伏闊
達多大節畧與髙帝同經學博覽政事文辯前世無比
囂曰卿謂何如髙帝援曰不如也髙帝無可無不可今
上好吏事動如節度又不喜飲酒囂意不懌曰如卿言
反復勝邪
　　　曹操自稱英雄
建安四年初車騎將軍董承稱受獻帝衣帶中宻詔與
劉備謀誅曹操操從容謂備曰今天下英雄惟使君與
操耳本初之徒不足數也備方食失匕箸值天雷震備
因曰聖人云迅雷風烈必變良有以也
　　　劉備歎髀肉消
六年備在荆州數年嘗於劉表坐起至厠慨然流涕表
怪問備備曰平常身不離鞍髀肉皆消今不復騎髀裏
肉生日月如流老將至矣而功業不建是以悲耳
　　　曹操袁紹各言其意
九年初袁紹與操共起兵紹問操曰若事不輯則方面
何所可據操曰足下意以為何如紹曰吾南據河北阻
燕代兼戎狄之衆南向以爭天下庻可以濟乎操曰吾
任天下之智力以道御之無所不可
　　　周瑜勸孫權留劉備
十五年劉表故吏士多歸劉備備以周瑜所給地少不
足以容其衆乃自詣京見孫權求都督荆州瑜上疏於
權曰劉備以梟雄之姿而有關某張飛熊虎之將必非
久屈為人用者愚謂大計宜徙備置吳盛為築宫室多
其美女玩好以娱其耳目今猥割土地以資業之聚此
三人俱在疆場恐蛟龍得雲雨終非池中物也權以曹
操在北方當廣擥英雄不従
　　　曹操歎生子當如孫仲謀
十八年春正月曹操攻破孫權江西營權率衆七萬禦
之操見其舟船器仗軍伍整肅歎曰生子當如孫仲謀
如劉景升兒子豚犬耳權為牋與操説春水方生公宜
速去别紙言足下不死孤不得安操語諸將曰孫權不
欺孤乃徹軍還
　　　石勒石虎
晉懐帝永嘉四年劉琨遺勒書曰將軍用兵如神所向
無敵所以周流天下而無容足之地百戰百勝而無尺
寸之功者盖得主則為義兵附逆則為賊衆故也今相
授侍中車騎大將軍領䕶匈奴中郎將襄城郡公將軍
其受之勒報書曰事功殊途非腐儒所知君當逞節本
朝吾自夷難為効遺琨名馬珍寳厚禮其使謝而絶之
時虎年十七殘忍無度為軍中患勒白母曰此兒凶暴
無賴使軍人殺之聲名可惜不若自除之母曰快牛為
犢多能破車汝小忍之及長便弓馬勇冠當時勒以為
征虜將軍毎屠城邑鮮有遺𩔖然御衆嚴而不煩莫敢
犯者指授攻討所向無前勒遂寵任之
　　　石勒與徐光辨論
成帝咸和七年趙王勒大饗羣臣謂徐光曰朕可方自
古何等主對曰陛下神武謀畧過於漢髙後世無可比
者勒笑曰人豈不自知卿言太過朕若遇漢髙祖當北
面事之與韓彭比肩若遇光武當並驅中原未知鹿死
誰手大丈夫行事宜礌礌落落如日月皎然終不效曹
孟徳司馬仲達欺人孤兒寡婦狐媚以取天下也羣臣
皆頓首稱萬嵗勒雖不學好使諸生讀書而聴之時以
其意論古今得失聞者莫不悦服嘗使人讀漢書聞酈
食其勸立六國後驚曰此法當失何以遂得天下及聞
留侯諫乃曰賴有此耳
　　　桓温以王猛為軍謀祭酒
永和十年北海王猛少好學倜儻有大志隱居華隂聞
桓温入關披褐詣之捫虱而談當世之務旁若無人温
異之問曰吾奉天子之命將鋭兵十萬為百姓除殘賊
而三秦豪傑未有至者何也猛曰公不逺數千里深入
敵境今長安咫尺而不度㶚水百姓未知公心所以不
至温嘿然無以應徐曰江東無卿比也乃置猛軍謀祭
酒
　　　劉裕等謀討桓𤣥
元興三年劉裕從徐兖二州刺史安成王桓修入朝𤣥
謂王謐曰裕風骨不常蓋人傑也毎逰集必引接殷勤
贈賜甚厚𤣥后劉氏有智鑒謂𤣥曰劉裕龍行虎步視
瞻不凡恐終不為人下不如早除之𤣥曰我方平蕩中
原非裕莫可用者俟關河平定然後别議之耳裕與何
無忌同舟還京口宻謀興復晉室劉邁弟毅家於京口
亦與無忌謀討𤣥無忌曰天下草澤之中非無英雄也
毅曰所見唯有劉下邳無忌笑而不答還以告裕遂與
毅定謀𤣥憂懼特甚或曰裕等烏合微弱勢必無成陛
下何慮之深𤣥曰劉裕足為一世之雄劉毅家無擔石
之儲樗蒲一擲百萬何無忌酷似其舅共舉大事何謂
無成
　　　時人以雄傑許劉毅
義熈元年初劉毅嘗為劉敬宣寧朔參軍時人或以雄
傑許之敬宣曰夫非常之才自有調度豈得便謂此君
為人豪邪此君之性外寛而内忌自伐而尚人若一旦
遭遇亦當以陵上取禍耳毅聞而恨之
　　　北魏髙歡歸爾朱榮
梁武帝大通二年爾朱榮兵勢疆盛魏朝憚之髙歡亡
歸爾朱榮劉貴先屢薦歡於榮榮見其憔悴未之奇也
歡従榮之馬廐廐有悍馬榮命歡翦之歡不加覊絆而
翦之竟不蹄齧起謂榮曰御惡人亦猶是矣榮竒其言
坐歡於牀下屏左右訪以時事歡曰聞公有馬十二各
色别為羣畜此竟何用也榮曰但言爾意歡曰今天子
闇弱太后淫亂嬖孽擅命朝政不行以明公雄武乗時
奮發討鄭儼徐紇之罪以清帝側覇業可舉鞭而成此
賀六渾之意也榮大悦語自日中至夜半乃出自是毎
參軍謀
　　　爾朱榮以髙歡為刺史
中大通二年爾朱榮嘗從容問左右曰一日無我誰可
主軍皆稱爾朱兆榮曰兆雖勇於戰鬬然所將不過三
千騎多則亂矣堪代我者唯賀六渾耳因戒兆曰爾非
其匹終當為其穿鼻乃以髙歡為晉州刺史
　　　髙歡竒宇文泰狀貎
五年初賀㧞岳遣行臺郎馮景詣晉陽還言於岳曰歡
姦詐有餘不可信也府司馬宇文泰自請使晉陽以觀
歡之為人歡竒其狀貌曰此兒視瞻非常將留之泰固
求復命歡既遣而悔之發驛急追至關不及而返
　　　北周來和等皆竒楊堅相貌
陳宣帝大建七年周主如雲陽宫大將軍楊堅姿相竒
偉來和嘗謂堅曰公眼如曙星無所不照當王有天下
願忍誅殺齊王憲言於帝曰普六茹堅相貌非常臣毎
見之不覺自失恐非人下請早除之帝亦疑之以問來
和和詭對曰隋公止是守節人可鎮一方若為將領陳
無不破
　　　劉文靜稱唐太宗𩔖漢髙魏武
隋義寧元年初唐公李淵娶於竇毅女生四男建成世
民元覇元吉一女世民聰明勇决識量過人見隋世方
亂隂有安天下之志傾身下士散財結客咸得其歡心
劉文靜見李世民而異之深自結納謂裴寂曰此非常
人豁達𩔖漢髙神武同魏祖年雖少命世才也寂初未
然之文靜坐與李宻連昬繋太原獄世民就省之文靜
曰天下大亂非髙光之才不能定也世民曰安知其無
但人不識耳我來相省非兒女子之情欲與君議大事
也計將安出文靜曰當此之際有真主驅駕而用之取
天下如反掌耳太原百姓皆避盗入城文靜為令數年
知其豪傑一旦收集可得千萬人尊公所將之兵復且
數萬一言出口誰敢不從以此乗虗入關號令天下不
過半年帝業成矣世民笑曰君言正合我意世民乗間
屏人説淵曰今主上無道百姓困窮晉陽城外皆為戰
塲大人若守小節下有盜冦上有嚴刑危亡無日不若
順民心興義兵轉禍為福此天授之時也淵大驚曰汝
安得為此言世民復説淵曰世人皆𫝊李氏當應圖䜟
故李金才無罪一朝族滅大人設能盡賊則功髙不賞
身益危矣唯昨日之言可以救禍淵乃歎曰吾一夕思
汝言亦大有理今日破家亡軀亦由汝化家為國亦由
汝矣
　　　李宻歎太宗為英主
武徳元年髙祖使李宻迎秦王世民於豳州宻自恃智
畧功名見髙祖猶有傲色及見世民不覺驚服私謂殷
開山曰真英主也不如是何以定禍亂乎
　　　李盡忠等説李克用起兵
乾符五年振武節度使李國昌之子克用為沙陀副兵
馬使戍蔚州時河南盜賊蠭起兵馬使李盡忠與牙將
康君立等謀曰今天下大亂乃英雄立功名富貴之秋
也李振武功大官髙名聞天下其子勇冠諸軍若輔以
舉事代北不足平也衆以為然遂勸克用起兵克用曰
吾父在振武俟我禀之君立曰今機事已泄緩則生變
何暇千里禀命乎於是盡忠夜帥牙兵攻牙城自知軍
州事克用入府舍視事令將士表求勅命朝廷不許李
國昌上言乞朝廷速除大同防禦使若克用違命臣請
帥本道兵討之終不愛一子以負國家
　　　李克用破黄巢功第一
中和三年李克用與忠武將龎從等引兵先進與黄巢
軍戰於渭南一日三戰皆捷克用等自光泰門入京師
黄巢力戰不勝焚宫室遁去賊死及降者甚衆楊復光
遣使告捷百官入賀克用時年二十八於諸將最少而
破黄巢復長安功第一兵勢最彊諸將皆畏之克用一
目微眇時人謂之獨眼龍
　　　衆勸漢祖劉知逺稱尊號
晉天福十二年劉知逺聞何重建降蜀歎曰戎騎憑陵
中原無主令藩鎮外附吾為方伯良可愧也於是將佐
勸知逺稱尊號以號令四方知逺不許軍士皆曰今契
丹陷京城執天子天下無主主天下者非我王而誰宜
先正位號然後出師爭呼萬嵗不已知逺曰虜勢尚彊
吾軍威未振當且建功業士卒何知命左右遏止之郭
威與都押衙冠氏楊邠入説知逺曰今逺近之心不謀
而同此天意也王不乗此際取之謙讓不居恐人心且
移移則反受其咎矣知逺從之即皇帝位自言未忍改
晉國又惡開運之名乃更稱天福十二年
　　　將士擁周祖郭威南行
漢乾祐三年鎮州奏契丹入冦太后勅威將兵擊之武
寧節度使贇留與馮道等西來在道仗衛皆如王者左
右呼萬歳贇遣使慰勞諸將受命之際相顧不拜私相
謂曰我輩屠陷京城其罪大矣若劉氏復立我輩尚有
種乎郭威度河館于澶州將發將士數千人忽大譟威
命閉門將士踰垣登屋而入曰天子須侍中自為之將
士已與劉氏為仇不可立也或裂黄旂以被威體共扶
抱之呼萬歳震地因擁威南行威乃上太后牋請奉漢
宗廟事太后為母至七里店竇貞固帥百官出迎拜謁
因勸進威營於臯門村
　　　司馬温公論唐莊宗周世宗賢否
或問臣五代帝王唐莊宗周世宗皆稱英武二主孰賢
臣應之曰夫天子所以統治萬國討其不服撫其微弱
行其號令壹其法度敦明信義以兼愛兆民者也莊宗
既滅梁海内震動湖南馬氏遣子希範入貢莊宗曰比
聞馬氏之業終為髙郁所奪今有兒如此郁豈能得之
哉郁馬氏之良佐也希範兄希聲聞莊宗言卒矯其父
命而殺之此乃市道商賈之所為豈帝王之體哉盖莊
宗善戰者也故能以弱晉勝彊梁既得之曾不數年外
内離叛置身無所誠由知用兵之術不知為天下之道
故也世宗以信令御羣臣以正義責諸國王環以不降
受賞劉仁贍以堅守䝉褒嚴續以盡忠獲存蜀兵以反
覆就誅馮道以失節被棄張美以私恩見疎江南未服
則親犯矢石期於必克既服則愛之如子推誠盡言為
之逺慮其𢎞規大度豈得與莊宗同日語哉書曰無偏
無黨王道蕩蕩又曰大邦畏其力小邦懐其德世宗近
之矣
　　　周世宗人服其英武
顯徳六年六月上殂上在藩多務韜晦及即位破髙平
之冦人始服其英武其御軍號令嚴明人莫敢犯攻城
對敵矢石落其左右人皆失色世宗畧不動容應機决
䇿出人意表又勤於為治百司簿籍過目無所忘發姦
擿伏聰察如神閒暇則召儒者讀前史商𣙜大義性不
好絲竹珍玩之物常言太祖養成王峻王殷之惡致君
臣之分不終故羣臣有過則面質責之服則赦之有功
則厚賞之文武參用各盡其能人無不畏其明而懐其
惠故能破敵廣地所向無前然用法太嚴羣臣職事小
有不舉往往置之極刑雖素有才幹聲名無所開宥尋
亦悔之末年寖寛登遐之日逺邇皆哀慕焉
　　威斷門(不斷/門附)
　　　齊威王封即墨大夫烹阿大夫
周烈王六年齊威王召即墨大夫語之曰自子之居即
墨也毁言日至然吾使人視即墨田野辟人民給官無
事東方以寧是子不事吾左右以求助也封之萬家召
阿大夫語之曰自子守阿譽言日至吾使人視阿田野
不辟人民貧餒昔日趙攻鄄子不救衛取薛陵子不知
是子厚幣事吾左右以求譽也是日烹阿大夫及左右
嘗譽者於是羣臣聳懼莫敢飾詐務盡其情齊國大治
彊於天下
　　　項王欲烹漢髙祖父太公
四年漢王引兵渡河復取成臯軍廣武就敖倉食項羽
下梁地十餘城聞成臯破乃引兵還漢軍方圍鍾離昧
於滎陽東聞羽至盡走險阻羽亦軍廣武與漢相守數
月楚軍食少項王患之乃為髙爼置太公其上告漢王
曰今不急下吾烹太公漢王曰吾與羽俱北面受命懐
王約為兄弟吾翁即若翁必欲烹而翁幸分我一桮羮
項王怒欲殺之項伯曰天下事未可知且為天下者不
顧家雖殺之無益祗益禍耳項王從之項王謂漢王曰
天下匈匈數嵗者徒以吾兩人耳願與漢王挑戰决雌
雄毋徒苦天下之民父子為也漢王笑謝曰吾寧鬬智
不能鬬力
　　　唐憲宗討淮西
元和十一年六月甲辰髙霞寓大敗於鐵城僅以身免
時諸將討淮西者勝則虚張殺獲敗則匿之至是大敗
不可掩始上聞中外駭愕宰相入見將勸上罷兵上曰
勝負兵家之常今但當論用兵方畧察將帥之不勝任
者易之兵食不足者助之耳豈得以一將失利遽議罷
兵邪於是獨用裴度之言它人言罷兵者亦稍息矣己
酉霞寓退保唐州
　　　李德裕勸武宗討澤潞
㑹昌三年四月初昭義節度使劉從諫累表言仇士良
罪惡士良亦言從諫窺伺朝廷及武宗即位從諫有馬
髙九尺獻之上不受從諫以為士良所為怒殺其馬由
是與朝廷相猜恨遂招納亡命繕完兵械從諫疾病謂
妻裴氏曰吾以忠直事朝廷而朝廷不明我志諸道皆
不我與我死它人主此軍則吾家無炊火矣乃與幕客
張谷陳揚庭謀效河北諸鎮以弟右驍衛將軍従素之
子稹為牙内都知兵馬使従諫尋薨稹秘不發喪逼監
軍崔士康奏稱従諫疾病請命其子稹為留後上以澤
潞事謀於宰相宰相多以為回鶻餘燼未滅邉鄙猶須
警備復討澤潞國力不支請以劉稹權知軍事諫官及
羣臣上言者亦然李徳裕獨曰澤潞事體與河朔三鎮
不同河朔習亂已久人心難化是故累朝以來置之度
外澤潞近處腹心一軍素稱忠義嘗破走朱滔擒盧從
史頃時多用儒臣為帥如李抱真成立此軍徳宗猶不
許承襲使李緘䕶喪歸東都敬宗不恤國務宰相又無
逺畧劉悟之死因循以授從諫従諫䟦扈難制累上表
迫脅朝廷今垂死之際復又兵權擅付豎子朝廷若又
因而授之則四方諸鎮誰不思效其所為天子威令不
復行矣上曰卿以何術制之果可克否對曰稹所恃者
河朔三鎮但得鎮魏不與之同則稹無能為也若遣重
臣徃諭王元逵何宏敬以河朔自艱難以來列聖許其
傳襲已成故事與澤潞不同今朝廷將加兵澤潞不欲
更出禁軍至山東其山東三州隸昭義者委兩鎮攻之
兼令徧諭將士以賊平之日厚加官賞茍兩鎮聴命不
從旁沮撓官軍則稹必成擒矣上喜曰吾與徳裕同之
保無後悔遂决意討稹羣臣言者不復入矣
　　　武宗不以劉悟之功恕劉稹
李徳裕言於上曰議者皆云劉悟有功稹未可亟誅宜
全恩禮請下百官議以盡人情上曰悟亦何功當時廹
於救死耳非素心徇國也藉使有功父子為將相二十
餘年國家報之足矣稹何得復自立朕以為凡有功當
顯賞有罪亦不可茍免也徳裕曰陛下之言誠得理國
之要
　　　武宗欲斬沮議討澤潞者
八月甲戌薛茂卿破科斗寨擒河陽大將馬繼等焚掠
小寨一十七距懐州纔十餘里茂卿以無劉稹之命故
不敢入時議者鼎沸以為劉悟有功不可絶其嗣又従
諫養精兵十萬糧支十年如何可取上亦疑之以問李
徳裕對曰小小進退兵家之常願陛下勿聴外議則成
功必矣上乃謂宰相曰為我語朝士有上疏沮議者必
於賊境上斬之議者乃止
　　　李徳裕言劉稹不可赦
四年七月辛夘徳裕因言劉稹不可赦上曰固然徳裕
曰李懐光未平京師蝗旱斗米千錢太倉米供天子及
六宫無數旬之儲徳宗集百官遣中使馬欽緒詢之左
散騎常侍李泌取桐葉摶破以授欽緒獻之徳宗召問
其故對曰陛下與懐光君臣之分如此葉不可復合矣
由是徳宗意定既破懐光遂用為相獨任數年上曰亦
大是竒士
　　　宣宗威嚴不可仰視
大中十二年十月上臨朝接對羣臣如賔客雖左右近
習未嘗見其有惰容毎宰相奏事旁無一人立者威嚴
不可仰視奏事畢忽怡然曰可以閒語矣因問閭閻細
事或談宫中遊宴無所不至一刻許復整容曰卿輩善
為之朕嘗恐卿輩負朕後日不復得再相見乃起入宫
令狐綯謂人曰吾十年秉政最承恩遇然毎延英奏事
未嘗不汗霑衣也
　　　後唐郭崇韜勸莊宗伐梁
同光元年八月帝在朝城梁段凝進至臨河之南澶西
相南日有冦掠自徳勝失利以來喪芻糧數百萬租庸
副使孔謙暴歛以供軍民多流亡租税蓋少倉廩之積
不支半歳澤潞未下盧文進王郁引契丹屢過瀛涿之
南𫝊聞俟草枯冰合深入為冦又聞梁人欲大舉數道
入冦帝深以為憂召諸將㑹議宣徽使李紹宏等皆以
為鄆州城門之外皆為冦境孤逺難守有之不如無之
請以易衛州及黎陽於梁與之約和以河為境休兵息
民俟財力稍集更圖後舉帝不悦曰如此吾無𦵏地矣
乃罷諸將獨召郭崇韜問之對曰陛下不櫛沐不觧甲
十五餘年其志欲以雪家國之讐恥也今已正尊號河
北士庻日望升平始得鄆州尺寸之地不能守而棄之
安能盡有中原乎臣恐將士解體將來食盡衆散雖畫
河為境誰為陛下守之臣嘗細詢康延孝以河南之事
度已料彼日夜思之成敗之機决在今嵗梁今悉以精
兵授段凝據我南鄙又决河自固謂我猝不能渡恃此
不復為備使王彦章侵逼鄆州其意冀有姦人動揺變
生於内耳段凝本非將材不能臨機决策無足可畏降
者皆言大梁無兵陛下若留兵守魏固保楊劉自以精
兵與鄆州合勢長驅入汴彼城中既空虚必望風自潰
茍偽主授首則諸將自降矣不然今秋榖不登軍糧將
盡若非陛下决志大功何由可成諺曰當道築室三年
不成帝王應運必有天命在陛下勿疑耳帝曰此正合
朕志丈夫得則為王失則為虜吾行决矣司天奏今嵗
天道不利深入必無功帝不聴王彦章引兵踰汶水將
攻鄆州李嗣源遣李従珂將騎兵逆戰敗其前鋒於遞
坊鎮獲將士三百人斬首二百級彦章退保中都戊辰
捷奏至朝城帝大喜謂郭崇韜曰鄆州告捷足壯吾氣
己巳命將士悉遣其家歸興唐
　　　莊宗决策伐梁
冬十月帝遣魏國夫人劉氏皇子繼岌歸興唐與之訣
曰事之成敗在此一决若其不濟當聚吾家於魏宫而
焚之仍命豆盧革李紹宏張憲王正言同守東京壬申
帝以大軍自楊劉濟河癸酉至鄆州中夜進軍踰汶以
李嗣源為前鋒甲戌旦遇梁兵一戰敗之追至中都圍
其城城無守備少頃梁兵潰圍出追擊破之
　　　潞王少斷
長興四年十二月辛未帝始御中興殿帝自終易月之
制即召學士讀貞觀政要太宗實録有致治之志然不
知其要寛柔少斷李愚私謂同列曰吾君延訪鮮及吾
輩位髙責重事亦堪憂衆惕息不敢應
　　　後周世宗决斷
顯徳元年帝欲誅樊愛能等以肅軍政猶豫未决己亥
晝卧行宫帳中張永徳侍側帝以其事訪之對曰愛能
等素無大功忝冒節鉞望敵先逃死未塞責且陛下方
欲削平四海茍軍法不立雖有熊羆之士百萬之衆安
得而用之帝擲枕於地大呼稱善即収愛能徽及所部
軍使以上七十餘人責之曰汝輩皆累朝宿將非不能
戰今望風奔遁者無它正欲以朕為竒貨賣與劉崇耳
悉斬之帝以何徽先守晉州有功欲免之既而以法不
可廢遂并誅之而給槥車歸塟自是驕將惰卒始知所
懼不行姑息之政矣
　　　世宗欲伐南唐
三年唐主兵屢敗懼亡乃遣翰林學士户部侍郎鍾謨
工部侍郎文理院學士李徳明奉表稱臣來請平獻御
服茶藥及金器千兩銀器五千兩繒綿二千匹犒軍牛
五百頭酒二千斛壬午至壽州城下謨徳明素辯口上
知其欲遊説盛陳甲兵而見之曰爾主自謂唐室苗裔
宜知禮義異於它國與朕止隔一水未嘗遣一介修好
惟泛海通契丹捨華事夷禮義安在且汝欲説我令罷
兵邪我非六國愚主豈汝口舌所能移邪可歸語汝主
亟來見朕再拜謝過則無事矣不然朕欲往觀金陵城
借府庫以勞軍汝君臣得無悔乎謨徳明戰栗不敢言
　　　唐文宗不能堅决(不斷門止此一/段故附于末)
太和元年三月上雖虚懐聴納而不能堅决與宰相議
事已定尋復中變夏四月丙辰韋處厚於延英極論之
因請避位上再三慰勞之
　　寛猛門
　　　漢第五倫疾俗吏苛刻
建初二年第五倫上疏曰光武承王莽之餘頗以嚴猛
為政後代因之遂成風化郡國所舉𩔖多辦職俗吏殊
未有寛博之選以應上求者也陳留令劉豫冠軍令駟
協並以刻薄之姿務為嚴苦吏民愁怨莫不疾之而今
之議者反以為能違天心失經義非徒應坐豫協亦宜
譴舉者務進仁賢以任時政不過數人則風俗自化矣
臣嘗讀書記知秦以酷急亡國又目見王莽亦以苛法
自滅故勤勤懇懇實在於此章帝善之倫雖天性峭直
然常疾俗吏苛刻論議毎依寛厚云
　　　北魏郎孤以寛恕取禍
宋元嘉九年魏主徴陸俟出為懐荒鎮大將未朞歳髙
車諸莫弗訟俟嚴急無恩復請前鎮將郎孤魏主徴俟
還以孤代之俟既至言於帝曰不過期年郎孤必敗髙
車必叛帝怒切責之明年諸莫弗果殺郎孤而叛帝召
俟問之曰卿何以知其然也俟曰髙車不知上下之禮
故臣臨之以威制之以法欲以漸訓導使知分限而諸
莫弗惡臣所為訟臣無恩稱孤之美臣以罪去孤獲還
鎮悦其稱譽益收名聲専用寛恕待之無禮之人易生
驕慢不過朞年無復上下孤所不堪必將復以法裁之
如此則衆心怨懟必生禍亂矣帝笑曰卿身雖短思慮
何長也
　　　唐權徳輿對憲宗寛猛之問
元和六年憲宗問宰相為政寛猛何先權徳輿對曰秦
以慘刻而亡漢以寛大而興太宗觀明堂圖禁抶人背
是故安史以來屢有悖逆之臣皆旋踵自亡由祖宗仁
政結於人心人不能忘故也然則寛猛之先後可見矣
憲宗善其言
　　　崔郾隨民俗為寛猛
太和四年以崔郾為鄂岳觀察使鄂岳地囊山帶江處
百越巴蜀荆漢之㑹土多羣盗剽行舟無老幼必盡殺
乃已郾至訓卒治兵作蒙衝追討嵗中悉誅之郾在陜
以寛仁為治或經月不笞一人及至鄂嚴峻刑罰或問
其故郾曰陜土瘠民貧吾撫之不暇尚恐其驚鄂地險
民雜夷俗慓狡為奸非用威刑不能致治政貴知變盖
謂此也
　　寛簡門
　　　北魏源懐不喜煩碎
梁天監五年魏驃騎大將軍源懐卒懐性寛簡不喜煩
碎常曰為貴人當舉綱維何必事事詳細譬如為屋但
外望髙顯楹棟平正基壁完牢足矣斧斤不平斵削不
宻非屋之病也
　　苛察門
　　　衛嗣君好察微隠
周赧王三十二年衛嗣君薨子懐君立嗣君好察微隠
縣令有發褥而席弊者嗣君聞之乃賜之席令大驚以
君為神又使人過關市賂之以金既而召關市問有客
過與汝金汝回遣之關市大恐又愛泄姬重如耳而恐
其因愛重以壅已也乃貴薄疑以敵如耳尊魏妃以偶
泄姬曰以是相參也荀子論之曰成侯嗣君聚歛計數
之君也未及取民也子産取民者也未及為政也管仲
為政者也未及修禮也故修禮者王為政者彊取民者
安聚歛者亡
　　　晉劉頌諫武帝勿責細過
太康十年淮南相劉頌上疏曰夫細過謬妄人情之所
必有而悉紏以法則朝野無立人矣近世以來為監司
者𩔖大綱不振而微過必舉盖由畏避豪彊而又懼職
事之曠則謹宻網以羅微罪使奏劾相接狀似盡公而
撓法在其中矣是以聖王不善碎宻之案必責凶猾之
奏則害政之姦自然禽矣
　　　顧和戒王導以察察為政
大興元年王導遣八部從事行楊州郡國還同時俱見
諸從事各言二千石官長得失獨顧和無言導問之和
曰明公作輔寧使網漏吞舟何縁採聴風聞以察察為
政邪導咨嗟稱善
　　　徐邈戒范􁐀採求風政
太元十四年范􁐀在豫章遣十五議曹下屬城採求風
政并吏假還訊問官長得失徐邈與􁐀書曰足下聴斷
明允庻事無滯則吏慎其負而人聴不惑矣豈須邑至
里詣飾其游聲哉非徒不足致益實乃蠶漁之所資豈
有善人君子而干非其事多所告白者乎自古以來欲
為左右耳目者無非小人皆先因小忠而成其大不忠
先藉小信而成其大不信遂使讒謟竝進善惡倒置可
不戒哉足下慎選綱紀必得國士以攝諸曹諸曹皆得
良吏以掌文按又擇公方之人以為監司則清濁能否
與事而明足下但平心處之何取於耳目哉
　　　宋文帝臨堂聴訟
元嘉三年文帝臨延賢堂聴訟自是毎嵗三訊左僕射
王敬宏性恬淡有重名關署文按初不省讀嘗預聴訟
文帝問以疑獄敬宏不對文帝變色問左右何故不以
訊牒副僕射敬宏曰臣乃得訊牒讀之正自不解文帝
甚不悦雖加敬禮不復以時務及之
　　　北魏置内外候官察百官過失
大明二年魏設酒禁釀酤飲者皆斬之吉凶之㑹聴開
禁有程日魏主以士民多因酒致鬬及議國政故禁之
增置内外候官伺察諸曹及州鎮或微服雜亂於府寺
間以求百官過失有司窮治訊掠取服百官贓滿二文
皆斬又增律七十九章
　　　齊髙帝立符伍以括姦盜
建元元年髙帝以建康居民舛雜多姦盜欲立符伍以
相檢括右僕射王儉諫曰京師之地四方輻湊必也持
符於事既煩理成不曠謝安所謂不爾何以為京師也
乃止
　　　鍾嶸諫明帝綱目太宻
建武三年明帝躬親細務綱目亦宻於是郡縣及六署
九府常行職事莫不啟聞請决詔勅文武勲舊皆不歸
選部親近憑勢互相通進人君之務過繁宻鍾嶸上書
言古者明君揆才頒政量能授職三公坐而論道九卿
作而成務天子唯恭已南面而已書奏明帝不懌謂太
中大夫顧暠曰鍾嶸何人欲斷朕機務卿識之否對曰
嶸雖位末名卑而所言或有可采且繁碎職事各有司
存人主總而親之是人主愈勞而人臣愈逸所謂代庖
人宰而為大匠斵也明帝不顧而言他
　　　北齊肅宗時人服其明而譏其細
陳天嘉元年齊肅宗識度沈敏少居臺閣明習吏事即
位尤自勤勵大革顯祖之弊時人服其明而譏其細嘗
問舍人裴澤在外議論得失澤率爾對曰陛下聰明至
公自可逺侔古昔而有識之士咸言傷細帝王之度頗
為未𢎞肅宗笑曰誠如卿言朕初臨萬機慮不周悉故
致爾耳此事安可久行恐後又嫌疎漏澤由是被寵遇
庫狄顯安侍坐肅宗曰顯安我姑之子可言我之不逮
顯安曰陛下太細天子乃更似吏肅宗曰朕甚知之然
無法日久將整之以至無為耳
　　　唐太宗謂隋文帝不明而喜察
貞觀四年太宗問房𤣥齡蕭瑀曰隋文帝何如主也對
曰文帝勤於為治毎臨朝或至日昃五品已上引坐論
事衛士傳餐而食雖性非仁厚亦勵精之主也太宗曰
公得其一未知其二文帝不明而喜察不明則照有不
通喜察則多疑於物事皆自决不任羣臣天下至廣一
日萬機雖復勞神苦形豈能一一中理羣臣既知主意
唯取决受成雖有愆違莫敢諫爭此所以二世而亡也
朕則不然擇天下賢才寘之百官使思天下之事關由
宰相審熟便安然後奏聞有功則賞有罪則刑誰敢不
竭心力以修職業何憂天下之不治乎因敕百司自今
詔勅行下有未便者皆應執奏毋得阿從不盡已意
　　　魏徵言人主不必親覽表奏
十四年言事者多請上親覽表奏以防壅蔽太宗以問
魏徴對曰斯人不知大體必使陛下一一親之豈惟朝
堂州縣之事亦當親之矣
　　　天后為學生求假發勅
載初二年太學生王循之上表乞假還鄉太后許之狄
仁傑曰臣聞君人者唯殺生之柄不假人自餘皆歸之
有司故左右丞徒以下不拘左右相流以下乃判為其
漸貴故也彼學生求假丞簿事耳若天子為之發敕則
天下之事幾敕可盡乎必欲不違其願請普為立制而
已太后善之
　　　鄧景山鉤校將士耗米
寳應元年初王思禮為河東節度使資儲豐衍贍軍之
外積米百萬斛奏請輸五十萬斛於京師思禮薨管崇
嗣代之為政寛弛信任左右數月間耗散殆盡惟陳腐
米萬餘斛在肅宗聞之以鄧景山代之景山至則鉤校
所出入將士輩多有隠沒皆懼有禆將抵罪當死諸將
請之不許其弟請代兄死亦不許請入一焉以贖罪乃
許之諸將怒曰我輩曽不及一馬乎遂作亂殺景山肅
宗以景山撫御失所以致亂不復推究亂者遣使慰諭
以安之
　　　徳宗性急不容物
建中四年李懐光敗朱泚兵於醴泉泚聞之懼引兵遁
歸長安衆以為懐光復三日不至則城不守矣泚既退
從臣皆賀汴滑行營兵馬使賈隠林進言曰陛下性太
急不能容物若此性未改雖朱泚敗亡憂未艾也徳宗
不以為忤甚稱之
　　　栁渾以褊察戒韓滉
貞元三年張延賞與齊映有隙映在諸相中頗稱敢言
徳宗浸不悦延賞因言映非宰相器貶䕫州刺史以栁
渾同平章事韓滉性苛暴方為徳宗所任言無不從它
相充位而已百官羣吏救過不贍渾雖為滉所引薦正
色讓之曰先相公以褊察為相不滿嵗而罷今公又甚
焉奈何榜吏於省中至有死者且作福作威豈人臣所
宜滉愧為之少霽威嚴
　　　文宗好聴外議
㑹昌三年武宗從容言文宗好聴外議諫官言事多不
著名有如匿名書李徳裕曰臣頃在中書文宗猶不爾
此乃李訓鄭注敎文宗以術御下遂成此風人主但當
推誠任人有欺罔者威以明刑孰敢哉武宗善之
　　　宣宗宻令韋澳作處分語
大中九年宣宗宻令翰林學士韋澳纂次諸州境土風
物及諸利害為一書自寫而上之雖子弟不知也號曰
處分語它日鄧州刺史薛宏宗入謝出謂澳曰上處分
本州事驚人澳詢之皆處分語中事也
　　　宣宗面察刺史能否
十二年建州刺史于延陵入辭宣宗曰建州去京師㡬
何對曰八千里宣宗曰卿到彼為政善惡朕皆知之勿
謂其逺此階前則萬里也卿知之乎延陵悸懾失緒宣
宗撫而遣之到官竟以不職貶復州司馬令狐綯擬李
逺杭州刺史宣宗曰吾聞逺詩云長日惟消一局棋安
能理人綯曰詩人託此為髙興耳未必實然宣宗曰且
令往試觀之上詔刺史毋得外徙必令至京師面察其
能否然後除之令狐綯嘗徙其故人為隣州刺史便道
之官宣宗見其謝上表以問綯對曰以其道近省送迎
耳宣宗曰朕以刺史多非其人為百姓害故欲一一見
之訪問其所施設知其優劣以行黜陟而詔命既行直
廢格不用宰相可謂有權時方寒綯汗透重裘
　　　後周髙錫譏世宗褊迫
顯徳元年世宗違衆議破北漢自是政事無大小皆親
决百官受成於上而已河南府推官髙錫上書諫以為
四海之廣萬機之衆雖堯舜不能獨治必擇人而任之
今陛下一以身親之天下不謂陛下聰明睿智足以兼
百官之任皆言陛下褊迫疑忌舉不信羣臣也不若選
能知人公正者以為宰相能愛民聴訟者以為守令能
豐財足食者使掌金穀能原情守法者使掌刑獄陛下
但垂拱明堂視其功過而賞罰之天下何憂不治何必
降君尊而代臣職屈貴位而親賤事無乃失為政之本
乎世宗不從
　　　周行逢善發隠伏
三年以周行逢為武平節度使行逢多計數善發隠伏
將卒有謀亂及叛亡者行逢必先覺擒殺之所部凛然
然性猜忌常散遣人宻詗諸州事其之邵州者無事可
復命但言刺史劉光委多宴飲行逢曰光委數聚飲欲
謀我邪即召還殺之
　　姑息門
　　　唐肅宗不推究殺鄧景山者
寳應元年鄧景山為河東節度使有禆將抵罪當死諸
將請之不許其弟請代兄死亦不許請入一馬以贖罪
乃許之諸將怒曰我輩曾不及一馬乎遂作亂殺景山
肅宗以景山撫御失所以致亂不復推究亂者遣使慰
諭以安之
　　　突將擅殺都統
綘州素無儲蓄民間饑不可賦歛將士糧賜不充朔方
都統李國貞屢以狀聞朝廷未報軍中咨怨突將王元
振將作亂矯令於衆曰來日修都統宅各具畚鍤待命
于門士卒皆怒曰朔方健兒豈修宅夫耶元振帥其徒
作亂國貞逃于獄元振執之置卒食於前曰食此而役
其力可乎國貞曰修宅則無之軍食則屢奏而未報諸
君所知也衆欲退元振曰今日之事何必更問都統不
死則我輩死矣遂㧞刀殺之鎮西北庭行營兵屯於翼
城亦殺節度使荔非元禮推禆將白孝徳為節度使朝
廷因而授之
　　　代宗不討周智光殺監軍之罪
大厯元年陜州監軍張志斌入奏事周智光館之志斌
責其部下不肅智光怒曰僕固懐恩不反正由汝輩激
之我亦不反今日為汝反矣叱下斬之臠食其肉朝士
舉選人畏智光之暴多自同州竊過智光遣將將兵邀
之於路死者甚衆詔加智光檢校左僕射遣中使余元
仙持告身授之智光慢罵曰智光有大功於天下國家
不與平章事而與僕射且同華地狹不足展才若益以
陜虢商鄜坊五州庻猶可耳因厯數大臣過失且曰此
去長安百八十里智光夜眠不敢舒足恐踏破長安城
至於挾天子令諸侯惟周智光能之九仙股慄郭子儀
屢請討智光代宗不許
　　　聴杜鴻漸入朝奏事
二年杜鴻漸請入朝奏事以崔旰知西川留後鴻漸來
自成都廣為貢獻因盛陳利害薦旰才堪寄任代宗亦
務姑息乃留鴻漸復知政事以旰為西川節度使
　　　田承嗣自求為相
八年魏博節度使田承嗣為安史父子立祠堂謂之四
聖且求為相代宗令内侍孫知古因奉使諷令毁之加
承嗣同平章事以褒之
　　小惠門
　　　唐李乂請回救贖錢物減貧無徭賦
景龍元年是嵗中宗遣使者分道詣江淮贖生中書舍
人李乂上疏諫曰江南鄉人采捕為業魚鼈之利黎元
所資雖雲雨之私有霑於末𩔖而生成之恵未洽於平
人何則江湖之饒生育無限府庫之用支供易殫費之
若少則所濟何成用之儻多則常支有闕在於拯物豈
若憂人且鬻生之徒唯利斯視錢刀日至網罟年滋施
之一朝營之百倍未若廻救贖之錢物減貧無之徭賦
活國愛人其福勝彼
　　　宰相以囊貯錢施匄者
乾符四年時宰相有好施者常使人以布囊貯錢自隨
行施匄者毎出襤䄛盈路有朝士以書規之曰今百姓
疲弊冦盗充斥相公宜舉賢任能紀綱庻務捐不急之
費杜私謁之門使萬物各得其所則家給人足自無貧
者何必如此行小惠乎宰相大怒
　　虛名門
　　　唐房琯真王衍之比
至徳元載房琯喜賔客好談論多引拔知名之士而輕
鄙庸俗人多怨之北海太守賀蘭進明詣行在肅宗命
琯以為御史大夫充嶺南節度使琯以為攝御史大夫
進明入謝肅宗怪之進明因言與琯有隙且曰晉用王
衍為三公祖尚浮虚致中原板蕩今房琯專為迂濶大
言以立虚名所引用皆浮華之黨真王衍之比也陛下
用為宰相恐非社稷之福肅宗由是疎之琯上疏請自
將兵復兩京肅宗許之琯悉以戎務委李揖劉秩二人
皆書生不閑軍旅琯謂人曰賊曵落河雖多安能敵我
劉秩琯軍遇賊將安守忠於咸陽之陳濤斜琯效古法
用車戰以牛車二千乗馬步夾之賊順風鼓譟牛皆震
駭賊縱火焚之人畜大亂官軍死傷者四萬餘人存者
數千而已肅宗聞琯敗大怒李泌為之營救肅宗乃宥
之待琯如初
　　　房琯不以職事為意
二載房琯性髙簡時國家多難而琯多稱病不朝謁不
以職事為意日與庻子劉秩諫議大夫李揖髙談釋老
或聴門客董庭蘭鼓琴庭蘭以是大招權利御史奏庭
蘭贓賄罷琯為太子少師
　　儉約門
　　　漢文帝専務以徳化民
後七年六月己亥帝崩帝即位二十三年宫室苑囿車
騎服御無所增益有不便輒弛以利民嘗欲作露臺召
匠計之直百金帝曰百金中人十家之産也吾奉先帝
宫室常恐羞之何以臺為身衣弋綈所幸慎夫人衣不
曵地帷帳無文繡以示敦朴為天下先治覇陵皆瓦器
不得以金銀銅錫為飾因其山不起墳吳王詐病不朝
賜以几杖羣臣袁盎等諫説雖切常假借用焉張武等
受賂金錢覺更加賞賜以媿其心專務以徳化民是以
海内安寧家給人足後世觧能及之
　　　宋武帝清簡寡欲
永初三年五月帝殂帝清簡寡欲嚴整有法度被服居
處儉於布素遊晏甚稀嬪御至少嘗得後秦髙祖從女
有盛寵頗以廢事謝晦微諫即時遣出財帛皆在外府
内無私藏嶺南嘗獻入筒細布一端八丈帝惡其精麗
勞人即付有司彈太守以布還之并制嶺南禁作此布
公主出適遣送不過二十萬無錦繡之物内外奉禁莫
敢為侈靡
　　　亷若道生
宋文帝元嘉八年北魏主以左光禄大夫崔浩為司徒
征西大將軍長孫道生為司空道生性清儉一熊皮鄣
泥數十年不易魏主使歌工厯頌羣臣曰智如崔浩亷
若道生
　　　齊髙帝擊碎玉導
建元四年三月帝殂帝沈深有大量博學能文性清儉
主衣中有玊導上敕中書曰留此正是興長病源即命
擊碎仍按檢有何異物皆隨此例毎曰使我治天下十
年當使黄金與土同價
　　　明帝志慕節儉
建武三年詔乗輿有金銀飾校者皆剔除之明帝志慕
節儉太官嘗進裹蒸明帝曰我食此不盡可四破之餘
充晚食又嘗用皁莢以餘濼授左右曰此可更用太官
元日上壽有銀酒鎗明帝欲壊之王晏等咸稱盛徳衛
尉蕭頴胄曰朝廷盛禮若莫三元此一器既是舊物不
足為侈明帝不悦後預曲宴銀器滿席頴胄曰陛下前
欲壊酒鎗恐宜移在此器明帝甚慙
　　　唐太宗不敢縱欲
武徳九年太宗嘗謂侍臣曰君依於國國依於民刻民
以奉君猶割肉以充腹腹飽而身斃君富而國亡故人
君之患不自外來常由身出夫欲盛則費廣費廣則賦
重賦重則民愁民愁則國危國危則君喪矣朕常以此
思之故不敢縱欲也
　　　太宗鑒秦而不營殿
貞觀元年太宗謂公卿曰昔禹鑿山治水而民無謗讟
者與人同利故也秦始皇營宫室而民怨叛者病人以
利已故也夫靡麗珍竒固人之所欲若縱之不已則危
亡立至朕欲營一殿材用已具鑒秦而止王公以下宜
體朕此意由是二十年間風俗素朴衣無錦繡公私富
給
　　　明皇焚珠玉錦繡於殿前
開元二年明皇以風俗奢靡制乗輿服御金銀器玩宜
令有司銷毁以供軍國之用其珠玉錦繡焚於殿前后
妃以下皆毋得服珠玉錦繡勅百官所服帶及酒器馬
銜鐙三品以上聴飾以玉四品以金五品以銀自餘皆
禁之婦人服飾従其夫子其舊成錦繡聴染為皂自今
天下更毋得采珠玉織錦繡等物違者杖一百工人減
一等罷兩京織錦坊臣光曰明皇之始欲為治能自刻
厲節儉如此晚節猶以奢敗甚哉奢靡之易以溺人也
詩云靡不有初鮮克有終可不慎哉
　　　憲宗戒鄭敬等
元和四年南方旱飢命左司郎中鄭敬等為江淮二浙
荆湖襄鄂等道宣慰使賑䘏之將行憲宗戒之曰朕宫
中用帛一匹皆籍其數惟賙救百姓則不計費卿輩宜
識此意勿效潘孟陽飲酒遊山而已
　　　文宗儉素
太和三年文宗性儉素命中尉以下毋得衣紗縠綾羅
聴朝之暇惟以書史自娱聲樂遊畋未嘗留意駙馬韋
處仁嘗著夾羅巾文宗謂曰朕慕卿門地清素故有選
尚如此巾服聴其它貴戚為之卿不須爾
　　　舉袖示栁公權等
開成二年文宗對中書舍人翰林學士兼侍書栁公權
等於便殿文宗舉衫袖示之曰此衣已三澣矣衆皆美
文宗之儉徳公權獨無言文宗問其故對曰陛下貴為
天子富有四海當進賢退不肖納諫諍明賞罰乃可以
致雍熈服澣濯之衣乃末節耳文宗曰朕知舍人不應
復為諫議以卿有諍臣風采須屈卿為之以公權為諫
議大夫
　　　後唐明宗減宫人宦官等
天成元年大赦改元量留後宫百人宦官三十人敎坊
百人鷹坊二十人御厨五十人自餘任從所適諸司使
務有名無實者皆廢之分遣諸軍就食近畿以省饋運
除夏秋税省耗節度防禦等使正至端午降誕四節聴
貢奉毋得歛百姓刺史以下不得貢奉
　　　後周太祖詔罷貢獻
廣順元年太祖謂王峻曰朕起於寒微備嘗艱苦遭時
喪亂一旦為帝王豈敢厚自奉養以病下民乎命峻疏
四方貢獻珍美食物下詔悉罷之其詔畧曰所奉止於
朕躬所損被於甿庻又曰積於有司之中甚為無用之
物
　　　出宫中寳玉器碎之
太祖悉出漢宫中寳玊器數十碎之於庭曰凡為帝王
安用此物聞漢隱帝日與嬖寵於禁中嬉戯珍玩不離
側茲事不逺宜以為鑑仍戒左右自今珍華悦目之物
毋得入宫
　　　周行逢太儉
周顯徳元年是嵗湖南大飢民食草木實武清節度使
知潭州事周行逢開倉以賑之全活甚衆行逢起於微
賤知民間疾苦勵精為治嚴而無私辟署僚屬皆取亷
介之士約束簡要吏民便之其自奉甚薄或譏其太儉
行逄曰馬氏父子窮奢極靡不䘏百姓今子孫乞食於
人又足效乎
　　奢侈門
　　　晉羊琇等競以奢侈相尚
太康三年羊琇景獻皇后之從父弟也後將軍王愷文
明皇后之弟也散騎常侍侍中石崇苞之子也三人皆
富於財競以奢侈相髙愷以􁎭澳釡崇以蠟代薪愷作
紫絲步障四十里崇作錦步障五十里崇塗屋以椒愷
用赤石脂武帝毎助愷嘗以珊瑚樹賜之髙二尺許愷
以示崇崇便以鐵如意碎之愷怒以為疾已之寳崇曰
不足多恨今還卿乃命左右悉取其家珊瑚樹髙三四
尺者六七株如愷比者甚衆愷怳然自失車騎司馬傅
咸上書曰先王之治天下食肉衣帛皆有其制竊謂奢
侈之費甚於天災古者人稠地狹而有儲蓄由於節也
今者土廣人稀而患不足由於奢也欲人崇儉當詰其
奢奢不見詰轉相髙尚無有窮極矣
　　　燕乙璋奢縱居清顯
升平元年燕主儁徵幽州刺史乙逸為左光禄大夫逸
夫婦共載鹿車子璋從數十騎服飾甚麗奉迎於道逸
大怒閉車不與言到城深責之璋猶不悛逸常憂其敗
而璋更被擢任厯中書令御史中丞逸乃歎曰吾少自
修立克已守道僅能免罪璋不治節檢専為奢縱而更
居清顯此豈唯璋之忝幸實時世之陵夷也
　　　宋武帝大修宫室
大明七年武帝奢欲無度自晉氏渡江以來宫室草創
朝宴所臨東西二堂而已晉孝武末始作清暑殿宋興
無所増改武帝始大修宫室土木被錦繡嬖妾幸臣賞
賜傾府藏壊髙祖所居隂室於其處起玉燭殿與羣臣
觀之牀頭有土障壁上挂葛燈籠麻蠅拂侍中袁顗因
盛稱髙祖儉素之徳武帝不荅獨曰田舍公得此已為
過矣
　　　明帝器用必為正御副御
泰始七年時淮泗用兵府藏空竭内外百官竝斷俸禄
而明帝奢費過度毎所造器用必為正御副御次副各
三十枚嬖倖用事貨賂公行
　　　梁諸王競以豪侈相誇
天監十八年時宗室外戚權幸之臣競為豪侈髙陽王
雍富貴冠一國宫室園囿侔於禁苑僮僕六千妓女五
百出則儀衛塞道路歸則歌吹連日夜一食直錢數萬
李崇富埓於雍而性儉嗇嘗謂人曰髙陽一食敵我千
日河間王琛毎欲與雍爭富駿馬十餘匹皆以銀為槽
窻戸之上玉鳯銜鈴金龍吐斾嘗㑹諸王宴飲酒器有
水精鋒馬腦椀赤玊巵制作精巧皆中國所無又陳女
樂名馬及諸竒寳復引諸王厯觀府庫金錢繒布不可
勝計顧謂章武王融曰不恨我不見石崇恨石崇不見
我融素以富自負歸而惋歎卧疾三日京兆王繼聞而
省之謂曰卿之貨財計不減於彼何為媿羨乃爾融曰
始謂富於我者獨髙陽耳不意復有河間繼曰卿似袁
術在淮南不知世間復有劉備耳融乃笑而起
　　　唐貴戚以進食相尚
天寳九載時諸貴戚競以進食相尚明皇命宦官姚思
藝為檢校進食使水陸珍羞數千盤一盤費中人十家
之産中書舍人竇華嘗退朝值公主進食列於中衢𫝊
呼按轡出其間宫苑小兒數百奮梃於前華僅以身免
　　　楊家合隊燦若雲錦
十二載明皇幸華清宫楊國忠與虢國夫人居第相隣
晝夜徃來無復期度或並轡走馬入朝不施鄣幕道路
為之掩目三夫人將從車駕幸華清宫㑹於國忠第車
馬僕從充溢數里錦繡珠玉鮮華奪目國忠謂客曰吾
本寒家一旦縁椒房至此未知税駕之所然念終不能
致令名不若且極樂耳楊氏五家隊各為一色衣以相
别五家合隊粲若雲錦國忠仍以劍南旌節引於其前
　　　明皇窮聲技之巧
至徳元載初明皇毎酺宴先設太常雅樂坐部立部繼
以鼓吹胡樂教坊府縣散樂雜戲又以山車陸船載樂
往來又出宫人舞霓裳羽衣又教舞馬百匹銜盃上壽
又敎犀象入塲或拜或舞安禄山見而悦之既克長安
命搜捕樂工運載樂器舞衣驅舞馬犀象皆詣洛陽臣
光曰聖人以道徳為麗仁義為樂故雖茅茨土階惡衣
菲食不恥其陋惟恐奉養之過以勞民費財明皇恃其
承平不思後患殫耳目之玩窮聲技之巧自謂帝王富
貴皆不我如欲使前莫能及後無以踰非徒娱已亦以
誇人豈知大盜在旁已有窺窬之心卒致鑾輿播越生
民塗炭乃知人君崇華靡以示人適足為大盜之招也
　　　代宗毁元載等第舍
大厯十四年毁元載馬璘劉忠翼之第初天寳中貴戚
第舍雖極奢麗而垣屋髙下猶存制度然李靖家廟已
為楊氏馬廐矣及安史亂後法度墮弛大臣將帥宦官
競治第舍各窮其力而後止時人謂之木妖代宗素疾
之故毁其尤者仍命馬氏獻其園隸宫司謂之奉成園
　　　李漢諫受沈香亭子材
長慶四年波斯李蘇沙獻沈香亭子材左拾遺李漢上
言此何異瑶臺瓊室敬宗雖怒亦優容之
　　　懿宗行幸所費不可勝紀
咸通七年懿宗好音樂宴遊殿前供奉樂工常近五百
人毎月宴設不減十餘水陸皆備聴樂觀優不知厭倦
賜與動及千緡曲江昆明霸滻南宫北苑昭應咸陽所
欲遊幸即行不待供置有司常具音樂飲食帷帟諸王
立馬以備陪從毎行幸内外諸司扈從十餘萬人所費
不可勝紀
　　　後晉桑維翰諫齊王賞賜無度
開運二年齊王自陽城之捷謂天下無虞驕侈益甚四
方貢獻珍竒皆歸内府多造器玩廣宫室崇飾後庭近
朝莫之及作織錦樓以織地衣用織工數百期年乃成
又賞賜優伶無度桑維翰諫曰曏者陛下親禦胡冦戰
士重傷者賞不過帛數端今優人一談一笑稱㫖往往
賜束帛萬錢錦袍銀帶彼戰士見之能不觖望曰我曹
冒白刅絶筋折骨曾不如一談一笑之功乎如此則士
卒解體陛下誰與衛社稷乎齊王不聴
　　翫好門
　　　魏明帝以馬易吳珠璣等物
青龍三年明帝使人以馬易珠璣翡翠玳瑁於吳吳主
曰此皆孤所不用而可以得馬孤何愛焉皆以與之
　　　唐明皇捕禽鳥以供園池之翫
開元四年明皇嘗遣宦官詣江南取鵁鶄鸂鶒等欲置
苑中使者所至煩擾道過汴州倪若水上言今農桑方
急而羅捕禽鳥以供園池之翫逺自江嶺水陸𫝊送食
以粱肉道路觀者豈不以陛下為賤人而貴鳥乎陛下
方當以鳯凰為凡鳥麒麟為凡獸况鵁鶄鸂鶒曷足貴
也明皇手勅謝若水賜帛四十段縱散其鳥
　　　楊範臣諫明皇求海南竒寳
有胡人上言海南多珠翠竒寳可徃營致因言市舶之
利又欲往師子國求靈藥及善醫之嫗寘之宫掖明皇
命監察御史楊範臣與胡人偕往求之範臣從容奏曰
陛下前年焚珠玉錦繡示不復用今所求者何以異於
所焚者乎彼市舶與商賈爭利殆非王者之體胡藥之
性中國名不能知况於胡嫗豈宜寘之宫掖夫御史天
子耳目之官必有軍國大事臣雖觸冒炎瘴死不敢辭
此特胡人眩惑求媚無益聖徳竊恐非陛下之意願熟
思之明皇遽自引咎慰諭而罷之
　
　
　
　
　
　
　
　
　
　
　
　
　通鑑總𩔖卷一下
欽定四庫全書
　通鑑總𩔖卷二上　　　　　宋　沈樞　撰
　　正統門
　　　司馬公辨歴代正統相傳
魏黄初二年蜀中傳言漢帝已遇害於是漢中王發
喪制服諡曰孝愍皇帝羣下競言符瑞勸漢中王稱
尊號漢中王即皇帝位於武擔之南大赦改元章武
臣光曰天生烝民其埶不能自治必相與戴君以治
之茍能禁暴除害以保全其生賞善罰惡使不至於
亂斯可謂之君矣是以三代之前海内諸侯何啻萬
國有民人社稷者通謂之君合萬國而君之立灋度
班號令而天下莫敢違者乃謂之王王德既衰彊大
之國能帥諸侯以尊天子者則謂之霸故自古天下
無道諸侯力爭或曠世無王者固亦多矣秦焚書坑
儒漢興學者始推五德生勝以秦為閏位在水火之
間霸而不王於是正閏之論興矣及漢室顛覆三國
鼎峙晉氏失馭五胡雲擾宋魏以降南北分治各有
國史互相排黜南謂北為索虜北謂南為島夷朱氏
代唐四方幅裂朱邪入汴比之窮新運厯年紀皆棄
而不數此皆私已之偏辭非大公之通論也臣愚誠
不足以識前代之正閏竊以為茍不能使九州合為
一統皆有天子之名而無其實者也雖華夷仁暴大
小彊弱或時不同要皆與古之列國無異豈得獨尊
奬一國謂之正統而其餘皆為僭偽哉若以自上相
受授者為正邪則陳氏何所授拓䟦氏何所受若以
居中夏者為正邪則劉石慕容苻姚赫連所得之土
皆五帝三王之舊都也若以有道德者為正邪則蕞
爾之國必有令主三代之季豈無僻王是以正閏之
論自古及今未有能通其義確然使人不可移奪者
也臣今所述止欲叙國家之興衰著生民之休戚使
觀者自擇其善惡得失以為勸戒非若春秋立襃貶
之灋撥亂世反諸正也正閏之際非所敢知但據其
功業之實而言之周秦漢晉隋唐皆嘗混壹九州傳
祚於後子孫雖微弱播遷猶承祖宗之業有紹復之
望四方與之爭衡者皆其故臣也故全用天子之制
以臨之其餘地醜德齊莫能相壹名號不異本非君
臣者皆以列國之制處之彼此鈞敵無所抑揚庶㡬
不誣事實近於至公然天下離析之際不可無嵗時
月日以識事之先後據漢傳於魏而晉受之晉傳於
宋以至於陳而隋取之唐傳於梁以至於周而大宋
承之故不得不取魏宋齊梁陳後梁後唐後晉後周
年號以紀諸國之事非尊此而卑彼有正閏之辨也
昭烈之於漢雖云中山靖王之後而族屬疎逺不能
紀其世數名位亦猶宋髙祖稱楚元王後南唐烈祖
稱呉王恪後是非難辨故不敢以光武及晉元帝為
比使得紹漢氏之遺統也
　　　姚弋仲使諸子歸晉
東晉永和八年姚弋仲有子四十二人及病謂諸子
曰石氏待吾厚吾本欲為之盡力今石氏已滅中原
無主我死汝亟自歸於晉當固執臣節無為不義也
　　　北魏承晉為水德
齊永明十年魏髙祖命羣臣議行次中書監髙閭議
以為帝王莫不以中原為正統不以世數為與奪善
惡為是非故桀紂至虐不廢夏商之厯厲惠至昏無
害周晉之録晉承魏為金趙承晉為水燕承趙為木
秦承燕為火秦之既亡魏乃稱制𤣥朔且魏之得姓
出於軒轅臣愚以為宜為土德祕書丞李彪著作郎
崔光等議以為神元與晉武徃來通好至於桓穆志
輔晉室是則司馬祚終於郟鄏而拓䟦受命於雲代
昔秦并天下漢猶比之共工卒繼周為火德况劉石
苻氏地褊世促魏承其弊豈可捨晉而為土邪司空
穆亮等皆請從彪等議詔承晉為水德
　　名分門
　　　唐魏徴謂下多輕上不可長
貞觀十六年特進魏徵有疾太宗手詔問之且言不
見數日朕過多矣今欲自徃恐益為勞若有聞見可
封狀進來徵上言比者弟子陵師奴婢忽主下多輕
上皆有為而然漸不可長
　　　節度使由軍士廢立
乾元元年平盧節度使王𤣥志薨肅宗遣中使徃撫
將士且就察軍中所欲立者授以旌節髙麗人李懷
玉為禆將殺𤣥志之子推侯希逸為平盧軍使朝廷
因以希逸為節度副使節度使由軍士廢立自此始
臣光曰夫民生有欲無主則亂是故聖人制禮以治
之自天子諸侯至於卿大夫士庶人尊卑有分大小
有倫若綱條之相維臂指之相使是以民服其上而
下無覬覦其在周易上天下澤履象曰君子以辨上
下定民志此之謂也凢人君所以能有其臣民者以
八柄存乎已也茍或捨之則彼此之勢均何以使其
下哉肅宗遭唐中衰幸而復國是宜正上下之禮以
綱紀四方而偷取一時之安不思永乆之患彼命將
帥統藩維國之大事也乃委一介之使徇行伍之情
無問賢不肖惟其所欲與者則授之自是之後積習
為常君臣循守以為得䇿謂之姑息乃至偏裨士卒
殺逐主帥亦不治其罪因以其位任授之然則爵禄
廢置殺生予奪皆不出於上而出於下亂之生也庸
有極乎且夫有國家者賞善誅惡故為善者勸為惡
者懲彼為人下而殺逐其上惡孰大焉乃使之擁旄
秉鉞師長一方是賞之也賞以勸惡惡其何所不至
乎書云逺乃猷詩云猷之未逺是用大諫孔子曰人
無逺慮必有近憂為天下之政而専事姑息其憂患
可勝校乎由是為下者常盻盻焉伺其上茍得間則
攻而族之為上者常惴惴焉畏其下茍得間則掩而
屠之爭務先發以逞其志非有相保飬為俱利乆存
之計也如是而求天下之安其可得乎迹其厲階肈
於此矣葢古者治軍必本於禮故晉文公城濮之戰
見其師少長有禮知其可用今唐治軍而不顧禮使
士卒得以陵偏禆偏裨得以陵將帥則將帥之陵天
子自然之勢也由是禍亂繼起兵革不息民墜塗炭
無所控訴凢二百餘年然後大宋受命太祖始制軍
法使以階級相承小有違犯咸伏斧質是以上下有
叙令行禁止四征不庭無思不服宇内乂安兆民允
殖以迄于今皆由治軍以禮故也豈非詒謀之逺哉
　　　李愬請示蔡人以上下之分
元和十二年裴度遣馬總先入蔡州慰撫度入城李愬
具櫜鞬出迎拜於路左度將避之愬曰蔡人頑悖不識
上下之分數十年矣願公因而示之使知朝廷之尊度
乃受之
　　　柳公綽服櫜鞬見牛僧孺
寳厯元年中書侍郎同平章事牛僧孺以敬宗荒淫嬖
幸用事又畏罪不敢言但累表求出以僧孺同平章事
充武昌節度使牛僧孺過襄陽山南東道節度使柳公
綽服櫜鞬候於館舎將佐諫曰襄陽地髙於夏口此禮
太過公綽曰竒章公甫離台席方鎮重宰相所以尊朝
廷也竟行之
　　　李絳引故事正僕射之禮
李絳好直諫李逢吉惡之故事僕射上日宰相送之百
官立班中丞列位於廷尚書以下每月當牙元和中伊
慎為僕射太常博士韋謙上言舊儀大重削去之御史
中丞王播恃逢吉之勢與絳相遇於塗不之避絳引故
事上言僕射國初為正宰相禮數至重儻人才忝位自
宜别授賢良若朝命守官豈得有虧法制乞下百官詳
定議者多從絳議敬宗聽行舊儀以絳有足疾除太子
少師分司
　　　宣宗罪内園使不避宰相
大中十年内園使李敬寔遇鄭朗不避馬朗奏之宣宗
責敬寔對曰供奉官例不避宣宗曰汝銜勅命横絶可
也豈得私出而不避宰相乎命剥色配南牙
　　　孔緯不許李順節班見百僚
龍紀元年昭宗賜楊復恭假子楊守立姓名李順節使
掌六軍管鑰不期年擢至天武都頭領鎮海節度使俄
加平章事及謝日臺吏申請班見百僚孔緯判不集順
節至中書色不恱它日語微及之緯曰宰相師長百僚
故有班見相公職為都頭而於政事堂班見百僚於意
安乎順節不敢復言
　　　後漢郭威以頭子易置留守
乾祐二年西京留守同平章事王守恩性貪鄙專事聚
斂郭威自河中還過洛陽守恩自恃位兼將相肩輿出
迎威怒以為慢已辭以浴不見即以頭子命白文珂代
守恩為留守文珂不敢違守恩猶坐客次吏白新留守
已視事於府矣守恩大驚狼狽而歸見家屬數百已逐
出府在通衢矣朝廷不之問以文珂兼侍中充西京留
守歐陽修論曰自古亂亾之國必先壞其法制而後亂
從之此勢之然也五代之際是已文珂守恩皆漢大臣
而周太祖以一樞密使頭子易置之如更戍卒是時太
祖未有無君之志而所為如此者蓋習為常事故文珂
不敢違守恩不得拒太祖既處之不疑而漢廷君臣亦
置而不問豈非綱紀壞亂之極而至於此歟是以善為
天下慮者不敢忽於微而常杜其漸也可不戒哉
　　　後周世宗却留從効置邸上都
顯德六年唐清源節度使留從効遣使入貢請置進奏
院於京師直𨽻中朝詔報以江南近服方務綏懷卿乆
奉金陵未可改圖若置邸上都與彼抗衡受而有之罪
在於朕卿逺修職貢足表忠勤勉事舊君且宜如故如
此則於卿篤始終之義於朕盡柔逺之宜惟乃通方諒
逹予意
　　名器門
　　　漢明帝不許館陶公主子求郎
永平十八年帝遵奉建武制度無所變更后妃之家不
得封侯與政館陶公主為子求郎不許而賜錢千萬謂
羣臣曰郎官上應列宿出宰百里茍非其人則民受其
殃是以難之尚書閻章二妹為貴人章精力曉舊典乆
次當遷重職帝為後宫親屬竟不用是以吏得其人民
樂其業逺近畏服户口滋殖焉
　　　楊秉諫桓帝除郎之濫
延熹七年帝在南陽左右並通姦利詔書多除人為郎
太尉楊秉上疏曰太微積星名為郎位入奉宿衛出牧
百姓宜割不忍之恩以斷求欲之路於是詔除乃止
　　　靈帝開邸賣官
光和元年初開西邸賣官入錢各有差二千石二千萬
四百石四百萬其以德次應選者半之或二分之一於
西園立庫以貯之或詣闕上書占令長隨縣好醜豐約
有價富者則先入錢貧者到官然後陪輸又私令左右
賣公卿公千萬卿五百萬初帝為侯時常苦貧及即位
每歎桓帝不能作家居曾無私錢故賣官聚錢以為私
藏
　　　崔烈入錢為司徒
中平二年三月以廷尉崔烈為司徒是時三公徃徃因
常侍阿保入錢西園而得之段熲張温等雖有功勤名
譽然皆先輸貨財乃登公位烈因傅母入錢五百萬故
得為司徒及拜日天子臨軒百僚畢㑹帝顧謂親幸者
曰悔不小靳可至千萬程夫人於傍應曰崔公冀州名
士豈肯買官頼我得是反不知姝邪烈由是聲譽頓衰
　　　晉趙王倫簒位濫加爵賞
永寧元年正月乙丑倫備法駕入宫即帝位赦天下改
元建始黨與皆為卿將超階越次不可勝紀下至奴卒
亦加爵位每朝㑹貂蟬盈坐時人為之諺曰貂不足狗
尾續是歳天下所舉賢良秀才孝亷皆不試郡國計吏
及太學生年十六以上者皆署吏守令赦日在職者皆封
侯郡綱紀並為孝亷縣綱紀並為亷吏府庫之儲不足
以供賜與應侯者多鑄印不給或以白版封之
　　　陳頵請罷己亥格
建興元年三王之誅趙王倫也制己亥格以賞功自是
循而用之陳頵上言昔趙王簒逆惠皇失位三王起兵
討之故厚賞以懷嚮義之心今功無大小皆以格斷乃
至金紫佩士卒之身符策委僕𨽻之門非所以重名器
正紀綱也請一切停之
　　　宋明帝用阮佃夫等預政
泰始四年先是中書侍郎舎人皆以名流為之太祖始
用寒士秋當世祖猶雜選士庶巢尚之戴法興皆用事
及上即位盡用左右細人㳺擊將軍阮佃夫中書通事
舎人王道隆員外散騎侍郎楊運長等並參預政事權
亞人主巢戴所不及也佃夫尤恣横人有順迕禍福立
至大納貨賂所餉减二百匹絹則不報書園宅飲饌過
於諸王妓樂服飾宫掖不如也朝士貴賤莫不自結僕
𨽻皆不次除官捉車人至虎賁中郎將馬士至員外郎
　　　北魏程駿奏罷祔廟賜爵
宋蒼梧王元徽四年魏顯祖神主祔太廟有司奏廟中
執事之官請依故事皆賜爵祕書令廣平程駿上言建
侯裂地帝王所重或以親賢或因功伐未聞神主袝廟
而百司受封者也皇家故事蓋一時之恩豈可為長世
之法乎太后善而從之謂羣臣曰凢議事當依古典正
言豈得但修故事而已
　　　陳徐陵為書示衆
天康元年御史中丞徐陵為吏部尚書陵以梁末以來
選授多濫乃為書示衆曰梁元帝承侯景之凶荒王太
尉接荆州之禍敗故使官方窮此紛雜永安之時聖朝
草創白銀難得黄札易營權以官階代於錢絹致令員
外常侍路上比肩諮議參軍市中無數豈是朝章固應
如此今衣冠禮樂日富年華何可猶作舊意非理望也
衆咸服之
　　　唐髙祖以舞胡為侍郎
武德元年上以舞胡安叱奴為散騎侍郎禮部尚書李
綱諌曰古者樂工不與士齒雖賢如子野師襄皆終身
繼世不易其業唯齊末封曹妙達為王安馬駒為開府
有國家者以為殷鑑今天下新定建義功臣行賞未遍
髙才碩學猶滯草萊而先擢舞胡為五品使鳴玉曵組
趨翔廊廟非所以規模後世也上不從曰吾業已授之
不可追也
　　　則天試官之濫
長夀元年春一月丁卯太后引見存撫使所舉人無問
賢愚悉加擢用髙者試鳳閣舎人給事中次試員外郎
侍御史補闕拾遺校書郎試官自此始時人為之語曰
補闕連車載拾遺平斗量欋椎侍御史盌脫校書郎有
舉人沈全交續之曰􁝼心存撫使眯目聖神皇為御史
紀先知所擒劾其誹謗朝政請杖之朝堂然後付法太
后笑曰但使卿軰不濫何恤人言宜釋其罪先知大慙
太后雖濫以禄位收天下人心然不稱職者尋亦黜之
或加刑誅挾刑賞之柄以駕御天下政由已出明察善
斷故當時英賢亦競為之用
　　　蕭至忠諫中宗
景龍二年二月丁亥蕭至忠上疏以為恩倖者止可富
之金帛食以粱肉不可以公器為私用今列位已廣冗
員倍之干求未厭日月增數陛下降不貲之澤近歳有
無涯之請賣官利已鬻法徇私臺寺之内朱紫盈滿忽
事則不存職務恃勢則公違憲章徒忝官曹無益時政
上雖嘉其意竟不能用
　　　斜封墨勅
安樂長寧公主及皇后妹郕國夫人上官婕妤婕妤母
沛國夫人鄭氏尚宮柴氏賀婁氏女巫第五英兒龍西
夫人趙氏皆依勢用事請謁受賕雖屠沽臧獲用錢三
十萬則别降墨敕除官斜封付中書時人謂之斜封官
錢三萬則度為僧尼其員外同正試攝檢校判知官凢
數千人西京東都各置兩吏部侍郎為四銓選者歳數
萬人上官婕妤及後宫多立外第出入無節朝士徃徃
從之逰處以求進逹
　　　斜封不由兩省
時斜封官皆不由兩省而授兩省莫敢執奏即宣示所
司吏部員外郎李朝隱前後執破一千四百餘人怨謗
紛然朝隠一無所顧
　　　三無坐處
三年三月戊午以宗楚客為中書令蕭至忠為侍中太
府卿韋嗣立為中書侍郎同中書門下三品中書侍郎
崔湜趙彦昭並同平章事崔湜通於上官昭容故昭容
引以為相彦昭張掖人也時政出多門濫官充溢人以
為三無坐處謂宰相御史及員外官也
　　　斜封停任者量材叙用
景雲二年崔涖薛昭素言於上曰斜封官皆先帝所除
恩命已布姚元之等建議一朝盡奪之彰先帝之過為
陛下招怨今衆口沸騰徧於海内恐生非常之變太平
公主亦言之上以為然戊寅制諸縁斜封别敕授官先
停任者並量材叙用柳澤上疏以為斜封官皆因僕妾
汲引豈出孝和之意陛下一切黜之天下莫不稱明一
旦忽盡收叙善惡不定反覆相攻何陛下政令之不一
也議者咸稱太平公主令胡僧慧範曲引此曹誑誤陛
下臣恐積小成大為禍不細上弗聽
　　　郭䖍瓘奏奴除官
開元四年乙酉隴右節度使郭䖍瓘奏奴石良材等八
人皆有戰功請除㳺擊將軍敕下盧懷慎等奏曰郭䖍
瓘恃其微效輒侮彞章為奴請五品實亂綱紀不可許
上從之
　　　張九齡諫明皇不宜以宰相為賞功之官
二十三年上美張守珪之功欲以為相張九齡諌曰宰
相者代天理物非賞功之官也上曰假以其名而不使
任其職可乎對曰不可惟名與器不可以假人君之所
司也且守珪纔破契丹陛下即以為宰相若盡滅奚厥
將以何官賞之上乃止二月守珪詣東都獻捷拜右羽
林大將軍兼御史大夫賜二子官賞賚甚厚
　　　張九齡力爭牛仙客實封
二十四年朔方節度使牛仙客前在河西能節用度勤
職業倉庫充實器械精利上聞而嘉之欲加尚書張九
齡曰不可尚書古之納言唐興以來惟舊相及揚歴中
外有德望者乃為之仙客本河湟使典今驟居清要恐
羞朝廷上曰然則但加實封可乎對曰不可封爵所以
勸有功也邉將實倉庫修器械乃常務耳不足為功陛
下賞其勤賜之金帛可也裂土封之恐非其宜上黙然
李林甫言於上曰仙客宰相才也何有於尚書九齡書
生不逹大體上恱明日復以仙客實封為言九齡固執
如初上怒變色曰事皆由卿邪九齡頓首謝曰陛下不
知臣愚使待罪宰相事有未允臣不敢不盡言上曰卿
嫌仙客寒微如卿有何閥閱九齡曰臣嶺海孤賤不如
仙客生於中華然臣出入臺閣典司誥命有年矣仙客
邊隅小吏目不知書若大任之恐不愜衆望林甫退而
言曰茍有才識何必辭學天子用人何有不可十一月
戊戌賜仙客爵隴西縣公食實封三百户
　　　肅宗官爵之濫
至德元載四月郭子儀與安守忠相守七日守忠偽遁
子儀逐之官軍大潰於清渠是時府庫無蓄積朝廷專
以官爵賞功諸將出征皆給空名告身自開府特進列
卿大將軍下至中郎郎將聽臨事注名其後又聽以信
牒授人官爵有至異姓王者諸軍但以職任相統攝不
復計官爵髙下及清渠之敗復以官爵收散卒由是官
爵輕而貨重大將軍告身一通纔易一醉凢應募入軍
者一切衣金紫至有朝士僮僕衣金紫稱大官而執賤
役者名器之濫至是而極焉
　　　陸贄疏諫獻瓜果者不宜授官
興元元年德宗在道民有獻瓜果者欲以散試官授之
訪於陸贄贄上奏以為爵位恒宜慎惜不可輕用獻瓜
果者止可賜之錢帛不當酬以官上曰試官虚名無損
於事贄又上奏其畧曰自兵興以來財賦不足以供賜
而職官之賞興焉青朱雜沓於胥徒金紫普施於輿皁
當今所病方在爵輕設法貴之猶恐不重若又自棄將
何勸人夫誘人之方惟名與利名近虚而於教為重利
近實而於德為輕專實利而不濟之以虚則耗匱而物
力不給專虚名而不副之以實則誕謾而人情不趨故
國家命秩之制有職事官有散官有勲官有爵號然掌
務而授俸者唯繫職事之一官此所謂施實利而寓虚
名者也其勲散爵號三者所繫大抵止於服色資䕃而
已此所謂假虚名以佐實利者也今之員外試官頗同
勲散爵號雖則授無費禄受不占員然而突銛鋒排患
難者則以是賞之竭筋力展勤效者又以是酬之若獻
瓜果者亦授試官則彼必相謂曰吾以忘軀命而獲官
此以進瓜果而獲官是乃國家以吾之軀命同於瓜果
矣視人如草木誰復為用哉今陛下既未有實利以敦
勸又不重虚名而濫施人無藉焉則後之立功者將曷
用為賞哉
　　　裴垍不敢私故人
元和三年九月丙申以裴垍為平章事垍器局峻整人
不敢干以私甞有故人自逺詣之垍資給優厚從容欵
狎其人乘間求京兆判司垍曰公才不稱此官不敢以
故人之私傷朝廷至公他日有盲宰相憐公者不妨得
之垍則必不可
　　　裴度不用債帥
太和元年四月忠武節度使王沛薨庚申以大僕卿髙
瑀為忠武節度使自大厯以來節度使多出禁軍其禁
軍大將資髙者皆以倍稱之息貸錢於富室以賂中尉
動踰億萬然後得之未嘗由執政至鎮則重斂以償所
負及沛薨裴度韋處厚始奏以瑀代之中外相賀曰自
今債帥鮮矣
　　　宣宗重惜名器
大中八年二月中書門下奏拾遺補闕缺員請更増補
上曰諫官要在舉職不必人多如張道符牛叢趙璘輩
數人使朕日聞所不聞足矣叢僧孺之子也乆之叢自
司勲員外郎出為睦州刺史入謝上賜之紫叢既謝前
言曰臣所服緋刺史所借也上遽曰且賜緋上重惜服
章有司常具緋紫衣數襲從行以僃賞賜或半歲不用
其一故當時以緋紫為榮上重翰林學士至於遷官必
校歲月以為不可以官爵私近臣也
　　　賜李行言金紫
上獵於苑北遇樵夫問其縣曰涇陽人也令為誰曰李
行言為政何如曰性執有强盜數人軍家索之竟不與
盡殺之上歸貼其名於寢殿之柱冬十月行言除海州
刺史入謝上賜之金紫問曰卿知所以衣紫乎對曰不
知上命取殿柱之帖示之
　　　不允醫工求官
九年冬十一月以吏部侍郎柳仲郢為兵部侍郎充鹽
鐵轉運使有閭閻醫工劉集因縁交通禁中上敕鹽鐵
補場官仲郢上言醫工術精宜補醫官若委務銅鹽何
以課其殿最且塲官賤品非特敕所宜親臣未敢奉詔
上遽批劉集宜賜絹百匹遣之他日見仲郢勞之曰卿
論劉集事甚佳上嘗苦不能食召醫工梁新診脉治之
數日良已新因自陳求官上不許但敕鹽鐵使月給錢
三十緡而已
　　　蔣伸稱近日官頗易得
十年十一月兵部侍郎判户部蔣伸從容言於上曰近
日官頗易得人思徼幸上驚曰如此則亂矣對曰亂則
未亂但徼幸者多亂亦非難上稱歎再三伸三起上三
㽞之曰異日不復得獨對卿矣伸不諭十二月甲寅以
伸同平章事
　　　懿宗以將軍授樂工
咸通八年樂工李可及善為新聲三月上以可及為左
威衛將軍曹確諌曰太宗定文武官六百餘員謂房𤣥
齡曰朕以待天下賢士工商雜流不可處也大和中文
宗欲以樂工尉遲璋為王府率拾遺竇洵直諫即改光
州長史乞以兩朝故事别除可及官不從
　　　僖宗賣空名御史告身
乾符四年詔以東都軍儲不足貸商旅富人錢榖以供
數月之費仍賜空名殿中侍御史告身五通監察御史
告身十通有能出家財助國稍多者賜之
　　　令四人擊毬賭三川
廣明元年三月庚午以左金吾大將軍陳敬瑄為西川
節度使瑄許州人田令孜之兄也初崔安濳鎮許昌令
孜為敬瑄求兵馬使安濳不許敬瑄因令孜得𨽻左神
策軍數歲累遷至大將軍令孜見闗東羣盗日熾隂為
幸蜀之計奏以敬瑄及其腹心左神策大將軍楊師立
牛朂羅元杲鎮三川上令四人擊毬賭三川敬瑄得第
一籌即以為西川節度使代安濳
　　　後唐莊宗以手搏除節鎮
同光二年初帝嘗與右武衛上將軍李存賢手搏存賢
不盡其技帝曰汝能勝我我當授藩鎮存賢乃奉詔僅
仆帝而止以存賢為盧龍行軍司馬旬日除節度使曰
手搏之約吾不食言矣
　　　嚴旭以歌得刺史
天成元年魏王通謁李廷安獻蜀樂工二百餘人有嚴
旭者王衍用為蓬州刺史明宗問曰汝何以得刺史對
曰以歌帝使歌而善之許復故任
　　　歲賜告身以萬數
舊制吏部給告身先責其人輸朱膠綾軸錢喪亂以來
貧者但受敕牒多不取告身十一月甲戌吏部侍郎劉
岳上言告身有襃貶訓戒之辭豈可使其人初不之覩
敕文班丞郎給諫武班大將軍以上宜賜告身其後執
政議以為朱膠綾軸厥費無多朝廷授以官禄何惜小
費乃奏凢除官者更不輸錢皆賜告身當是時所除正
員官之外其餘試銜帖號止以寵激軍中將校而已及
長興以後所除浸多乃至軍中卒伍使州鎮戍胥吏皆
得銀青階及憲官歲賜告身以萬數矣
　　　後晉李詳請重名器
天福三年中書舎人李詳上疏以為十年以來赦令屢
降諸道職掌皆許推恩而藩方薦論動踰數百乃至藏
典書吏優伶奴僕初命則至銀青階被服皆紫袍象笏
名器僭濫貴賤不分請自今諸道主兵將校之外節度
州聽奏朱記大將以上十人他州止聽奏都押牙都虞
候孔目官自餘但委本道量遷職名而已從之
　　　漢郭威請徧加爵賞
乾祐二年郭威至大梁隱帝勞之賜金帛衣服玉帶鞍
馬辭曰臣受命期年僅克一城何功之有皆諸大臣居
中者之力也請徧賞之又議加領方鎮辭曰楊邠位在
臣上未有茅土且帷幄之臣不可以𢎞肇為比九月壬
寅徧賜宰相樞密宣徽三司侍衛使九人與威如一帝
欲特賞威辭曰運籌建畫出於廟堂發兵饋糧資於藩
鎮暴露戰鬬在於將士而功獨歸臣臣何以堪之乙巳
加威兼侍中史𢎞肇等四人亦加官諸大臣議以朝廷
執政溥加恩恐藩鎮觖望乙卯天雄節度使髙行周等
十人皆加師傅中書令侍中壬午加呉越王𢎞俶尚書
令楚王希廣太尉丙戌加荆南節度使髙保融兼侍中
議者以郭威不專有其功推以分人信為美矣而國家
爵位以一人立功而覃及天下不亦濫乎
　　風化門
　　　漢馬廖勸太后成德政
建初二年馬廖慮美業難終上疏勸成德政曰昔元帝
罷服官成帝御浣衣哀帝去樂府然而侈費不息至於
衰亂者百姓從行不從言也夫改政移風必有其本傳
曰呉王好劔客百姓多創瘢楚王好細腰宫中多餓死
長安語曰城中好髙髻四方髙一尺城中好廣眉四方
且半額城中好大袖四方全匹帛斯言如戲有切事實
前下制度未幾後稍不行雖或吏不奉法良由慢起京
師今陛下素簡所安發自聖性誠令斯事一竟則四海
誦德聲薫天地神明可通况於行令乎太后深納之
　　　東晉范甯謂王何之罪深桀紂
升平五年范甯好儒學性質直常謂王弼何晏之罪深
於桀紂或以為貶之太過甯曰王何蔑棄典文幽沈仁
義游辭浮說波蕩後生使搢紳之徒翻然改轍以至禮
壞樂崩中原傾覆遺風餘俗至今為患桀紂縱暴一時
適足以喪身覆國為後世戒豈能廻百姓之視聽哉故
吾以為一世之禍輕歴代之患重自喪之惡小迷衆之
罪大也
　　　唐魏徴與封德彞辨化民之效
貞觀四年太宗之初即位也嘗與羣臣語及教化太宗
曰今承大亂之後恐斯民未易化也魏徴對曰不然乆
安之民驕佚驕佚則難教經亂之民愁苦愁苦則易化譬
猶饑者易為食渴者易為飲也太宗深然之封德彝非之
曰三代以還人漸澆訛故秦任法律漢雜霸道蓋欲化
而不能豈能之而不欲邪魏徴書生未識時務若信其
虚論必敗國家徴曰五帝三王不易民而化昔黃帝征
蚩尤顓頊誅九黎湯放桀武王伐紂皆能身致太平豈
非承大亂之後邪若謂古人淳樸漸致澆訛則至於今
日當悉化為鬼魅矣人主安得而治之太宗卒從徴言
元年闗中饑米斗直絹一匹二年天下蝗三年大水太
宗勤而撫之民雖東西就食未嘗嗟怨是嵗天下大稔
流散者咸歸鄉里米斗不過三四錢終歲斷死刑纔二
十九人東至於海南及五嶺皆外户不閉行旅不齎糧
取給於道路焉太宗謂長孫無忌曰貞觀之初上書者
皆云人主當獨運威權不可委之臣下又云宜震耀威
武征討四夷唯魏徴勸朕偃武修文中國既安四夷當
自服朕用其言今頡利成擒其酋長並帶刀宿衛部落
皆襲衣冠徴之力也但恨不使封德彞見之耳徴再拜
謝曰突厥破滅海内康寧皆陛下威德臣何力焉太宗
曰朕能任公公能稱所任則其功豈獨在朕乎
　　　髙宗登樓觀風俗
永徽三年髙宗謂侍臣曰昨登樓欲以觀人情及風俗
奢儉非為聲樂朕聞胡人善為擊鞠之戲嘗一觀之昨
初升樓即有羣胡擊鞠意謂朕篤好之也帝王所為豈
宜容易朕已焚此鞠兾杜胡人窺望之情亦因以自誡
　　變俗門
　　　趙武靈王令國人胡服
周赧王八年趙武靈王胡服騎射以教百姓國人皆不
欲公子成稱疾不朝王使人請之曰家聽於親而國聽
於君今寡人作教易服而公叔不服吾恐天下議之也
制國有常利民為本從政有經令行為上明德先論於
賤而從政先信於貴故願慕公叔之義以成胡服之功也
公子成再拜稽首曰臣聞中國者聖賢之所教也禮樂
之所用也逺方之所觀赴也蠻夷之所則效也今王舎
此而襲逺方之服變古之道逆人之心臣願王熟圖之
也使者以報王自徃請之曰吾國東有齊中山北有燕
東胡西有樓煩秦韓之邊今無騎射之備則何以守之
哉先時中山負齊之彊兵侵暴吾地係累吾民引水圍
鄗微社稷之神靈則鄗幾於不守也先君醜之故寡人
變服騎射欲以備四境之難報中山之怨而叔順中國
之俗惡變服之名以忘鄗事之醜非寡人之所望也公
子成聽命乃賜胡服明日服而朝於是始出胡服令而
招騎射焉
　　　北魏髙祖欲斷諸北語
齊建武二年魏髙祖欲變北俗引見羣臣謂曰卿等欲
朕逺追商周為欲不及漢晉邪咸陽王禧對曰羣臣願
陛下度越前王耳髙祖曰然則當變風易俗當因循守
故邪對曰願聖政日新髙祖曰為止於一身為欲𫝊之
子孫邪對曰願𫝊之百世髙祖曰然則必當改作卿等
不得違也對曰上令下從其誰敢違髙祖曰夫名不正
言不順則禮樂不可興今欲斷諸北語一從正音其年
三十已上習性已乆容不可猝革三十已下見在朝廷
之人語音不聽仍舊若有故為當加降黜各宜深戒王
公卿士以為然不對曰實如聖㫖遂下詔不得為北俗
之語於朝廷違者免所居官
　　　髙祖責任城王澄不能變舊俗
永元元年魏髙祖謂任城王澄曰朕離京以來舊俗少
變不對曰聖化日新髙祖曰朕入城見車上婦人猶戴㡌
著小襖何謂日新對曰著者少不著者多髙祖曰任城此
何言也必欲使滿城盡著邪澄與留守官皆免冠謝
　　興作門
　　　漢東方朔諌起上林苑
建元三年武帝使太中大夫吾丘夀王舉籍阿城以南
盩厔以東宜春以西提封頃畮及其賈直欲除以為上
林苑屬之南山夀王奏事武帝大說稱善時東方朔在
傍進諌曰夫南山天下之阻也漢興去三河之地止霸
滻以西都涇渭之南此所謂天下陸海之地秦之所以
虜西戎兼山東者也其山出玉石金銀銅鐵良材百工
所取給萬民所卬足也又有秔稻棃栗桑麻竹箭之饒
土宜薑芋水多䵷魚貧者得以人給家足無饑寒之憂
故酆鎬之閒號為土膏其賈畮一金今規以為苑絶陂
池水澤之利而取民膏腴之地上乏國家之用下奪農
桑之業是其不可一也盛荆棘之林廣狐菟之苑大虎
狼之虛壞人冢墓發人室廬令㓜弱懷土而思耆老泣
涕而悲是其不可二也斥而營之垣而囿之騎馳東西
車騖南北有深溝大渠夫一日之樂不足以危無堤之
輿是其不可三也夫殷作九市之宫而諸侯畔靈王起
章華之臺而楚民散秦興阿房之殿而天下亂糞土愚
臣逆盛意罪當萬死武帝乃拜朔為給事中賜黄金百
斤然遂起上林苑如壽王所奏
　　　魏王朗諌明帝營宫室
大和元年立文昭皇后寢園於鄴王朗徃視園陵見百
姓多貧困而明帝方營修宫室朗上疏諫曰昔大禹欲
拯天下之大患故先卑其宫室儉其衣食句踐欲廣其
禦兒之疆亦約其身以及家儉其家以施國漢之文景
欲恢𢎞祖業故割意於百金之臺昭儉於弋綈之服霍
去病中才之將猶以匈奴未滅不治第宅明䘏逺者略
近事外者簡内也今建始之前足用列朝㑹崇華之後
足用序内官華林天淵足用展游宴若且先成象魏修
城池其餘一切須豐年專以勤耕農為務習戎備為事
則民充兵彊而冦戎賔服矣
　　　陳羣等諫明帝力役不已
青龍三年明帝好土功既作許昌宫又治洛陽宫起昭
陽太極殿築總章觀髙十餘丈力役不已農桑失業司
空陳羣上疏曰昔漢祖唯與項羽争天下羽已滅宫室
燒焚是以蕭何建武庫太倉皆是要急然髙祖猶非其
壯麗今二虜未平誠不宜與古同也漢明帝欲起德陽
殿鍾離意諫即用其言後乃復作之殿成謂羣臣曰鍾
離尚書在不得成此殿也夫王者豈憚一臣蓋為百姓
也今臣曽不能少凝聖聽不及意逺矣明帝乃為之少
有减省廷尉髙柔上疏曰昔漢文惜十家之資不營小
臺之娯去病慮匈奴之害不遑治第之事况今所損者
非惟百金之費所憂者非徒北狄之患乎可粗成見所
營立以充朝宴之儀訖罷作者使得就農二方平定復
可徐興少府楊阜上疏曰堯尚茅茨而萬國安其居禹
卑宫室而天下樂其業及至殷周或堂崇三尺度以九
筵耳桀作璇室象廊紂為傾宫鹿臺以喪其社稷楚靈
以築章華而身受禍秦始皇作阿房二世而滅夫不度
萬民之力以從耳目之欲未有不亡者也陛下當以堯
舜禹湯文武為法則夏桀殷紂楚靈秦皇為深誡而乃
自暇自逸惟宫臺是飾必有顛覆危亾之禍矣明帝感
其忠言手筆詔答
　　　後趙王虎作太武殿及東西宫
東晉咸康二年趙王虎作太武殿於襄國作東西宫於
鄴太武殿基髙二丈八尺縱六十五歩廣七十五歩甃
以文石下穿伏室置衛士五百人以漆灌瓦金璫銀楹
珠簾玉壁窮極工巧殿上施白玉牀流蘇帳為金蓮華
以冠帳頂又作九殿于顯陽殿後選士民之女以實之
服珠玉被綺縠者萬餘人教宫人占星氣馬歩射置女
太史及雜伎工巧皆與外同以女騎千人為鹵簿皆著
紫綸巾熟錦袴金銀鏤帶五文織成鞾執羽儀鳴鼓吹
遊宴以自隨於是趙大旱金一斤直粟二斗百姓嗷然
而虎用兵不息百役並興使牙門將張彌徙洛陽鐘虡
九龍翁仲銅駝飛亷於鄴載以四輪纒輞車轍廣四尺
深二尺一鐘没於河募浮没三百人入河繫以竹絙用
牛百頭鹿櫨引之乃出造萬斛之舟以濟之既至鄴虎
大恱為之赦二歲刑賚百官榖帛賜民爵一級又用尚
方令解飛之言於鄴南投石於河以作飛橋功費數千
萬億橋竟不成役夫饑甚乃止
　　　王彪之止謝安増修宫室
太元二年初謝安欲增修宫室王彪之曰中興之初即
東府為宫殊為儉陋蘇峻之亂成帝止蘭臺都坐殆不
蔽寒暑是以更營新宫比之漢魏則為儉比之初過江
則為侈矣今冦敵方彊豈可大興功役勞擾百姓邪安
曰宫室弊陋後世謂人無能彪之曰凢任天下之重者
當保國寧家緝熈政事乃以修室屋為能邪安不能奪
其議故終彪之之世無所營造
　　　北魏世祖不肯增峻京城
宋元嘉四年魏世祖性儉率服御飲膳取給而已羣臣
請增峻京城及修宫室曰易云王公設險以守其國又
蕭何云天子以四海為家不壯不麗無以重威世祖曰
古人有言在德不在險屈丐蒸土築城而朕滅之豈在
城也今天下未平方須民力土功之事朕所未為蕭何之
對非雅言也
　　　髙允諫髙宗起太華殿
大明二年魏髙宗還平城起太華殿是時給事中郭善
明性傾巧說髙宗大起宫室中書侍郎髙允諌曰太祖
始建都邑其所營立必因農隙况建國已乆永安前殿
足以朝㑹西堂温室足以宴息紫樓足以臨望縱有修
廣亦宜馴致不可倉猝今計所當役凢二萬人老弱供
餉又當倍之期半年可畢一夫不耕或受之饑况四萬
人之勞費可勝道乎此陛下所宜留心也髙宗納之
　　　齊東昬侯大起諸殿
永元二年後宫火時東昬侯出未還宫内人不得出外
人不敢輒開比及開死者相枕燒三千餘間時嬖倖之
徒皆號為鬼有趙鬼者能讀西京賦言於東昬侯曰栢
梁既災建章是營東昬侯乃大起芳樂玉夀等諸殿以
麝香塗壁刻畫裝飾窮極綺麗役者自夜逹曉猶不副
速後宫服御極選珍竒府庫舊物不復周用貴市民間
金寳價皆數倍建康酒租皆折使輸金猶不能足鑿金
為蓮華以帖地令潘妃行其上曰此歩歩生蓮華也
　　　梁武帝築浮山堰
天監十四年浮山堰成而復潰或言蛟龍能乘風雨破
堰其性惡鐵乃運東西冶鐵數千萬斤沈之亦不能合
乃伐樹為井幹填以巨石加土其上縁淮百里内木石
無巨細皆盡負擔者肩上皆穿夏日疾疫死者相枕蠅
蟲晝夜相合
　　　淮堰成而復壞
十五年淮堰成長九里下廣一百四十丈上廣四十五
丈髙二十丈樹以把柳軍壘列居其上或謂康絢曰四
凟天所以節宣其氣不可乆塞若鑿湬東注則逰波寛
緩堰得不壞絢乃開湬東注初堰起於徐州境内刺史
張豹子宣言謂已必掌其事既而康絢以他官來監作
豹子甚慙俄而敕豹子受絢節度豹子遂譖絢與魏交
通武帝雖不納猶以事畢徵絢還絢既還張豹子不復
修淮堰淮水暴漲堰壞其聲如雷聞三百里縁淮城戍
村落十餘萬口皆漂入海初魏人患淮堰以任城王澄
為大將軍勒衆十萬將出徐州來攻堰尚書右僕射李
平以為不假兵力終當自壞及聞破太后大喜賞平甚
厚澄遂不行
　　　隋楊素盛飾仁夀宫
開皇十五年仁夀宫成文帝幸仁夀宫時天暑役夫死
者相次於道楊素悉焚除之文帝聞之不恱及至見制
度壯麗大怒曰楊素殫民力為離宫為吾結怨天下素
聞之惶恐慮獲譴以告封德彝曰公勿憂俟皇后至必
有恩詔明日文帝果召素入對獨孤后勞之曰公知吾
夫婦老無以自娯盛飾此宫豈非忠孝賜錢百萬錦絹
三千段素負貴恃才多所凌侮唯賞重德彝每引之與
論宰相職務終日忘倦因撫其牀曰封郎必當據吾此
座屢薦於文帝文帝擢為内史舎人
　　　惕帝築西苑
大業元年築西苑周二百里其内為海周十餘里為方
丈蓬萊瀛洲諸山髙出水百餘尺臺觀宫殿羅絡山上
向背如神海北有龍鱗渠縈紆注海内縁渠作十六院
門皆臨渠每院以四品夫人主之堂殿樓觀窮極華麗
宫樹秋冬凋落則翦綵為華葉綴於枝條色渝則易以
新者常如陽春沼内亦翦綵為荷芰菱芡乘輿遊幸則
去冰而布之十六院競以殽羞精麗相髙求市恩寵煬
帝好以月夜從宫女數千騎逰西苑作清夜遊曲於馬
上奏之
　　　煬帝詔路道德築離宫
十二年詔毗陵通守路道德集十郡兵數萬人於郡東
南起宫苑周圍十二里内為十六離宫大抵倣東都西
苑之制而竒麗過之又欲築宫於㑹稽㑹亂不果成
　　　唐張𤣥素諫修洛陽宫
貞觀四年發卒修洛陽宫以僃廵幸給事中張𤣥素上
書諫以為洛陽未有廵幸之期而預修宫室非今日之
急務昔漢髙祖納婁敬之說自洛陽遷長安豈非洛陽
之地不及關中之形勝邪景帝用晁錯之言而七國構
禍陛下今處突厥於中國突厥之親何如七國豈得不
先為憂而宫室可遽興乘輿可輕動哉陛下初平洛陽
凢隋氏宫室之𢎞侈者皆令毁之曽未十年復加營繕
何前日惡之而今日效之也且以今日財力何如隋世
陛下役瘡痍之人襲亾隋之弊恐又甚於煬帝矣太宗
謂𤣥素曰卿謂我不如煬帝何如桀紂對曰若此役不
息亦同歸于亂耳太宗歎曰吾思之不熟乃至於是顧
謂房𤣥齡曰朕以洛陽土中朝貢道均意欲便民故使
營之今𤣥素所言誠有理宜即為之罷役後日或以事
至洛陽雖露居亦無傷也仍賜𤣥素綵二百匹
　　　魏徴諫作飛山宫
十一年太宗作飛山宫特進魏徴上疏以為煬帝恃其
富强不虞後患窮奢極欲使百姓困窮以至身死人手
社稷為墟陛下撥亂返正宜思隋之所以失我之所以
得撤其峻宇安於卑宫若因基而増廣襲舊而加飾此
則以亂易亂殃咎必至難得易失可不念哉
　　　太宗責房𤣥齡等問北門營繕
十五年房𤣥齡髙士亷遇少府少監竇德素於路問北
門近何營繕德素奏之太宗怒讓𤣥齡等曰君但知南
牙政事北門小營繕何預君事𤣥齡等拜謝魏徴進曰
臣不知陛下何以責𤣥齡等而𤣥齡等亦何所謝𤣥齡
等為陛下股肱耳目於中外事豈有不應知者使所營
為是當助陛下成之為非當請陛下罷之問於有司理
則宜然不知何罪而責亦何罪而謝也太宗甚愧之
　　　天后命僧懷義起明堂
垂拱四年明堂成髙二百九十四尺方三百尺凡三層
下層法四時各隨方色中層法十二辰上為圓蓋九龍
捧之上層法二十四氣亦為圓蓋上施鐵鳯髙一丈飾
以黄金中有巨木十圍上下通貫栭櫨橕㮰藉以為本
下施鐵渠為辟雍之象號曰萬象神宫宴賜羣臣赦天
下縱民入觀改河南為合宫縣又於明堂北起天堂五
級以貯大像至三級則俯視明堂矣僧懷義以功拜左
威衛上將軍梁國公侍御史王求禮上書曰古之明堂
茅茨不剪采椽不斵今者飾以珠玉圖以丹青鐵鷟入
雲金龍隱霧昔殷辛瓊臺夏癸瑶室無以加也天后不
報
　　　後唐莊宗别建一樓以清暑
同光三年莊宗苦溽暑於禁中擇髙涼之所皆不稱㫖
宦者因言臣見長安全盛時大明興慶宫樓觀以百數
今日宅家曽無避暑之所宫殿之盛曽不及當時公卿
第舎耳莊宗乃命宫苑使王允平别建一樓以清暑
　　　閩主作紫微宫
後晉天福二年閩主作紫微宫飾以水晶土木之盛倍
於寳皇宫又遣使散詣諸州伺人隱慝
　　　薛融諫修洛陽宫
三年河南留守髙行周奏修洛陽宫左諌議大夫薛融
諫曰今宫室雖經焚毁猶侈於帝堯之茅茨所費雖寡
猶多於漢文之露臺况魏城未下公私困窘誠非陛下
修宫館之日請俟海内平寧營之未晩髙祖納其言仍
賜詔襃之
　　　後周世宗先立標幟展外城
顯德二年世宗以大梁城中迫隘詔展外城先立標幟
俟今冬農隙興板築東作動則罷之更俟次年以漸成
之且令自今葬埋皆出所標七里之外其標内俟縣官
分畫街衢倉塲營廨之外聽民隨便築室
　　革弊門
　　　唐順宗首革貞元之弊政
永貞元年順宗御丹鳯門赦天下諸色逋負一切蠲免
常貢之外悉罷進奉貞元之末政事為人患者如宫市
五坊小兒之𩔖悉罷之先是五坊小兒張捕鳥雀於閭
里者皆為暴横以取人錢物至有張羅網於門不許人
出入者或張井上使不得汲者近之輒曰汝驚供奉鳥
雀即痛毆之出錢物求謝乃去或相聚飲食於酒食之
肆醉飽而去賣者或不知就索其直多被毆詈順宗在
東宫皆知其弊故即位首禁之
　　　憲宗不從劉光琦稱舊例
元和三年羣臣上尊號赦天下自今長史詣闕無得進
奉知樞密劉光琦奏分遣中使齎赦詣諸道意欲分其
饋遺翰林學士裴垍李絳奏敕使所至煩擾不若但附
急遞憲宗從之光琦稱舊例憲宗曰例是則從之茍為
非是奈何不改
　　　文宗深知兩朝之弊
寳厯二年文宗自為諸王深知兩朝之弊及即位勵精
求治去奢從儉詔宫女非有職掌者皆出之出三千餘
人五坊鷹犬凖元和故事量留校獵外悉放之有司供
宫禁年支物並凖貞元故事省教坊翰林總監冗食千
二百餘員停諸司新加衣糧御馬坊塲及近歲别貯錢
榖所占陂田悉歸之有司先宣索組繡彫鏤之物悉罷
之敬宗之世每月視朝不過一二文宗始復舊制每竒
日未嘗不視朝對宰相羣臣延訪政事乆之方罷待制
官舊雖設之未嘗召對至是屢䝉延問其輟朝放朝皆
用偶日中外翕然相賀以為太平可冀
　
　
　通鑑總𩔖卷二上
欽定四庫全書
　通鑑總𩔖卷二下　　　　　宋　沈樞　撰
　　賞罰門
　　　蜀相諸葛亮賞不遺逺罰不阿近
魏明帝青龍二年蜀丞相長史張裔常稱亮曰公賞不
遺逺罰不阿近爵不可以無功取刑不可以貴埶免此
賢愚之所以僉忘其身者也初長水校尉廖立自謂才
名宜為諸葛亮之副常以職位游散怏怏怨謗無已亮
廢立為民徙之汶山及亮卒立垂泣曰吾終為左衽矣
李平聞之亦發病死平常冀亮復收已得自補復策後
人不能故也習鑿齒論曰昔管仲奪伯氏駢邑三百没
齒而無怨言聖人以為難諸葛亮之使廖立垂泣李嚴
致死豈徒無怨言而已哉夫水至平而邪者取灋鑑至
明而醜者亡怒水鑑之所以能窮物而無怨者以其無
私也水鑑無私猶以免謗况大人君子懷樂生之心流
矜恕之德灋行於不可不用刑加乎自犯之罪爵之而
非私誅之而不怒天下有不服者乎
　　　比魏辛雄諌魏主不明賞罰
梁武帝普通六年魏主欲自出討賊中書令袁飜諫而
止辛雄自軍中上疏曰凢人所以臨陣忘身觸白刃而
不憚者一求榮名二貪重賞三畏刑罰四避禍難非此
數者雖聖王不能使其臣慈父不能厲其子矣自秦隴
逆節蠻左亂常已歴數年凡在戎役數十萬人扦禦三
方敗多勝少跡其所由皆不明賞罰之故也陛下雖降
明詔賞不移時然將士之勲歴年不決亡軍之卒宴然
在家是使節士無所勸慕庸人無所畏懾進而擊賊死交
而賞賖退而逃散身全而無罪此其所以望敵奔沮不
肯盡力者也陛下誠能號令必信賞罰必行則軍威必
張盜賊必息矣䟽奏不省
　　　東魏髙澄問杜弼政事之要
梁武帝清泰元年澄以廷尉卿杜弼為軍司攝行臺左
丞臨發問以政事之要可為戒者使録一二條弼請口
陳之曰天下大務莫過賞罰賞一人使天下之人喜罰
一人使天下之人懼茍二事不失自然盡美澄大恱曰
言雖不多於理甚要
　　貶責門
　　　東晉殷浩卒於徙所
永和十年殷浩少與桓温齊名而心競不相下温常輕
之浩既廢黜雖愁怨不形辭色常書空作咄咄怪事字
乆之温謂掾郗超曰浩有德有言嚮為令僕足以儀刑
百揆朝廷用違其才耳將以浩為尚書令以書告之浩
欣然許焉將答書慮有謬誤開閉者十數竟達空函温
大怒由是遂絶卒於徙所
　　　唐李義府長流不聽還
乾封元年時大赦惟長流人不聽還李義府憂憤發病
卒自義府流竄朝士日憂其復入及聞其卒衆心乃安
　　　婁師德等以兵敗獲貶
萬歲通天元年王孝傑婁師德與吐蕃將論欽陵贊婆
戰於素羅汗山唐兵大敗孝傑坐免為庶人師德貶原
州員外司馬師德因署移牒驚曰官爵盡無邪既而曰
亦善亦善不復介意
　　　裴伷先以流人獲拜詹事丞
景雲元年睿宗追復裴炎官爵初裴伷先自嶺南逃歸
復杖一百徙北庭至徙所殖貨任俠常遣客詗都下事
天后之誅流人也伷先先知之逃奔胡中北庭都䕶追獲
囚之以聞使者至流人盡死伷先以待報未殺既而天
后下制安撫流人有未死者悉放還伷先由是得歸至
是求炎後獨伷先在拜詹事丞
　　　憲宗貶韋執誼為崖州司馬
永貞元年貶中書侍郎同平章事韋執誼為崖州司馬
執誼以嘗與王叔文異同且杜黄裳壻故獨後貶然叔
文敗執誼亦自失形勢知禍且至雖尚為相常不自得
奄奄無氣聞人行聲輒惶悸失色以至於貶
　　　憲宗復以王叔文之黨徙逺州
元和十年王叔文之黨坐謫官者凢十年不量移執政
有憐其才欲漸進之者悉召至京師諌官爭言其不可
憲宗與武元衡亦惡之皆以為逺州刺史官雖進而地
益逺永州司馬柳宗元為柳州刺史朗州司馬劉禹錫
為播州刺史宗元曰播州非人所居而夢得親在堂萬
無母子俱徃理欲請於朝願以柳易播㑹中丞裴度亦
為禹錫言曰禹錫誠有罪然母老與其子為死别良可
傷憲宗曰為人子尤當自謹勿貽親憂此則禹錫重可
責也度曰陛下方侍太后恐禹錫在所宜矜憲宗良乆
乃曰朕所言以責為人子者耳然不欲傷其親心退謂
左右曰裴度愛我終切明日禹錫改連州刺史
　　功賞門
　　　韓昭侯藏弊袴
周顯王十八年韓昭侯有弊袴命藏之侍者曰君亦不
仁者矣不賜左右而藏之昭侯曰吾聞明主愛一嚬一
笑嚬有為嚬笑有為笑今袴豈特嚬笑哉吾必待有功
者
　　　漢蕭何張良陳平以功封侯
六年冬十月甲申始剖符封諸功臣為徹侯蕭何封鄼
侯所食邑獨多功臣皆曰臣等身被堅執銳多者百餘
戰少者數十合今蕭何未嘗有汗馬之勞徒持文墨議
論顧反居臣等上何也髙祖曰諸君知獵乎夫獵追殺
獸兎者狗也而發縱指示獸處者人也今諸君徒能得
走獸耳功狗也至如蕭何發縱指示功人也羣臣皆莫
敢言張良為謀臣亦無戰鬬功帝使自擇齊三萬户良
曰臣始起下邳與上㑹留此天以臣授陛下用臣計幸
而時中臣願封留足矣不敢當三萬户乃封張良為留
侯封陳平為户牖侯平辭曰此非臣之功也上曰吾用
先生謀計戰勝克敵非功而何平曰非魏無知臣安得
進上曰若子可謂不背本矣乃復賞魏無知
　　　髙祖先封雍齒
上已封大功臣二十餘人其餘日夜爭功不决未得行
封上在洛陽南宫從複道望見諸將徃徃相與坐沙中
語上曰此何語留侯曰陛下不知乎此謀反耳上曰天
下屬安定何故反乎留侯曰陛下起布衣以此屬取天
下今陛下為天子而所封皆故人所親愛所誅皆生平
所仇怨今軍吏計功以天下不足徧封此屬畏陛下不
能盡封恐又見疑平生過失及誅故即相聚謀反耳上
乃憂曰為之奈何留侯曰上平生所憎羣臣所共知誰
最甚者上曰雍齒與我有故怨數嘗窘辱我我欲殺之
為其功多故不忍留侯曰今急先封雍齒則羣臣人人
自堅矣於是上乃置酒封雍齒為什方侯而急趨丞相
御史定功行封羣臣罷酒皆喜曰雍齒尚為侯我屬無
患矣
　　　蕭何功第一
列侯畢已受封詔定元功十八人位次皆曰平陽侯曹
參身被七十創攻城略地功最多宜第一謁者關内侯
鄂千秋進曰羣臣議皆誤夫曹參雖有野戰略地之功
此特一時之事耳上與楚相距五歳失軍亡衆跳身遁
者數矣然蕭何常從闗中遣軍補其處非上所詔令召
而數萬衆㑹上之乏絶者數矣又軍無見糧蕭何轉漕
關中給食不乏陛下雖數亡山東蕭何常全闗中以待
陛下此萬世之功也今雖亡曹參等百數何缺於漢漢
得之不必待以全奈何欲以一旦之功而加萬世之功
哉蕭何第一曹參次之上曰善於是乃賜蕭何帯劔履
上殿入朝不趨上曰吾聞進賢受上賞蕭何功雖髙得
鄂君乃益明於是因鄂千秋故所食邑封為安平侯是
日悉封何父子兄弟十餘人皆有食邑益封何二千户
　　　霍光諫昭帝守先帝有功封侯之約
始元元年九月金日磾兩子賞建俱侍中與帝略同年
共卧起賞為奉車建附馬都尉及賞嗣侯佩兩綬上謂
霍將軍曰金氏兄弟兩人不可使俱兩綬邪對曰賞自
嗣父為侯耳上笑曰侯不在我與將軍乎對曰先帝之
約有功乃得封侯遂止
　　　北魏韓顯宗不作露布
齊明帝建武四年魏右軍府長史韓顯宗將别軍屯赭
陽成公期遣胡松引蠻兵攻其營顯宗力戰破之斬其
禆將髙法援顯宗至新野魏主謂曰卿破賊斬將殊益
軍勢朕方攻堅城何為不作露布對曰頃聞鎮南將軍
王肅獲賊二三人驢馬數匹皆為露布臣在東觀私常
哂之近雖仰慿威靈得摧醜虜兵寡力弱擒斬不多脫
復髙曵長縑虚張功烈尤而効之其罪彌大臣所以不
敢為之解上而已魏主益賢之
　　　北齊斛律光請遣使勞軍
陳宣帝太建三年齊斛律光與周師戰於宜陽城下取
周建安等四戍捕虜千餘人而還軍未至鄴齊主敕使
散兵光以軍士多有功者未得慰勞乃密通表請遣使
宣㫖軍仍且進齊朝發使遲留軍還將至紫陌光乃駐
營待使帝聞光軍已逼心甚惡之亟令舎人召光入見
然後宣勞散兵
　　　唐太宗面定勲臣
武德九年九月己酉上面定勲臣長孫無忌等爵邑命
陳叔達於殿下唱名示之且曰朕叙卿等勲賞或未當
宜各自言於是諸將爭功紛紜不已淮安王神通曰臣
舉兵闗西首應義旗今房𤣥齡杜如晦等專弄刀筆功
居臣上臣竊不服上曰義旗初起叔父雖首唱舉兵葢
亦自營脫禍及竇建徳吞噬山東叔父全軍覆没劉黒
闥再合餘燼叔父望風奔北𤣥齡等運籌帷幄坐安社
稷論功行賞固宜居叔父之先叔父國之至親朕誠無
所愛但不可以私恩濫與勲臣同賞耳諸將乃相謂曰
陛下至公雖淮安王尚無所私吾儕何敢不安其分遂
皆恱服房𤣥齡嘗言秦府舊人未遷官者皆嗟怨曰吾
屬奉事左右幾何年矣今除官返出前宫齊府人之後
上曰王者至公無私故能服天下之心朕與卿輩日夜
衣食皆取諸民者也故設官分職以為民也當擇賢才
而用之豈以新舊為先後哉必也新而賢舊而不肖安
可捨新而取舊乎今不論其賢不肖而直言嗟怨豈為
政之體乎
　　　宋璟痛抑郝靈荃之賞
開元四年閏月己亥宋璟兼紫微侍郎突厥黙啜自則
天世為中國患朝廷旰食傾天下之力不能克郝靈荃
得其首自謂不世之功璟以天子好武功恐好事者競
生心徼倖痛抑其賞逾年始授郎將靈荃痛哭而死
　　　李泌謂以官賞功有二害
至德元載肅宗謂泌曰今郭子儀李光弼已為宰相若
克兩京平四海則無官以賞之奈何對曰古者官以任
能爵以酬功唐初未得闗東故封爵皆設虚名其食實
封者給繒布而已由是賞功者多以官夫以官賞功有
二害非才則廢事權重則難制是以功臣居大官者皆
不為子孫之逺圖曏使禄山有百里之國則亦惜之以
傳子孫不反矣為今之計莫若疏爵土以賞功臣則雖
大國不過二三百里可比今之小郡豈難制哉上曰善
　　　武宗謂無官可賞李德裕
㑹昌四年澤潞平加李德裕太尉趙國公德裕固辭上
曰恨無官賞卿耳卿若不應得朕必不與卿
　　　後唐周匝乞二州報恩
同光二年初胡柳之役伶人周匝為梁所得莊宗每思
之入汴之日匝謁見於馬前帝甚喜匝涕泣言曰臣所
以生全者皆梁教坊使陳俊内園栽接使儲德源之力
也願就陛下乞二州以報之帝許之郭崇韜諌曰陛下
所與共取天下者皆英豪忠勇之士今大功始就封賞
未及一人而先以伶人為刺史恐失天下心以是不行
踰年伶人屢以為言帝謂崇韜曰吾以許周匝矣使吾
慙見此三人公言雖正然當為我屈意行之五月壬寅
以俊為景州刺史德源為憲州刺史時親軍有從帝百
戰未得刺史者莫不憤歎
　　　後周太祖戮軍士流言者
顯德元年軍士有流言郊賞薄於唐明宗時者帝聞之
壬午召諸將至寢殿讓之曰朕自即位以來惡衣菲食
專以贍軍為念府庫蓄積四方貢獻贍軍之外鮮有嬴
餘汝輩豈不知之今乃縱凶徒騰口不顧人主之勤儉
察國之貧乏又不思已有何功而受賞惟知怨望於汝
輩安乎皆惶恐謝罪退索不逞者戮之流言乃息
　　奏功以實門
　　　漢國淵上首級皆如實數
建安十七年曹操之西征也河間民田銀蘇伯反扇動
幽兾五官將曹丕遣將軍賈信討之應時克滅故事破
賊文書以一為十國淵上首級皆如其實數操問其故
淵曰夫征討外寇多其斬獲之數者欲以大武功聳民
聽也河間在封域之内銀等叛逆雖克㨗有功淵竊耻
之操大恱
　　　晉石鑒以虚張首級被黜
泰始七年豫州刺史石鑒坐擊呉軍虚張首級詔曰鑒
備大臣吾所取信而乃下同為詐義得爾乎今遣歸田
里終身不得復用
　　濫賞門
　　　漢更始濫授官爵
更始二年納趙萌女為夫人故委政於萌羣小膳夫皆
濫授官爵長安為之語曰竈下飬中郎將爛羊胃騎都
尉爛羊頭關内侯
　　　晉王導欲賞路永等官爵
咸和四年路永匡術賈寧皆蘇峻之黨也峻未敗永等
去峻歸朝廷王導欲賞以官爵温嶠曰永等皆峻之腹
心首為亂階罪莫大焉晚雖改悟未足以贖前罪得全
首領為幸多矣豈可復褒寵之哉導乃止
　　　唐穆宗優假將卒
長慶二年初上在東宫聞天下厭苦憲宗用兵故即位
務優假將卒以求姑息詔神策六軍使及南牙常參武
官具由歴功績牒送中書量加奬擢其諸道大將乆次
及有功者悉奏聞與除官應天下諸軍各委本道據守
舊額不得輒有减省於是商賈胥吏爭賂藩鎮牒補列
將而薦之即升朝籍奏章委積士大夫皆扼腕歎息
　　　穆宗濫賜
三年上自複道幸興慶宫至通化門樓投絹二百匹施
山僧上之濫賜皆此𩔖不可悉紀
　　　後唐潞王預借五月僦直
清泰元年帝之發鳯翔也許軍士以入洛人賞錢百緡
既至閱實金帛不過三萬兩匹而賞軍之費計應用五
十萬緡王玫請率京城民財以足之數日僅得數萬緡
執政請據屋為率無問士庶自居及僦者預借五月僦
直從之
　　　李専美請據所有均給將士
有司百方歛民財僅得六萬帝怒下軍廵使獄晝夜督
責囚繫滿獄貧者至自經赴井而軍士遊市肆皆有驕
色市人聚詬之曰汝曹為主力戰立功良苦反使我輩
鞭胷杖背出財為賞汝曹猶揚揚自得不愧天地乎是
時竭左藏舊物及諸道貢獻乃至太后太妃器服簪珥
皆出之纔及二十萬緡帝患之李專美夜直帝讓之曰
卿名有才不能為我謀此留才安所施乎專美謝曰夫
國之存亾不專繫於厚賞亦在修法度立紀綱陛下茍
不改覆車之轍臣恐徒困百姓存亡未可知也今財力
盡於此矣宜據所有均給之何必踐初言乎帝以為然
壬辰詔禁軍在鳯翔歸命者自楊思權尹暉等各賜二
馬一駝錢七十緡下至軍人錢二十緡其在京者各十
緡軍士無厭猶怨望為謡言曰除去菩薩扶立生鐵以
閔帝仁弱帝剛嚴有悔心故也
　　公法門
　　　北魏源懷不以舊交恕元尼須
梁天監二年魏主以源懷持節廵邊朔鎮將元尼須與
懷舊交貪穢狼籍置酒請懷謂懷曰命之長短繫卿之
口豈可不相寛貸懷曰今日源懷與故人飲酒之坐非
鞫獄之所也明日公庭始為使者檢鎮將罪狀之處耳
泥須揮淚無以對竟案劾抵罪
　　　唐太宗不私龎相壽
貞觀三年濮州刺史龎相壽坐貪汚觧任自陳嘗在秦
王幕府上憐之欲聽還舊任魏徴諌曰秦府左右中外
甚多恐人人皆恃恩私是使為善者懼上欣然納之謂
相夀曰我昔為秦王乃一府之主今居大位乃四海之
主不得獨私故人大臣所執如是朕何敢違賜帛遣之
相夀流涕而去
　　　太宗不阿親戚
十七年四月丁亥以中書令楊師道為吏部尚書初長
廣公主適趙慈景生節慈景死更適師道師道與長孫
無忌等共鞫承乾獄隂為趙節道地由是獲譴上至公
主所公主以首擊地泣謝子罪上亦拜泣曰賞不避仇讎
罰不阿親戚此天下至公之道不敢違也以是負姊
　　　髙宗謂官司多不盡公
永徽元年閏月上謂宰相曰聞所在官司行事猶互觀
顔面多不盡公長孫無忌對曰此豈敢言無然肆情曲
灋實亦不敢至於小小收取人情恐陛下尚不能免無
忌以元舅輔政凢有所言上無不嘉納
　　　宣宗不以工藝廢法
大中十一年教坊祝漢貞滑稽敏給上或指物使之口
占摹詠有如宿構由是寵冠諸優一日在上前抵掌談
諧頗及外事上正色謂曰我畜飬爾曹正供戲笑耳豈
得輒預朝政邪自是踈之㑹其子坐贓杖死流漢貞於
天德軍樂工羅程善琵琶自武宗朝已得幸上素曉音
律尤有寵程恃恩暴横以睚眦殺人繫京兆獄諸樂工
欲為之請因上幸後苑奏樂乃設虛坐置琵琶而羅拜
於庭且泣上問其故對曰羅程負陛下萬死然臣等惜
其天下絶藝不復得奉宴遊矣上曰汝曹所惜者羅程
藝朕所惜者髙祖太宗法竟杖殺之
　　　後唐潞王欲殺楚匡祚
清泰元年帝欲殺楚匡祚韓昭𦙍曰陛下為天下父天
下之人皆陛下子用法宜存至公匡祚受詔檢校重吉
家財不得不爾今族匡祚無益死者恐不厭衆心乙卯
長流匡祚於登州
　　　後周太祖不私故吏
廣順二年葉仁魯帝之故吏也坐贓絹萬五千匹錢千
緡庚午賜死帝遣中使賜以酒食曰汝自抵國法吾無
如之何當存恤汝母仁魯感泣
　　法令門
　　　衛鞅募民徙木
周顯王八年秦孝公以衛鞅為左庶長卒定變灋之令
令既具未布恐民之不信乃立三丈之木於國都市南
門募民有能徙置北門者予十金民怪之莫敢徙復曰
能徙者予五十金有一人徙之輒予五十金乃下令令
行朞年秦民之國都言新令之不便者以千數於是太
子犯灋衛鞅曰灋之不行自上犯之太子君嗣也不可
施刑刑其傅公子䖍黥其師公孫賈明日秦人皆趨令
行之十年秦國道不拾遺山無盗賊民勇於公戰怯於
私鬬鄉邑大治秦民初言令不便者有來言令便衛鞅
曰此皆亂灋之民也盡遷之於邊其後民莫敢議令
　　　漢髙祖約法三章
元年十一月沛公悉召諸縣父老豪傑謂曰父老苦秦
苛灋乆矣今與諸侯約先入闗者王之吾當王闗中與
父老約灋三章耳殺人者死傷人及盗抵罪餘悉除去
秦灋諸吏民皆案堵如故凢吾所以來為父老除害非
有所侵暴無恐且吾所以還軍霸上待諸侯至而定約
束耳乃使人與秦吏行縣鄉邑告諭之秦民大喜
　　　梁統論人輕犯法吏易殺人
建武十四年秋太中大夫梁統上䟽曰臣竊見元帝初
元五年輕殊死刑三十四事哀帝建平元年輕殊死刑
八十一事其四十二事手殺人者減死一等自是以後
著為常凖故人輕犯灋吏易殺人髙帝受命約令定律
誠得其宜文帝唯除省肉刑相坐之灋自餘皆率由舊
章至哀平繼體丞相王嘉輕為穿鑿虧除先帝舊約成
律願宣詔有司定不易之典杜林奏曰大漢初興蠲除
苛政及至其後漸以滋章果桃菜茹之饋集以成贓小
事無妨於義以為大戮至於法不能禁令不能止上下
相遁為敝彌深臣愚以為宜如舊制不合翻移統復上
言曰自髙祖至於孝宣海内稱治至初元建平而盗賊
浸多皆刑罰不衷愚人易犯之所致也由此觀之則刑
輕之作反生大患惠加姦軌而害及良善也事寢不報
　　　晉裴頠劉頌論刑法不壹
元康九年刑法不壹獄訟繁滋裴頠上表曰元康四年
大風廟闕屋瓦有數枚傾落免太常荀寓五年二月有
大風蘭臺主者懲懼前事求索阿棟之間得瓦小邪十
五處遂禁止太常復興刑獄今年八月陵上荆一枝圍
七寸二分者被斫司徒太常奔走道路雖知事小而案劾
難測皆為過當恐姦吏因縁得為淺深也劉頌復上䟽
曰自近世以來法漸多門令甚不一法欲必奉故令主
者守文理有窮塞故使大臣釋滯事有時宜故人主權
斷主者守文若釋之執犯蹕之平也大臣釋滯若公孫
𢎞斷郭觧之獄也人主權斷若漢祖戮丁公之為也天
下萬事自非此𩔖不得出意妄議皆以律令從事然後
法信於下乃下詔郎令史復出法駮案者隨事以聞然
亦不能革也頌遷吏部尚書建九班之制欲令百官居
職希遷考課能否明其賞罰賈郭用權仕者欲速事竟
不行
　　　熊逺請以律令經傳為駁議
建興元年熊逺言於琅邪王睿曰軍興以來處事不用
律令競作新意臨事立制朝作夕改至於主者不敢任
法每輒闗諮非為政之體也愚謂凢為駁議者皆當引
律令經傳不得直以情言無所依凖以虧舊典若開塞
隨宜權道制物此是人君之所得行非臣子所宜專用
也睿以時方多事不能從
　　　苻堅用鄧羌王猛
晉穆帝升平三年秋七月秦王堅自河東還以驍騎將
軍鄧羌為御史中丞八月以咸陽内史王猛為侍中中
書令領京兆尹特進光禄大夫彊德太后之弟也􁏴酒
豪横掠人財貨子女為百姓患猛下車收德奏未及報
已陳尸於市堅馳使赦之不及與鄧羌同志疾惡紏案
無所顧忌數旬之間權豪貴戚殺戮刑免者二十餘人
朝廷震栗姦猾屛氣路不拾遺堅歎曰吾始今知天下
之有法也
　　　梁武帝思秣陵老人之言
天監十年上敦睦九族優借朝士有犯罪者皆屈法申
之百姓有罪則案之如法其縁坐則老㓜不免一人亡
逃舉家質作民既窮窘姦宄益深嘗因郊祀有秣陵老
人遮車駕言曰陛下為灋急於庶民緩於權貴非長乆
之道誠能反是天下幸甚上於是思有以寛之
　　　北齊張老請定齊律
梁簡文大寳元年齊主初立勵精為治趙道德以事屬
黎陽太守清河房超超不發書棓殺其使齊主善之命
守宰各設棓以誅屬請之使乆之都宮中郎宋軌奏曰
若受使請賕猶致大戮身為枉法何以加罪乃罷之司
都功曹張老上書請定齊律詔右僕射薛琡等取魏麟
趾格更討論損益之
　　　唐李素立諌髙祖棄法
武德元年有犯法不至死者上特命殺之監察御史李
素立諫曰三尺灋王者所與天下共也法一動摇人無
所措手足陛下甫創鴻業奈何棄法臣忝法司不敢奉
詔上從之自是特承恩遇命所司授以七品清要官
　　　増新格五十三條
七年夏四月庚子朔赦天下是日頒新律令此開皇舊
制増新格五十三條
　　　初定均田租庸調灋
初定均田租庸調灋丁中之民給田一頃篤疾减什之
六寡妻妾减七皆以什之二為世業八為口分每丁歲
入租粟二石調隨土地所宜綾絹絁布歲役二旬不役
則收其傭日三尺有事而加役者旬有五日免其調三
旬租調俱免水旱蟲霜為災什損四以上免租損六以
上免調損七以上課役俱免凢民貲業分九等百户為里五
里為鄉四家為隣四鄰為保在城邑者為坊田野者為
村食禄之家無得與民爭利工商雜𩔖無預士伍男女
始生為黄四歲為小十六為中二十為丁六十為老歲
造計帳三年造户籍
　　　太宗謂灋令不可數變
貞觀十年十二月上曰法令不可數變數變則煩官長
不能盡記又前後差違吏得以為姦自今變法皆宜詳
慎而行之
　　　太宗謂不可變法度
十五年七月丙子上指殿屋謂侍臣曰治天下如建此
屋營構既成勿數改移茍易一榱正一瓦踐履動摇必
有所損若慕竒功變法度不恒其德勞擾實多
　　　狄仁傑奏權善才范懷義不應殺
儀鳯元年九月壬申大理奏左威衛大將軍權善才右
監門中郎將范懷義誤斫昭陵栢罪當除名髙宗特命
殺之大理丞太原狄仁傑奏二人罪不當死上曰善才
等斫陵栢我不殺則為不孝仁傑固執不已上作色令
出仁傑曰今灋不至死而陛下特殺之是法不信於人
也人何所措其手足張釋之有言設有盗長陵一抔土
陛下何以處之今以一株栢殺二將軍後代謂陛下為
何如矣臣不敢奉詔者恐䧟陛下於不道且羞見釋之
於地下故也上怒稍觧二人除名流嶺南
　　　柳公綽誅舞文吏
長慶三年五月壬申以尚書左丞柳公綽為山南東道
節度使公綽過鄧縣有二吏一犯贓一舞文衆謂公綽
必殺犯贓者公綽判曰贓吏犯法法在姦吏亂法法亡
竟誅舞文者
　　　馬植奏不應减免重囚
大中元年二月癸未宣宗以旱故减膳徹樂出宫女縱
鷹隼止營繕命中書侍郎同平章事盧商與御史中丞
封敖踈理京城繫囚大理卿馬植奏稱盧商等務行寛
宥凡抵極法者一切免死彼官典犯贓及故殺人平日
大赦所不免今因踈理而原之使貪吏無所懲畏死者
衘寃無告恐非所以消旱災致和氣也昔周饑克殷而
年豐衛旱討邢而雨降是則誅罪戮姦式合天意雪寃
決滯乃副聖心也乞再加裁定詔兩省五品以上議之
張鷺等上言陛下以旱理繫囚慮有寃滯今所原死罪
無寃可雪恐凶險僥幸之徒常思水旱為災宜如馬植
所奏詔從之皆論如法
　　　後梁㓂彦卿殺人崔沂奏論如法
開平四年三月左金吾大將軍冦彦卿入朝至天津橋
有民不避道投諸欄外而死彦卿自首於太祖太祖以
彦卿才幹有功乆在左右命以私財遺死者家以贖罪
御史司憲崔沂劾奏彦卿殺人闕下請論如法帝命彦
卿分析彦卿對令從者舉置欄外不意誤死帝欲以過
失論沂奏在法以勢力使令為首下手為從不得歸罪
從者不鬬而故毆傷人加傷罪一等不得為過失辛巳
責授彦卿逰擊將軍左衛中郎將彦卿揚言有得崔沂
首者賞錢萬緡沂以白帝帝使人謂彦卿崔沂有毫髪
傷我當族汝時功臣驕横由是稍肅
　　詔令制誥門
　　　漢山東父老扶杖聽文帝詔令
二年賈山上書曰陛下即位親自勉以厚天下節用愛
民平獄緩刑天下莫不説喜臣聞山東吏布詔令民雖老
羸癃疾扶杖而徃聽之願少須臾母死思見德化之成
也
　　　第五倫見詔書歎光武為聖主
建武三十一年京兆掾第五倫領長安市公平亷介市
無姦枉每讀詔書常歎息曰此聖主也一見決矣等輩
笑之曰爾說將尚不能下安能動萬乘乎倫曰未遇知
已道不同故耳後舉孝亷補淮陽王醫工長
　　　唐太宗因旱蝗下詔
貞觀二年闗内旱饑民多賣子以接衣食己巳詔出御
府金帛為贖之歸其父母又詔以去歲霖雨今兹旱蝗
赦天下詔書略曰若使年榖豐稔天下乂安移災朕身
以存萬國是所願也甘心無吝㑹所在有雨民大恱
　　　北門翰林之制
天寶十三載唐初詔敕皆中書門下官有文者為之乾
封以後始召文士元萬頃范履冰等草諸文辭常於北
門候進止時人謂之北門學士中宗之世上官昭容專
其事上即位始置翰林院密邇禁廷延文章之士下至
僧道書畫琴棊數術之工皆處之謂之待詔刑部尚書
張均及弟太常卿垍皆翰林院供奉上欲加安禄山同
平章事已令張垍草制楊國忠諌曰禄山雖有軍功目
不知書豈可為宰相制書若下恐四夷輕唐上乃止
　　　德宗奉天詔書聞者揮涕
建中四年陸贄言於上曰今盗遍天下輿駕播遷陛下
宜痛自引過以感人心昔成湯以罪已勃興楚昭以善
言復國陛下誠能不吝改過以言謝天下使詔書無所
避忌臣雖愚陋可以仰副聖情庶令反側之徒革心向
化上然之故奉天所下詔書雖驕將悍卒聞之無不感
激揮涕
　　　興元詔書士卒感泣
興元元年春正月癸酉朔赦天下改元制曰致理興化
必在推誠忘已濟人不吝改過朕嗣服丕構君臨萬邦
失守宗祧越在草莽不念率德誠莫追於既徃永言思
咎期有復於將來明徴其義以示天下小子懼德不嗣
妄敢怠荒然以長於深宮之中暗於經國之務積習易
溺居安忘危不知稼穡之艱難不恤征戍之勞苦澤靡
下究情未上通事既壅隔人懷疑阻猶昧省已遂用興
戎徴師四方轉餉千里賦車籍馬逺近騷然行齎居送
衆庶勞止或一日屢交鋒刄或連年不觧甲胄祀奠乏
主室家靡依死生流離怨氣凝結力役不息田萊多荒
暴令峻於誅求疲甿空於杼軸轉死溝壑離去鄉閭邑
里丘墟人烟斷絶天譴於上而朕不寤人怨於下而朕
不知馴致亂階變興都邑萬品失序九廟震驚上累於
祖宗下負于蒸庶痛心靦貎罪實在予永言愧悼若墜
泉谷自今中外所上書奏不得更言聖神文武之號李
希烈田恱王武俊李納等咸以勲舊各守藩維朕撫馭
乖方致其疑懼皆由上失其道而下罹其災朕實不君
人則何罪宜并所管將吏等一切待之如初朱滔雖縁
朱泚連坐路逺必不同謀念其舊勲務在𢎞貸如能效
順亦與惟新朱泚反易天常盗竊名器暴犯陵寢所不
忍言獲罪祖宗朕不敢赦其脅從將吏百姓等但官軍
未到京城以前去逆效順并㪚歸本道本軍者並從赦
例諸軍諸道應赴奉天及進收京城將士並賜名奉天
定難功臣其所加墊陌錢稅間架竹木茶漆𣙜鐵之𩔖
悉宜停罷赦下四方人心大恱及上還長安明年李抱
眞入朝為上言山東宣布赦書士卒皆感泣臣見人情
如此知賊不足平也
　　　詔令不信
貞元三年上畋於新店入民趙光竒家問百姓樂乎對
曰不樂上曰今歲頗稔何為不樂對曰詔令不信前云
兩稅之外悉無他徭今非稅而誅求者殆過於稅後又
云和糴而實强取之曽不識一錢始云所糴粟麥納於
道次今則遣致京西行營動數百里車摧牛斃破産不
能支愁苦如此何樂之有每有詔書優恤徒空文耳恐
聖主深居九重皆未知之也上命復其家
　　　令狐楚草制
元和十四年中書舎人武儒衡有氣節好直言憲宗器
之顧待甚渥人皆言其且入相令狐楚忌之思有以沮
之乃薦山南東道節度推官狄兼謩才行擢兼謩左拾
遺内供奉兼謩仁傑之族曽孫也楚自草制辭盛言天
后竊位姦臣擅權頼仁傑保佑中宗克復明辟儒衡泣
訴於憲宗且言臣曽祖平一在天后朝辭榮終老憲宗
由是薄楚之為人
　　　武宗令李德裕草賜黠戛斯書
㑹昌三年三月以太僕卿趙蕃為安撫黠戛斯使武宗
命李德裕草賜黠戛斯可汗書諭以貞觀二十一年黠
戛斯先君身自入朝授左屯衛將軍堅昆都督迄于天
寶朝貢不絶比為囘鶻所隔今囘鶻殘兵不滿千人散
投山谷可汗既與為怨須盡殱夷儻留餘燼必生後患
又聞可汗受氏之原與我同族國家承北平太守之後
可汗乃都尉苗裔以此合族尊卑可知今欲册命可汗
特加美號縁未知可汗之意且遣諭意待趙蕃囘日别
命使展禮自囘鶻至塞上及黠戛斯入貢每有詔敕武
宗多命德裕草之德裕請委翰林學士武宗曰學士不
能盡人意須卿自為之
　　　李德裕詔語要切
武宗命德裕草詔賜成德節度使王元逵魏博節度使
何𢎞敬其略曰澤潞一鎮與卿事體不同勿為子孫之
謀欲存輔車之勢但能顯立功效自然福及後昆武宗
臨朝稱其語要切曰當如此直告之是也又賜張仲武
詔以回鶻餘燼未滅塞上多虞專委卿禦侮元逵𢎞敬
得詔悚息聽命
　　　夜召學士草制
以翰林學士承㫖崔鉉為中書侍郎同平章事武宗夜
召學士韋琮以鉉名授之令草制宰相樞密皆不之知
時樞密使劉行深楊欽義皆愿慤不敢預事老宦者尤
之曰此由劉楊懦怯墮敗舊風故也
　　　崔嘏坐罪
大中二年中書舎人崔嘏坐草李德裕制不盡言其罪
貶端州刺史
　　　鄭畋草劉瞻制坐罪
咸通十一年劉瞻貶康州刺史翰林學士承㫖鄭畋草
瞻罷相制辭曰安數畆之居仍非已有却四方之賂惟
畏人知路巖謂畋曰侍郎乃表薦劉相也坐貶梧州刺
史
　　　韋貽範起復
天復二年七月韋貽範之為相也多受人賂許以官既
而以母喪罷去日為債家所譟故汲汲於起復日遣人
詣兩中尉樞密及李茂貞求之命韓偓草貽範起復制
偓曰吾腕可斷此制不可草即上䟽論貽範遭憂未數
月遽令起復實駭物聼傷國體昭宗即命罷草八月乙
亥朔班定無白麻可宣宦官喧言韓侍郎不肯草麻聞
者大駭茂貞入見上曰陛下命相而學士不肯草麻與
反何異昭宗曰彼所陳事理明白若之何不從茂貞不
恱而出己亥再起復韋貽範使姚洎草制貽範不讓即
表謝視事
　　　後漢范質草詔令得宜
乾裕三年郭威之討三叛也每見朝廷詔書處分軍事
皆合機宜問使者誰為此詔使者以翰林學士范質對
威曰宰相器也入城訪求得之甚喜時大雪威觧所服
紫袍衣之令草太后誥令迎新君儀注蒼黄之中討論
撰定皆得其宜
　　赦書門
　　　漢匡衡荀恱論赦
永光二年元帝問給事中匡衡以地震日食之變衡上
䟽曰陛下躬聖德開太平之路閔愚吏民觸法抵禁比
年大赦使百姓得改行自新天下幸甚臣竊見大赦之
後姦邪不為衰止今日大赦明日犯法相隨入獄此殆
導之未得其務也荀恱論曰夫赦者權時之宜非常典
也漢興承秦兵革之後大愚之世比屋可刑故設三章
之法大赦之令蕩滌穢流與民更始時勢然也若惠文
之世無所赦之若孝景之時七國皆亂異心並起姦詐
非一及武帝末年賦役繁興羣盗並起加以太子之事
巫蠱之禍天下紛然百姓無聊人不自安及光武之際
撥亂之後如此之比宜為赦矣
　　　呉漢願光武無赦
建武二十年廣平忠侯呉漢病篤車駕親臨問所欲言
對曰臣愚無所知識唯願陛下慎無赦而已
　　　蜀漢諸葛亮不發赦
魏邵陵厲公正始七年蜀漢大赦大司農孟光於衆中
責費禕曰夫赦者偏枯之物非明世所宜有也衰敝窮
極必不得已然後乃可權而行之耳今主上仁賢百僚
稱職何有旦夕之急而數施非常之恩以惠姦宄之惡
乎禕但顧謝踧踖而已初丞相亮時有言公惜赦者亮
荅曰治世以大德不以小惠故匡衡呉漢不願為赦先
帝亦言吾周旋陳元方鄭康成間每見啓告治亂之道
悉矣曽不語赦也若劉景升季玉父子歲歲赦宥何益
於治由是蜀人稱亮之賢知禕不及焉陳壽評曰諸葛
亮為政軍旅數興而赦不妄下不亦卓乎
　　　晉郭璞請發赦
太興四年三月日中有黒子著作佐郎郭璞以元帝用
刑過差上䟽以為隂陽錯繆皆繁刑所致赦不欲數然
子産知鑄刑書非政之善不得不作者須以救弊故也
今之宜赦理亦如之
　　　郭璞復上䟽請赦
永昌元年春正月郭璞復上䟽請因皇孫生下赦令元
帝從之乙卯大赦改元
　　　王彪之言郊祀不應有赦
永和七年穆帝將行郊祀㑹稽王昱問於王彪之曰郊
祀應有赦否彪之曰自中興以來郊祀徃徃有赦愚意
常謂非宜凶愚之人以為郊必有赦將生於徼幸矣昱
從之
　　　唐太宗不欲數赦
貞觀二年太宗謂侍臣曰古語有之赦者小人之幸君
子之不幸一歲再赦善人喑啞夫飬稂莠者害嘉榖赦
有罪者賊良民故朕即位以來不欲數赦恐小人恃之
輕犯憲章故也
　　　陸贄言竄謫者未霑恩
貞元十年陸贄上言郊禮赦下已近半年而竄謫者尚
未霑恩乃為三狀擬進德宗使謂之曰故事左降官凖
赦量移不過三五百里今所擬稍似超越恐非便贄復
上言以為王者待人以誠有責怒而無猜嫌有懲沮而
無怨忌斥逺以儆其不恪甄恕以勉其自新如或以其
貶黜便謂姦兇恒處防閑之中長從擯棄之例則是悔
過者無由自補藴才者終不見伸若所移不過三五百
里則有疆域不離於本道風土反惡於舊州徒有徙家
之勞是増移配之擾乞更賜裁審
　　　陸贄陽城皆死貶所
永貞元年德宗之末十年無赦羣臣以㣲過譴逐者皆
不復叙用至是始得量移追忠州别駕陸贄郴州别駕
鄭餘慶杭州刺史韓臯道州刺史陽城赴京師贄與陽
城皆未聞追詔而卒
　　　李綘白居易上言
元和四年憲宗以乆旱欲降德音翰林學士李綘白居
易上言以為欲令實惠及人無如减其租稅又言宫人
驅使之餘其數猶廣事宜省費物貴徇情又請禁諸道
横歛以充進奉又言嶺南黔中福建風俗多掠良人賣
為奴婢乞嚴禁止閏月己酉制降天下繫囚蠲租稅出
宫人絶進奉禁掠賣皆如二臣之請己未雨降表賀曰
乃知憂先於事故能無憂事至而憂無救於事
　　　李逢吉恐李紳量移
寶厯元年羣臣上尊號曰文武大聖廣孝皇帝赦天下
赦文但云在降官已經量移者宜與量移不言未量移
者翰林學士韋處厚上言逢吉恐李紳量移故有此處
置如此則應近年流貶官因李紳一人皆不得量移也
敬宗即遣追赦文改之紳由是得移江州長史
　　　後晉張允上駮赦論
天福三年左散騎常侍張允上駮赦論以為帝王遇天
災多肆赦謂之修德借有二人坐獄遇赦則曲者幸免
直者衘寃寃氣升聞乃所以致災非所以弭災也詔襃
之
　
　
　
　
　
　
　
　
　
　
　
　
　
　通鑑總𩔖卷二下
欽定四庫全書
　通鑑總𩔖卷三　　　　　　宋　沈樞　撰
　　贈諡門
　　　晉明帝贈周札衛尉
太寜三年贈故譙王丞甘卓戴淵周顗虞望郭璞王澄
等官周札故吏為札訟寃尚書卞壼議以為札守石頭
開門延冦不當贈諡司徒導以為徃年之事敦姦逆未
彰自臣等有識以上皆所未悟與札無異既悟其姦札
便以身許國尋取梟夷臣謂宜與周戴同例郗鑒以為
周戴死節周札延冦事異賞均何以勸沮如司徒議謂
徃年有識以上皆與札無異則譙王周戴皆應受責何
贈諡之有今三臣既褒則札宜受貶明矣導曰札與譙
王周戴雖所見有異同皆人臣之節也鍳曰敦之逆謀
履霜日乆縁札開門令王師不振若敦前者之舉義同
桓文則先帝可為幽厲邪然卒用導議贈札衛尉
　　　范𢎞之論殷浩桓温
太元十六年以尚書右僕射王珣為左僕射范𢎞之論
殷浩冝加贈諡因叙桓温不臣之迹是時桓氏猶盛王
珣温之故吏也以為温廢昏立明有忠貞之節黜𢎞之
為餘杭令
　　　齊王儉諡文獻
永明七年王儉卒王晏既領選權行臺閣與儉頗不平
禮官欲依王導諡儉為文獻晏啓上曰導乃得此諡但
宋氏以來不加異姓出謂親人曰平頭憲事已行矣
　　　北魏鄭羲諡文靈
十年魏南陽公鄭羲與李沖昏姻沖引為中書令出為
西兖州刺史在州貪鄙文明太后為魏主納其女為嬪
徴為秘書監及卒尚書奏諡曰宣詔曰蓋棺定諡激揚
清濁故何曾雖孝良史載其繆醜賈充有勞直士謂之
荒公羲雖宿有文業而治闕亷清尚書何乃情遺至公
愆違明典依諡法博聞多見曰文不勤成名曰靈可贈
以本官加諡文靈
　　　唐許敬宗諡曰繆
咸亨三年秋八月壬午許敬宗卒袁思古議敬宗棄長
子於荒徼嫁少女於夷貊案諡法名與實爽曰繆請諡
為繆敬宗孫彦伯訟思古與許氏有怨請改諡王福畤
議以為諡者得失一朝榮辱千載若嫌隙有實當據法
推繩如其不然義不可奪戴至徳謂福畤曰髙陽公任
遇如是何以諡之為繆對曰昔晉司空何曾既忠且孝
徒以日食萬錢秦秀諡之曰繆許敬宗忠孝不逮於曾
而飲食男女之累過之諡之曰繆無負許氏矣詔集五
品以上更議陽思敬議按諡法既過能改曰恭請諡曰
恭詔從之敬宗嘗奏流其子昻于嶺南又以女嫁蠻酋
馮盎之子多納其貨故思古議及之
　　　韋凑議太子重俊諡
景雲元年諡故太子重俊曰節愍韋凑上書以為賞罰
所不加者則考行立諡以褒貶之故太子重俊與李多
祚等稱兵入宫中宗登𤣥武門以避之太子據鞍督兵
自若及其徒倒戈多祚等死太子方逃竄曏使宿衛不
守其為禍也胡可忍言明日中宗雨泣謂供奉官曰幾
不與卿等相見其危如此今聖朝禮葬諡為節愍臣竊
惑之夫臣子之禮過廟必下過位必趨漢成帝之為太
子不敢絶馳道而重俊稱兵宫内跨馬御前無禮甚矣
若以其誅武三思父子而嘉之則興兵以誅奸臣而尊
君父可也今欲自取之是與三思競為逆也又足嘉乎
若以其欲廢韋氏而嘉之則韋氏於時逆狀未彰大義
未絶茍無中宗之命而廢之是脅父廢毋也庸可乎漢
戾太子困於江充之讒發憤殺充雖興兵交戰非圍逼
君父也兵敗而死及其孫為天子始得改葬猶諡曰戾
况重俊可諡之曰節愍乎臣恐後之亂臣賊子得引以
為比開悖逆之原非所以彰善癉惡也請改其諡多祚
等從重俊興兵不為無罪陛下今宥之可也名之為雪
亦所未安睿宗甚然其言而執政以為制命已行不為
追改但停多祚等贈官而已
　　　南唐張伯論太子𢎞冀諡
周世宗顯徳六年唐太子𢎞冀卒有司引浙西之功諡
曰武宣張泊上言太子之德主於孝敬今諡以武功非所
以防微而慎徳也乃更諡曰文獻
　　尊號門
　　　秦始皇更號曰皇帝
二十六年王初并天下自以為徳兼三皇功過五帝乃
更號曰皇帝命為制令為詔自稱曰朕追尊荘襄王為
太上皇制曰死而以行為諡則是子議父臣議君也甚
無謂自今以來除諡灋朕為始皇帝後世以計数二世
三世至于萬世傳之無窮
　　　唐顔真卿請祖宗皆從初諡
大厯十四年禮儀使吏部尚書顔真卿上言上元中政
在宫壼始增祖宗之諡𤣥宗末奸臣竊命累聖之諡有
加至十一字者按周之文武言文不稱武言武不稱文
豈聖徳所不優乎蓋羣臣稱其至者故也故諡多不為
褒少不為貶今累聖諡號太廣有踰古制請自中宗以
上皆從初諡睿宗曰聖真皇帝𤣥宗曰孝明皇帝肅宗
曰宣皇帝以省文尚質正名敦本代宗命百官集議儒
學之士皆從真卿議獨兵部侍即袁傪官以兵進奏言
陵廟玉冊木主皆已刋勒不可輕改事遂寢不知陵中
玉冊所刻乃初諡也
　　　陸贄請黜舊號
建中四年術者上言國家厄運宜有變更以應時數羣
臣請更加尊號一二字上以問陸贄贄上奏以為不可
其略曰尊號之興本非古制行於安泰之日已累謙冲
襲乎䘮亂之時尤傷事體又曰嬴秦徳衰兼皇與帝始
總稱之流及後代昬僻之君乃有聖劉天元之號是知
人主輕重不在名稱損之有謙光稽古之善崇之獲矜
能納謟之譏又曰必也俯稽術數須有變更與其増美
稱而失人心不若黜舊號以祗天戒徳宗納其言但改
年號而已
　　　皇甫鎛欲増孝徳字
元和十四年初羣臣議上尊號皇甫鏄欲增孝徳字中
書侍郎同平章事崔羣曰言聖則孝在其中矣鎛譖羣
於憲宗曰羣於陛下惜孝徳二字憲宗怒
　　　韋温請辭尊號
太和六年詔以水旱降繫囚羣臣上尊號曰太和文武
至徳皇帝右補闕韋温上䟽以為今水旱為災恐非崇
飾徽稱之時文宗善之辭不受
　　　南唐李昪不受尊號
晉髙祖天福四年唐羣臣江王知證等累表請唐主復
姓李立唐宗廟唐主許之羣臣又請上尊號唐主曰尊
號虚美且非古遂不受其後子孫皆踵其法不受尊號
又不以外戚輔政宦者不得預事皆它國所不及也
　　僣號門
　　　東晉王始自稱太平皇帝
元興二年泰山賊王始聚衆數萬自稱太平皇帝署置
公卿南燕桂林王鎮討禽之臨刑或問其父及兄弟安
在始曰太上皇蒙塵于外征東征西為亂兵所害其妻
怒之曰君正坐此口奈何尚爾始曰皇后不知自古豈
有不亡之國朕則崩矣終不改號
　　　桓𤣥即帝位
詔楚王桓𤣥行天子禮樂妃為王后世子為太子卞範
之為禪詔使臨川王寳逼安帝書之安帝臨軒遣司徒
王謐奉璽綬禪位于楚安帝出居永安宫百官詣姑孰
勸進𤣥築壇於九井山北即皇帝位冊文多非薄晉室
或諫之𤣥曰揖讓之文正可陳之於下民耳豈可欺上
帝乎大赦改元永始𤣥入建康宫登御坐而牀忽䧟羣
下失色殷仲文曰將由聖徳深厚地不能載𤣥大悦
　　　宋王渾自號楚王
孝建二年雍州刺史王渾與左右作檄文自號楚王改
元永光備置百官以為戯笑長史王翼之封呈其手迹
武帝廢渾為庶人徙始安郡武帝遣員外㪚騎侍郎戴
明寳詰責渾因逼令自殺時年十七
　　　鄧琬上尊號於晉安王
泰始二年鄧琬稱説符瑞詐稱上路太后璽書帥將佐
上尊號於晉安王子勛子勛即皇帝位於尋陽改元義
嘉以鄧琬為尚書右僕射其餘將佐及諸州郡除官進
爵號各有差
　　　唐天后以唐為周
天授元年侍御史傅遊藝帥關中百姓九百餘人詣闕
上表請改國號曰周賜皇帝姓武氏天后不許於是百
官及帝室宗戚逺近百姓四夷酋長沙門道士合六萬
餘人俱上表如遊藝所請皇帝亦上表自請賜姓武氏
羣臣上言有鳯皇自明堂飛入上陽宫還集左臺梧桐
之上乆之飛東南去及赤雀數萬集朝堂天后可皇帝
及羣臣之請御則天樓赦天下以唐為周以皇帝為皇
嗣賜姓武氏立武氏七廟于神都
　　　董昌集將佐議稱帝
乾寜二年董昌將稱帝集將佐議之節度副使黄碣曰
今唐室雖微天人未厭齊桓晉文皆翼戴周室以成覇
業大王興於畎畆受朝廷厚恩位至將相富貴極矣奈
何一旦忽為族滅之計乎碣寜死為忠臣不生為叛逆
昌怒以為惑衆斬之投其首於厠中罵之曰奴賊負我
好聖明三公不能待而先求死也并殺其家八十口同
坎瘞之又問㑹稽令吳鐐對曰大王不為真諸侯以傳
子孫乃欲假天子以取滅亡邪昌亦族誅之又謂山隂
令張遜曰汝有能政吾深知之俟吾為帝命汝知御史
臺遜曰大王起石鏡鎮建節浙東榮貴近二十年何苦
效李錡劉闢之所為乎浙東僻處海隅廵屬雖有六州
大王若稱帝彼必不從徒守孤城為天下笑耳昌又殺
之謂人曰無此三人者則人莫我違矣昌被衮冕登子
城門樓即皇帝位悉陳瑞物於庭以示衆
　　　蜀王請各制一方
後梁開平元年下制削奪李克用官爵是時惟河東鳯
翔淮南稱天祐西川稱天復年號餘皆禀梁正朔稱臣
奉貢蜀王與𢎞農王移檄諸道云欲與岐王晉王會兵
興復唐室卒無應者蜀王乃謀稱帝下教諭統内吏民
又遺晉王書云請各帝一方俟朱温既平乃訪唐宗室
立之退歸藩服晉王復書不許曰誓於此生靡敢失節
岐王御軍無紀律及聞唐亡以兵羸地蹙不敢稱帝但
開岐王府置百宦名其所居為宫殿妻稱皇后將吏上
書稱牋表鞭扇號令多擬帝者
　　　蜀王議稱帝
蜀王㑹將佐議稱帝皆曰大王雖忠於唐唐已亡矣此
所謂天與不取者也馮涓獨獻議請以蜀王稱制曰朝
興則未爽稱臣賊在則不同為惡王不從涓杜門不出
王即皇帝位國號大蜀
　　　燕王守光欲自帝
乾化元年燕王守光嘗衣赭袍顧謂將吏曰今天下大
亂英雄角逐吾兵彊地險亦欲自帝何如孫鶴曰今内
難新平公私困竭太原窺吾西契丹伺吾北遽謀自帝
未見其可大王但飬士愛民訓兵積穀徳政既修四方
自服矣守光不悦又使人諷鎮定求尊己為尚父趙王
鎔六節度使共奉冊推守光為尚書令尚父守光不寤
以為六鎮實畏己益驕乃具表其狀曰晉王等推臣臣
荷陛下厚恩未之敢受竊思其宜不若陛下授臣河北
都統則并鎮不足平矣太祖亦知其狂愚乃以守光為
河北道采訪使遣閤門使王瞳受㫖史彦羣冊命之守
光命僚屬草尚父采訪使受冊儀僚屬取唐冊太尉儀
獻之守光視之問何得無郊天改元之事對曰尚父雖
貴人臣也安有郊天改元者乎守光怒投之於地曰我
地方二千里帶甲三十萬直作河北天子誰能禁我尚
父何足為哉命趣具即帝位之儀守光將稱帝將佐多
竊議以為不可守光乃置斧質於庭曰敢諫者斬孫鶴
曰滄州之破鶴分當死䝉王生全以至今日敢愛死而
忘恩乎竊以為今日之帝未可也守光怒伏諸質上令
軍士冎而噉之鶴呼曰不出百日大兵當至守光命以
土窒其口寸斬之守光即皇帝位國號大燕改元應天
受冊之日契丹陷平州燕人驚擾
　　　晉王斬劉守光
四年晉王以練􁧡劉仁恭父子凱歌入于晉陽獻于太
廟自臨斬劉守光守光曰守光善騎射王欲成霸業何
不留之使自効其二妻李氏祝氏讓之曰皇帝事已如
此生亦何益妾請先死即伸頸就戮守光至死號泣哀
祈不已王命節度副使盧汝弼等械仁恭至代州刺其
心血以祭先王墓然後斬之
　　　劉巖表求封南越王
貞明元年是嵗清海建武節度使劉巖以吳越王鏐為
國王而已獨為南平王表求封南越王及加都統均王
不許巖謂僚屬曰今中國紛紛孰為天子安能梯航萬
里逺事偽庭乎自是貢使遂絶
　　　呉嚴可求説徐温建呉國
四年初吳徐温自以權重而位卑説吳王曰今大王與
諸將皆為節度使雖有都統之名不足相臨制請建吳
國稱帝而治王不許嚴可求屢勸温以次子知詢代徐
知誥知吳政知誥與駱知祥謀出可求為楚州刺史可
求既受命至金陵見温説之曰吾奉唐正朔常以興復
為辭今朱李方爭朱氏日衰李氏日熾一旦李氏有天
下吾能北面為之臣乎不若先建吳國以繫民望温大
悦復留可求參總庻政使草具禮儀知誥知可求不可
去乃以女妻其子續
　　　呉王皆用天子禮
五年呉徐温帥將吏藩鎮請呉王稱帝呉王即吳國王
位大赦改元武義建宗朝社稷置百官宫殿文物皆用
天子禮
　　　後唐王延翰自稱大閩國王
天成元年昭武節度使王延翰驕淫殘暴自稱大閩國
王立宫殿置百官威儀文物皆倣天子之制羣下稱之
曰殿下赦境内追尊其父審知曰昭武王
　　　楚王殷始建國
二年冊禮使至長沙楚王殷始建國立宫殿置百官皆
如天子或微更其名翰林學士曰文苑學士知制誥曰
知辭制樞宻院曰左右機要司羣下稱之曰殿下令曰
教以姚彦章為左丞相許徳勲為右丞相李鐸為司徒
崔潁為司空拓䟦恒為僕射張彦瑶張迎判機要司然
管内官屬皆稱攝惟朗桂節度使先除後請命
　　　孟知祥并東川據全蜀
長興三年董璋之起兵攻孟知祥也山南西道節度使
王思同以聞范延光言於明宗曰若兩川併於一賊撫
衆守險則取之益難宜及其交爭早圖之明宗命思同
以興元之兵宻規進取未幾聞璋敗死延光曰知祥雖
據全蜀然士卒皆東方人知祥恐其思歸為變亦欲倚
朝廷之重以威其衆陛下不屈意撫之彼則無從自新
明宗曰知祥吾故人為人離間至此何屈意之有乃遣
供奉官李存環賜知祥詔曰董璋狐狼自貽族滅卿丘
園親戚皆保安全所宜成家世之美名守君臣之大節
　　　孟知祥請為蜀王
孟知祥令李昊為武泰趙季良等五留後草表請以知
祥為蜀王行墨制仍自求旌節昊曰比者諸將攻取方
鎮即有其地今又自求朝廷節鉞及明公封爵然則輕
重之權皆在羣下矣借使明公自請豈不可邪知祥大
悟更令昊為己草表請行墨制補兩川刺史已下又表
請以季良等五留後為節度使
　　　閩王託龍見以即位
四年閩人有言真封宅龍見者閩王延鈞更命其宅曰
龍躍宫遂詣寳皇宫受冊備儀衛入府即皇帝位國號
大閩大赦改元龍啓更名璘追尊父祖立五廟以其僚
屬李敏為左僕射其子節度副使繼鵬為右僕射並同
平章事以親吏呉朂為樞宻使唐冊禮使裴傑程侃適
至海門閩主以傑為如京使侃固求北還不許閩主自
以小國地僻常謹事四鄰由是境内差安
　　　孟知祥衮冕車服擬王者
明宗以工部尚書廬文紀禮部即中吕琦為蜀王冊禮
使并賜蜀王一品朝服知祥自作九旒冕九章衣車服
旌旗皆擬王者文紀等至成都知祥服衮冕備儀衛詣
驛降階北面受冊升玉輅至府門乗歩輦而歸
　　　閩李仁逹立雪峯寺僧為帝
後晉開運二年初光州人李仁逹仕閩為元從指揮使
十五年不遷職閩主曦之世叛奔建州閩主延政以為
將及朱文進弑曦復叛奔福州陳取建州之䇿王繼昌
暗弱嗜酒不恤將士將士多怨仁逹濳入福州説黄仁
諷曰今唐兵乗勝建州孤危富沙王不能保建州安能
保福州昔王潮兄弟光山布衣耳取福建如反掌况吾
輩乘此機㑹自圖富貴何患不如彼乎仁諷然之是夕
仁逹等引甲士突入府舍殺繼昌仁逹欲自立恐衆心
未服以雪峯寺僧卓巖明素為衆所重乃言此僧目重
瞳子手垂過膝真天子也相與迎之立以為帝解去衲
衣被以衮冕帥將吏北面拜之然猶稱天福十年遣使
奉表稱藩子晉延政聞之族黄仁諷家命統軍使張漢
真將水軍五千㑹漳泉兵討巖明
　　　蕭翰立唐明宗子為帝
後漢天福十二年初蕭翰聞髙祖擁兵而南欲北歸恐
中國無主必大亂已不得從容而去時唐明宗子許王
從益與王淑妃在洛陽翰遣髙謨翰迎之矯稱契丹主
命以從益知南朝軍國事召已赴恒州淑妃從益不得
已而出至大梁翰立以為帝帥諸酋長拜之百官謁見
淑妃淑妃泣曰吾母子單弱如此而為諸公所推是禍
吾家也翰留燕兵千人守諸門為從益宿衛淑妃懼召
大臣謀之曰吾母子為蕭翰所逼分當滅亡諸公無罪
宜早迎新主自求多福勿以吾母子為意衆感其言皆
未忍叛出或曰今集諸營兵不減五千與燕兵併力堅
守一月北救必至淑妃曰吾母子亡國之餘安敢與人
爭天下不幸至此死生惟人所裁若新主見察當知我
無所負今更為計畫則禍及它人闔城塗炭終何益乎
乃用趙逺翟光鄴䇿稱梁王知軍國事遣使奉表稱臣
迎帝請早赴京師仍出居私第髙祖至洛陽入居宫中
汴州百官奉表來迎命鄭州防禦使郭從義先入大梁
清宫宻令殺李從益及王淑妃淑妃且死曰吾兒為契
丹所立何罪而死何不留之使每嵗寒食以一盂麥飯
洒明宗陵乎聞者泣下
　　僭竊門
　　　後晉安重榮奏請多踰分
天福四年成徳節度使安重榮出於行伍性粗率恃勇
驕暴每謂人曰今世天子兵强馬壯則為之耳府廨有
幡竿髙數十尺嘗挾弓矢謂左右曰我能中竿上龍首
者必有天命一發中之以是益自負髙祖之遣重榮代
祕瓊也戒之曰瓊不受代當别除汝一鎮勿以力取恐為
患滋深重榮由是以髙祖為怯謂人曰秘瓊匹夫耳天
子尚畏之况我以將相之重士馬之衆乎每所奏請多
踰分為執政所可否意憤憤不快乃聚亡命市戰馬有
飛掦之志髙祖知之義武節度使皇甫遇與重榮姻家
徙遇為昭義節度使
　　興廢門
　　　燕申𦙍謂燕必復建
東晉太和五年秦王猛攻壺闗楊安攻晉陽燕主暐命
太傅上庸王評將中外精兵三十萬以拒秦王猛克壺
關執上黨太守南安王越所過郡縣皆望風降附燕人
大震黄門侍郎封孚問司徒長史申𦙍曰事將何如𦙍
歎曰鄴必亡矣吾屬今茲將為秦虜然越得歳而呉伐
之卒受其禍今福徳在燕秦雖得志而燕之復建不過
一紀耳
　　　黄泓謂燕之中興在呉王
燕故太史黄泓歎曰燕必中興其在呉王乎恨吾老不
及見耳汲郡趙秋曰天道在燕而秦滅之不及十五年
秦必復為燕有慕容桓之子鳯年十一隂有復讎之志
鮮卑丁零有氣幹者皆傾身與之交結權翼見而謂之
曰兒方以才望自顯勿效爾父不識天命鳯厲色曰先
王欲建忠而不遂此乃人臣之節君侯之言豈奬勸將
來之義乎翼改容謝之言於秦王堅曰慕容鳯忼慨有
才器但狼子野心恐終不為人用耳
　　蒙塵門
　　　晉懐帝歩出西掖門
永嘉五年茍晞表請遷都倉垣使從事中郎劉㑹將船
數千艘宿衛五百人糓千斛迎懐帝懐帝將從之公卿
猶豫左右戀資財遂不果行既而洛陽饑困人相食百
官流亡者什八九懐帝召公卿議將行而衛從不備懐
帝撫手歎曰如何曾無車輿乃使傅祗出詣河隂治舟
楫朝士數十人導從懐帝歩出西掖門至銅馳街為盗
所掠不得進而還度支校尉魏浚帥流民數百家保何
隂之硤石時刼掠得糓麥獻之懐帝以為揚威將軍平
陽太守度支如故
　　　漢主聰使懐帝著青衣行酒
建興元年漢主聰宴羣臣於光極殿使懐帝著青衣行
酒庾珉王雋等不勝悲憤因號哭聰惡之有告珉等謀
以平陽應劉琨者二月聰殺珉雋等故晉臣十餘人懷
帝亦遇害荀崧曰懐帝天姿清劭少著英猷若遇承平
足為守文佳主而繼恵帝擾亂之後東海專政故無幽
厲之釁而有流亡之禍矣
　　　愍帝遇害於平陽
東晉建武元年漢主聰出畋以愍帝行車騎將軍戎服
執㦸前導見者指之曰此故長安天子也聚而觀之故
老有泣者太子粲言於聰曰昔周武王豈樂殺紂乎正
恐同惡相求為患故也今興兵聚衆者皆以子業為名
不如早除之聰曰吾前殺庾珉輩而民心猶如是吾未
忍復殺也且小觀之聰饗羣臣于光極殿使愍帝行酒
洗爵已而更衣又使之執蓋晉臣多涕泣有失聲者尚
書郎辛賔起抱愍帝大哭聰命引出斬之趙固侵漢河
東太子粲帥歩騎十萬屯小平津固揚言曰要當生縛
劉粲以贖天子粲表於聰曰子業若死民無所望則不
為趙固之用不攻而自滅矣愍帝遂遇害於平陽
　　　北魏武帝為髙歡所逼奔長安
梁中大通六年魏武帝西奔長安李賢遇武帝于崤中
髙歡入洛陽舍於永寜寺遣領軍婁昭等追武帝髙敖
曹帥勁騎追武帝至陜西不及武帝鞭馬長騖糗漿乏
絶三二日間從官唯飲澗水至湖城有王思村民以麥
飯壺漿獻武帝武帝悦復一村十年至稠桑潼關大都
督毛鴻賔迎獻酒食從官始解飢渴丞相歡集百官謂
曰為臣奉主匡救危亂若處不諌爭出不陪從緩則耽
寵爭榮急則委之逃竄臣節安在衆莫能對兼尚書左
僕射辛雄曰主上與近習圖事雄等不得預聞及乗輿
西幸若即追隨恐跡同佞黨留待大王又以不從蒙責
雄等進退無所逃罪歡曰卿等備位大臣當以身報國
羣佞用事卿等嘗有一言諌爭乎使國家之事一朝至
此罪欲何歸乃収雄等皆殺之
　　　唐田令孜奉僖宗出奔
廣明元年以王徽為户部侍郎裴澈為工部侍郎並同
平章事以盧攜為太子賔客分司田令孜聞黄巢已入
關恐天子責己乃歸罪於攜而貶之薦徽澈為相是夕
攜飲藥死百官退朝聞亂兵入城布路竄匿田令孜帥
神䇿兵五百奉僖宗自金光門出惟福穆澤夀四王及
妃嬪數人從行百官皆莫知之僖宗奔馳晝夜不息從
官多不能及車駕既去軍士及坊市民競入府庫盗金
帛晡時黄巢前鋒將柴存入長安金吾大將軍張直方
帥文武數十人迎巢於覇上巢乗金裝肩輿其徒皆被
髪約以紅繒衣綿繡執兵以從甲騎如流輜重塞塗千
里絡繹不絶民夾道聚觀尚讓歴諭之曰黄王起兵本
為百姓非如李氏不愛汝曹汝但安居毋恐巢舘于田
令孜第居数日各出大掠焚市肆殺人滿街巢不能禁
尤憎官吏得者皆殺之
　　　韓全誨逼昭宗幸鳯翔
天復元年韓全誨等陳兵殿前言於昭宗曰朱全忠以
大兵逼京師欲刼天子幸洛陽求傳禪臣等請奉陛下
幸鳯翔収兵拒之昭宗不許杖劔登乞巧樓全誨等逼
昭宗下樓昭宗行纔及夀春殿李彦弼已於御院縱火
是日冬至昭宗獨坐思政殿翹一足一足蹋䦨干庭無
羣臣旁無侍者頃之下得已與皇后妃嬪諸王百餘人
皆上馬慟哭聲不絶出門回顧禁中火已赫然是夕宿
鄠縣是時京師無天子行在無宰相崔𦙍使太子太師
盧渥等二百餘人列狀請朱全忠西迎車駕又使王溥
至赤水見全忠計事全忠復書曰進則懼脅君之謗退
則懐負國之慙然不敢不勉
　　　朱全忠欲迎扈還官
朱全忠至鳯翔軍於城東李茂貞登城謂曰天子避灾
非臣下無禮讒人誤公至此全忠報曰韓全誨刼遷天
子今來問罪迎扈還宫歧王茍不預謀何煩陳諭昭宗
屢詔全忠還鎮全忠乃拜表奉辭移兵北趣邠州
　　　朱全忠逼昭宗遷都洛陽
天祐元年初昭宗在華州朱全忠屢表請昭宗遷都洛
陽昭宗雖不許全忠常令東都留守張全義繕修宫室
昭宗御延喜樓朱全忠遣牙將冦彦卿奉表稱邠歧兵
逼畿甸請昭宗遷都洛陽及下樓裴樞已得全忠移書
促百官東行驅徙士民號哭滿路罵曰賊臣崔𦙍召朱
温來傾覆社稷使我曹流離至此老㓜繦屬月餘不絶
車駕發長安全忠以其將張廷範為御營使毁長安宫
室百司及民間廬舎取其材浮渭㳂河而下長安自是
遂丘墟矣車駕至華州民夾道呼萬嵗昭宗泣謂曰勿
呼萬嵗朕不復為汝主也館於興徳宫謂侍臣曰鄙語
云紇干山頭凍殺雀何不飛去生處樂朕今漂泊不知
竟落何所因泣下沾襟左右莫能仰視全忠自河中來
朝昭宗延全忠入寢室見何后后泣曰自今大家夫婦
委身全忠矣
　　　後唐閔帝為潞王所逼奔魏州
清泰元年閔帝聞潞王至陜憂駭不知所為欲奔魏州
閔帝以五十騎出𤣥武門馮道等入朝及端門聞閔帝
已北走道及劉昫欲歸李愚曰天子之出吾輩不預謀
今太后在宫吾輩當至中書遣小黄門取太后進止然
後歸第人臣之義也道曰主上失守社稷人臣惟君是
奉無君而入宫城恐非所宜中書舍人盧導至馮道曰
俟舍人乆矣所急者勸進文書宜速具草導曰安有天
子在外人臣遽以大位勸人者邪公不如帥百官詣宫
門進名問安取太后進止則去就善矣閔帝至衛州東
數里遇石敬瑭閔帝大喜問以社稷大計敬瑭曰衛州
刺史王𢎞贄宿將習事請與圖之乃往見𢎞贄問之𢎞
贄曰前代天子播遷多矣然皆有將相侍衛府庫法物
使羣下有所瞻仰今皆無之獨以五十騎自隨雖有忠
義之心將若之何敬瑭還以𢎞贄之言告弓箭庫使沙
守榮奔洪進前責敬瑭曰公明宗愛壻富貴相與共之
憂患亦宜相恤今天子播越委計於公兾圖興復乃以
此四者為辭是直欲附賊賣天子耳守榮抽佩刀欲刺
之敬瑭親將陳暉救之守榮與暉鬬死洪進亦自刎敬
瑭牙内指揮使劉知逺引兵入盡殺帝左右及從騎獨
置閔帝而去
　　　契丹北遷晉齊王
後漢天福十二年契丹以晉齊王為負義侯置於黄龍
府契丹主使謂李太后曰聞重貴不用毋命以至於此
可求自便勿與俱行太后曰重貴事妾甚謹所失者違
先君之志絶兩國之歡耳今幸蒙大恩全生保家母不
隨子欲何所歸契丹遷晉齊王及其家人於封禪寺遣
崔廷勲以兵守之時雨雪連旬外無供億上下凍餒太
后使人謂寺僧曰吾嘗於此飯僧數萬今日獨無一人
相念邪僧辭以虜意難測不敢獻食晉齊王隂祈守者
乃稍得食是日契丹主自赤岡引兵入宮都城諸門及
宫禁門皆以契丹守衛契丹主謂晉羣臣曰自今不修
甲兵不市戰馬輕賦省役天下太平矣
　　　晉齊王不勝屈辱
晉齊王既出塞契丹無復供給從官宫女皆自采木實
草葉而食之至錦州契丹令晉齊王及后妃拜契丹主
安巴堅墓晉齊王不勝屈辱泣曰薛超誤我馮后隂令
左右求毒藥欲與晉齊王俱自殺不果
　　　契丹取晉主女賜沁諾爾
乾祐元年契丹主如遼陽故晉齊王與太后皇后皆謁
見有沁諾爾者契丹主之妻兄也聞晉齊王有女未嫁
詣晉主求之晉主辭以㓜後數日契丹主使人馳取其
女而去以賜沁諾爾
　　　契丹遷晉主於建州
二年晉李太后詣契丹主請依漢人城寨之側給田以
耕桑自贍契丹主許之并晉齊王遷於建州未至安太
妃卒於路遺令必焚我骨南向颺之庻幾魂魄歸逹於
漢既至建州得田五十餘頃晉齊王令從者耕其中以
給食頃之舒嚕王遣騎取晉齊王寵姬趙氏聶氏而去
　　　李太后卧病無醫藥
三年晉李太后在建州卧病無醫藥惟與晉齊王仰天
號泣㦸手罵杜重威李守貞曰吾死不置汝
　　亂世門
　　　晉索靖指宫門銅駝
元康九年關内侯敦煌索靖知天下將亂指洛陽宫門
銅駝歎曰㑹見汝在荆棘中耳
　　　東晉盗賊蠭起
隆安三年自安帝即位以來内外乖異石頭以南皆為
荆江所據以西皆豫州所專京口及江北皆劉牢之及
廣陵相髙雅之所制朝政所行惟三吳而已及孫恩作
亂八郡皆為恩有畿内諸縣盗賊處處蠭起恩黨亦有
濳伏在建康者人情危懼常慮竊發於是内外戒嚴
　　　桓𤣥陵侮朝廷
元興元年太尉桓𤣥出屯姑孰辭録尚書事詔許之而
大政皆就諮焉小事則决於尚書令桓謙及卞範之自
隆安以來中外之人厭於禍亂及𤣥初至黜姦佞擢儁
賢京師欣然冀得少安既而𤣥奢豪縱逸政令無常朋
黨互起陵侮朝廷裁損乘輿供奉之具安帝幾不免饑
寒由是衆心失望三呉大飢户口減半㑹稽減什三四
臨海永嘉殆盡富室皆衣羅紈懐金玉閉門相守餓死
　　　北魏爾朱榮縱兵殺朝士
梁大通二年爾朱榮召百官奉璽綬備法駕迎敬宗於
河橋榮遣騎沈太后及㓜主於河費穆宻説榮曰公士
馬不出萬人今長驅向洛既無戰勝之威羣情素不厭
服若不大行誅罰更樹親黨恐公還北之日未度太行
而内變作矣榮謂所親慕容紹宗曰洛中人士繁盛驕
侈成俗不加芟翦終難制馭吾欲因百官出迎悉誅之
何如紹宗曰太后荒淫失道嬖倖弄權殽亂四海故明
公興義兵以清朝廷今無故殱夷名士不分忠佞恐大
失天下之望非長䇿也榮不聴乃請敬宗循河西至陶
渚百官既集列胡騎圍之責以天下喪亂肅宗暴崩皆
由朝臣貪虐不能匡弼因縱兵殺之自丞相王雍以下
死者二千餘人有朝士百餘人後至榮復以胡騎圍之
令曰有能為禪文者免死侍御史趙元則出應募遂使
為之榮又令其軍士言元氏既滅爾朱氏興皆稱萬嵗
榮又遣人遷敬宗於河橋置之幕下敬宗憂憤無計使
人諭㫖於榮曰帝王迭興盛衰無常今四方瓦觧將軍
奮袂而起所向無前此乃天意非人力也我本相投志
在全生豈敢妄希天位將軍見逼以至於此若天命有
歸將軍宜時正尊號若推而不居存魏社稷亦當更擇
親賢而輔之時都督髙歡勸榮稱帝賀㧞岳進曰將軍
首舉義兵志除姦逆大勲未立遽有此謀正可速禍未
見其福榮乃深自愧悔曰過誤若是唯當以死謝朝廷
　　　江南連年旱蝗
大寳元年侯景請文帝幸西州文帝御素輦侍衛四百
餘人景浴鐡數千翼衛左右文帝聞絲竹悽然泣下命
景起舞景亦請文帝起舞逮夜乃罷時江南連年早蝗
江楊尤甚百姓流亡相與入山谷江湖采草根木葉菱
芡而食之所在皆盡死者蔽野富室無食皆鳥面鵠形
衣羅綺懐金玉俯伏牀帷待命聴終千里絶煙人迹罕
見白骨成聚如丘隴焉景性殘酷於石頭立大碓有犯
法者𢷬殺之常戒諸將曰破柵平城當淨殺之使天下
知吾威名故諸將每戰勝專以焚掠為事斬刈人如草
芥以資戲笑由是百姓雖死終不附之
　　　唐太宗以梁武帝元帝為戒
貞觀二年太宗曰梁武帝君臣惟談苦空侯景之亂百
官不能乗馬元帝為周師所圍猶講老子百官戎服以
聽此深足為戒朕所好者唯堯舜周孔之道以為如鳥
有翼如魚有水失之則死不可暫無耳
　　　楊國忠勸明皇幸蜀
至徳元載潼關既敗於是所在守兵皆㪚明皇召宰相
謀之楊國忠首唱幸蜀之䇿明皇然之黎明獨與貴妃
姊妹皇子妃主皇孫楊國忠韋見素魏方進陳𤣥禮及
親近宦官宫人出延秋門過左藏楊國忠請焚之曰無
為賊守明皇愀然曰賊來不得必更歛於百姓不如與
之無重困吾赤子中外擾攘不知明皇所之於是王公
士民四出逃竄山谷細民爭入宫禁及王公第舍盗取
金寳或乗驢上殿又焚左藏大盈庫過便橋楊國忠使
人焚橋明皇曰士庻各避賊求生奈何絶其路留内侍
監髙力士使撲滅乃來時至咸陽日向中明皇猶未食
楊國忠自市胡餅以獻於是民爭獻糲飯雜以麥豆皇
孫輩爭以手匊食之須臾而盡猶未能飽衆皆哭明皇
亦掩泣有老父郭從謹進言曰禄山包藏禍心固非一
日亦有詣闕告其謀者陛下往往誅之使得逞其姦逆
致陛下播越是以先王務延訪忠良以廣聦明蓋為此
也臣猶記宋璟為相數進直言天下頼以安平自頃以
來在廷之臣以言為諱惟阿䛕取容是以闕門之外陛
下皆不得而知草野之臣必知有今日久矣但九重嚴
邃區區之心無路上逹事不至此臣何由得睹陛下之
面而訴之乎明皇曰此朕之不明悔無所及慰諭而遣
之至馬嵬驛將士飢疲皆憤怒陳𤣥禮以禍由楊國忠
欲誅之㑹吐蕃使者二十餘人遮國忠馬訴以無食國
忠未及對軍士呼曰國忠與胡虜謀反追殺之屠割支
體以槍揭其首於驛門外軍士圍驛明皇聞諠譁問外
何事左右以國忠反對明皇杖屨出驛門慰勞軍士令
収隊軍士不應明皇使髙力士問之𤣥禮對曰國忠謀
反貴妃不宜供奉願陛下割恩正法明皇曰貴妃常居
深宫安知國忠反謀髙力士曰貴妃誠無罪然將士已
殺國忠而貴妃在陛下左右豈敢自安願陛下審思之
將士安則陛下安矣明皇乃命力士引貴妃於佛堂縊
殺之輿尸寘驛庭召𤣥禮等入視之於是始整部伍為
行計
　　　涇原兵叛
建中四年徳宗發涇原等諸道兵救襄城涇原節度使
姚令言將兵五千至京師軍士冒雨寒甚多攜子弟而
來冀得厚賜遺其家既至一無所賜發至滻水詔京兆
尹王翃犒師惟糲食菜餤衆怒蹴而覆之因掦言曰吾
輩將死於敵而食且不飽安能以微命拒白刃邪聞瓊
林大盈二庫金帛盈溢不如相與取之乃擐甲張旗鼓
譟還趣京城令言入辭尚在禁中聞之馳至長樂阪遇
之軍士擁令言而西百姓狼狽駭走賊大呼告之曰汝
曹勿恐不奪汝商貨僦質矣不税汝間架陌錢矣初神
䇿軍使白志貞掌召募禁兵東征死亡者志貞皆隠不
以聞但受市井富兒賂而補之名在軍籍受給賜而身
居市㕓為販鬻司農卿叚秀實上言禁兵不精其數全
少卒有患難將何待之不聽至是徳宗召禁兵以禦賊
竟無一人至者賊已斬關而入徳宗乃與王貴妃韋淑
妃太子諸王自苑北門出後宫諸王公主不及從者什
七八
　　　盗擊李石於坊門
開成三年李石入朝中塗有盗射之微傷左右奔㪚石
馬驚馳歸第又有盗邀擊於坊門㫁其馬尾僅而得免
文宗聞之大驚命神䇿六軍遣兵防衛勅中外捕盗甚
急竟無所獲時百官入朝者九人而已京城數日方安
李石承甘露之亂人情危懼宦官恣横忘身狥國故紀
綱粗立仇士良深惡之濳遣盗殺之不果石懼累表稱
疾辭位文宗深知其故而無如之何以石同平章事充
荆南節度使
　　　後唐莊宗滅梁
同光元年王彦章敗卒有先至大梁告以彦章就擒唐軍
長驅且至者梁主聚族哭曰運祚盡矣召羣臣問策皆莫
能對敬翔泣曰臣欲請陛下出居避狄陛下必不聼從
欲請陛下出竒合戰陛下必不果决雖使良平更生誰
能為陛下計者臣願先賜死不忍見宗廟之亡也唐師
將至梁主疑諸兄弟乗危謀亂并皇弟賀王友雍建王
友徽盡殺之詔促叚凝軍既辭皆亡匿或請幸洛陽収
集諸軍以拒唐或請幸叚凝軍控鶴都指揮皇甫麟曰
凝本非將材官由幸進今危窘之際望其臨機制勝轉
敗為功難矣趙巖曰事勢如此一下此樓誰心可保梁
主乃止但日夜涕泣不知所為置傳國寳於卧内忽失
之已為左右竊之迎唐軍矣或告唐軍已過曹州塵埃
漲天趙巖遂奔許州梁主謂皇甫麟曰李氏吾世讎理
難降首不可俟彼刀鋸吾不能自裁卿可㫁吾首麟泣
曰臣為陛下揮劔死唐軍則可矣不敢奉此詔梁主曰
卿欲賣我邪麟遂殺梁主因自殺梁主為人温恭儉約
無荒淫之失但寵信趙張使擅威福踈棄敬李舊臣不
用其言以至於亡
　　　莊宗逼於亂兵而死
天成元年從馬直指揮使郭從謙不知陸王存乂已死
欲奉之以作亂帥所部兵自營中露刃大呼與黄甲兩
軍攻興敎門莊宗方食聞變帥諸王及近衛騎兵擊之
亂兵焚興教門縁城而入近臣宿將皆釋甲濳遁獨李
彦卿何福進王全斌等十餘人力戰俄而莊宗為流矢
所中鷹坊人善友扶莊宗自門樓下至絳霄殿廡下抽
矢渴懣求水皇后不自省視遣宦者進酪須㬰莊宗殂
李彦卿等慟哭而去左右皆㪚善友歛廡下樂器覆帝
尸而焚之朱守殷入宫選宫人三十餘人各令自取樂
器珍玩内於其家於是諸軍大掠都城是日李嗣源至
罌子谷聞之慟哭謂諸將曰王上素得士心正為羣小
蔽惑致此今吾將安歸乎朱守殷遣使馳白嗣源以京
城大亂諸軍焚掠不已願亟來救之嗣源入洛陽止于
私第禁焚掠拾莊宗骨於灰燼之中而殯之是日豆盧
革帥百官上牋勸進嗣源面諭之曰吾奉詔討賊不幸
部曲叛㪚欲入朝自訴又為紹榮所隔披猖至此吾本
無它心諸君遽爾見推殊非相悉願勿言也革等固請
嗣源不許
　　　後晉髙祖至河陽唐潞王登樓自焚
天福元年唐主命指揮使宋審䖍等將千餘騎至白馬
阪行戰地諸將謂審䖍曰何地不可戰誰肯立於此乃
還唐主又與四將議復向河陽而將校皆已飛狀迎髙
祖髙祖慮唐主西奔遣契丹千騎扼澠池唐主與曹太
后劉皇后雍王重美及宋審䖍等攜傳國寳登𤣥武樓
自焚皇后積薪欲燒宫室重美諫曰新天子至必不露
居它日重勞民力死而遺怨將安用之乃止是日晩髙
祖入洛陽止于舊第唐兵皆解甲待罪髙祖慰而釋之
命劉知逺部署京城城中肅然無敢犯令士民避亂竄
匿者數日皆復舊業
　　　南唐朱匡業誦羅隐詩
後周顯徳四年唐主議自督諸將拒周中書舍人喬匡
舜上䟽切諫唐主以為沮衆流撫州唐主問神衛統軍
朱匡業劉存忠以守禦方略匡業誦羅隠詩曰時來天
地皆同力運去英雄不自由存忠以匡業言為然唐主
怒貶匡業撫州副使流存忠於饒州既而竟不敢自出
　　昏君門
　　　晉恵帝戇騃
元康九年恵帝為人戇騃嘗在華林園聞蝦蟆謂左右
曰此鳴者為官乎為私乎時天下荒饉百姓餓死恵帝
聞之曰何不食肉糜由是權在羣下政出多門
　　　宋太后生寜馨兒
大明八年王太后疾篤使呼廢帝帝曰病人間多鬼那
可徃太后怒謂侍者取刀來剖我腹那得生寜馨兒
　　　齊東昏侯嬉戲無度
永元元年東昏侯既誅顯逹益自驕恣漸出遊走又不
欲人見之毎出先驅斥所過人家唯置空宅尉司擊鼓
蹋圍鼓聲所聞便應奔走不暇衣履犯禁者應手格殺
常以三四更中鼓聲四出火光照天幡㦸横路士民喧
走相隨老少震驚啼號塞道嘗至沈公城有一婦人臨
産不去因剖腹視其男女又嘗至定林寺有沙門老病
不能去藏草間命左右射之百箭俱發東昏侯有膂力
牽弓至三斛五斗又好擔幢白虎幢髙七丈五尺於齒
上擔之折齒不倦侍衛滿側逞諸變態曾無愧色常著
織成袴褶金薄㡌執七寳矟急裝縛袴凌冒雨雪不避
阬穽馳騁渴乏輒下馬解取腰邉蠡器酌水飲之復上
馬馳去或出郊射雉置射雉埸二百九十六處奔走徃
來略不暇息
　　　北齊顯祖嗜酒狂暴
梁太平元年齊顯祖之初立也留心政術務存簡靖坦
於任使又能以法馭下内外莫不肅然數年之後嗜酒
淫泆肆行狂暴或身自歌舞盡日通宵或散髮胡服雜
衣綿綵或袒露形體塗傅粉黛或乗牛驢橐駝白象不
施鞍勒或令崔季舒劉桃枝負之而行擔胡鼓拍之或
盛夏日中暴身或隆冬去衣馳走從者不堪顯祖居之
自若嘗於道上問婦人曰天子何如曰顛顛癡癡何成
天子顯祖殺之婁太后以顯祖酒狂舉杖擊之曰如此
父生如此兒顯祖曰即當嫁此老母與胡太后大怒遂
不言笑因是戒酒一旬又復如初幸李太后家以鳴鏑
射后母崔氏罵曰吾醉時尚不識太后老婢何事馬鞭
亂擊一百有餘雖以楊愔為宰相使進厠籌以馬鞭鞭
其背流血浹袍嘗欲以小刀剺其腹又置愔於棺中載
以轜車又嘗持搠走馬以擬左丞相斛律金之胷者三
金立不動乃賜帛千段又嘗於衆中召都督韓哲無罪
斬之作大鑊長鋸剉碓之屬陳之於庭每醉輒手殺人
以為戲樂所殺者多令支解或焚之於火或投之於水
又乘馬欲下峻岸入于漳趙道徳攬轡回之顯祖怒將
斬之道徳曰臣死不恨當於地下啓先帝論此兒酣酗
顛狂不可教訓顯祖黙然而止它日謂道徳曰我飲酒
過須痛杖我道徳抶之顯祖走道徳逐之曰何物人為
此舉止典御丞李集面諫比顯祖於桀紂顯祖令縳置
流中沈没乆之復令引出謂曰吾何如桀紂集曰向來
彌不及矣顯祖又令沈之引出更問如此數四集對如
初顯祖大笑曰天下有如此癡人方知龍逄比干未是
俊物遂釋之頃之又被引入見似有所諫帝令將出要
斬其或斬或赦莫能測焉内外憯憯各懐怨毒而素能
黙識彊記加以嚴㫁羣下戰慄不敢為非又能委政楊
愔愔惣攝機衡百度修敕故時人皆言主昏於上政清
於下
　　　陳後主二十惡
禎明二年隋下詔曰陳叔寳據手掌之地恣溪壑之欲
刼奪閭閻資産俱竭驅逼内外勞役弗已窮奢極侈俾
晝作夜斬直言之客滅無罪之家欺天造惡祭鬼求恩
盛粉黛而執干戈曵羅綺而呼警蹕自古昏亂罕或能
比君子濳逃小人得志天災地孽物怪人妖衣冠鉗口
道路以目重以背徳違言揺蕩疆塲晝伏夜遊䑕竊狗
盗天之所覆無非朕臣毎關聽覽有懐傷惻可出師授
律應機誅殄在斯一舉永清呉越又送璽書暴帝二十
惡仍㪚寫詔書三十萬紙遍諭江外
　　　隋文帝歎陳後主以詩酒取敗
開皇十四年陳叔寳從文帝登邙山侍飲賦詩曰日月
光天徳山河壯帝居太平無以報願上東封書并表請
封禪文帝優詔荅之它日復侍宴及出文帝目之曰此
敗豈不由酒以作詩之功何如思安時事當賀若弼度
京口彼人宻啓告急叔寳飲酒遂不之省髙熲至日猶
見啓在牀下未開封此誠可笑蓋天亡之也
　　　煬帝荒淫縱酒
唐武徳元年隋煬帝至江都荒淫益甚宫中為百餘房
各盛供張實以美人日令一房為主人江都郡丞趙元
楷掌供酒饌煬帝與蕭后及幸姬歷就宴飲酒巵不離
口從姬千餘人亦常醉然煬帝見天下危亂意亦擾擾
不自安退朝則幅巾短衣䇿杖歩遊徧歴臺館非夜不
止汲汲顧景唯恐不足煬帝自曉占候卜相好為呉語
常夜置酒仰視天文謂蕭后曰外間大有人圖儂然儂
不失為長城公卿不失為沈后且共樂飲耳因引滿沈
醉又嘗引鏡自照顧謂蕭后曰好頭頸誰當斫之后驚
問故煬帝笑曰貴賤苦樂更迭為之亦復何傷煬帝見
中原已亂無心北歸欲都丹陽保據江東命羣臣廷議
之李桐客曰江東卑濕土地險狹内奉萬乗外給三軍
民不堪命恐亦將散亂耳御史劾桐客謗毁朝政於是
公卿皆阿意言江東之民望幸已乆陛下過江撫而臨
之此大禹之事也乃命治丹陽宫將徙都之
　　　唐文宗飲醇酒求醉
開成元年文宗自甘露之變意忽忽不樂兩軍毬鞠之
㑹什減六七雖宴享音伎雜遝盈庭未嘗解顔閒居或
徘徊眺望或獨語歎息文宗於延英謂宰相曰朕毎與
卿等論天下事則不免愁對曰為理者不可以速成文
宗曰朕毎讀書耻為凡主李石曰方今内外之臣其間
小人尚多疑阻願陛下更以寛御之彼有公清奉法如
劉𢎞逸薛季稜者陛下亦宜褒賞以勸為善文宗復謂
宰相曰我與卿等論天下事有勢未得行者退但飲醇
酒求醉耳對曰此皆臣等之罪也
　　　侯昌業因諫賜死
廣明元年左拾遺侯昌業以盗賊滿闗東而僖宗不親
政事專務遊戯賞賜無度田令孜專權無上天文變異
社稷將危上䟽極諫僖宗大怒召昌業至内侍省賜死
　　　僖宗濫殺黄巢姬妾
中和四年時溥遣使獻黄巢及家人首并姬妾僖宗御
太𤣥樓受之宣問姬妾汝曹皆勲貴之女世受國恩何
為從賊其居首者對曰狂賊凶逆國家以百萬之衆失
守宗祧播遷巴蜀今陛下以不能拒賊責一女子置公
卿將帥於何地乎僖宗不復問皆戮之於市人爭與之
酒其餘皆悲怖昏醉居首者獨不飲不泣至於就刑神
色肅然
　　　康延孝知梁主暗懦而敗
後唐同光元年莊宗引兵屯朝城康延孝帥百餘騎來
奔莊宗屛人問延孝以梁事對曰梁朝地不為狹兵不
為少然迹其行事終必敗亡何則主既暗懦趙張兄弟
擅權内結宫掖外納貨賂官之髙下唯視賂之多少不
擇才徳不校勲勞叚凝智勇俱無一旦居王彦章霍彦
威之右自將兵以來專率歛行伍以奉權貴梁主毎出
一軍不能專任將帥常以近臣監之進止可否動為所
制近又聞欲數道出兵决以十月大舉臣竊觀梁兵聚
則不少分則不多願陛下飬勇蓄力以待其分兵帥精
騎五千自鄆州直抵大梁擒其偽主旬月之間天下定
矣莊宗大悦
　　　蜀主不辨臣下之忠侫
蜀主以韓昭潘在迎顧在珣為狎客陪侍遊宴與宫女
雜坐或為豔歌相唱和或談嘲謔浪鄙俚䙝慢無所不
至蜀主樂之時樞密使宋光嗣等專㫁國事恣為威虐
務狥蜀主之欲以盗其權宰相王楷庾傳素等各保寵
禄無敢規正潘在迎毎勸蜀主誅諫者無使謗國嘉州
司馬劉賛獻陳後主三閣圖并作歌以諷賢良方正蒲
禹卿對䇿語極切直蜀主雖不罪亦不能用也蜀主以
重陽宴近臣於宣華苑酒酣嘉王宗夀乘間極言社稷
將危流涕不已韓昭潘在迎曰嘉王好酒悲因諧笑而
罷
　　荒淫門
　　　漢趙飛燕乃禍水滅火
鴻嘉三年初許皇后與班偼伃皆有寵於成帝成帝嘗
遊後庭欲與偼伃同輦載偼伃辭曰觀古圖畫賢聖之
君皆有名臣在側三代末主乃有嬖妾今欲同輦得無
近似之乎成帝善其言而止太后聞之喜曰古有樊姬
今有班偼伃班偼伃進侍者李平得幸亦為偼伃其後
成帝微行過陽阿主家悦歌舞者趙飛燕召入宫大幸有
女弟復召入姿性尤醲粹左右見之皆嘖嘖嗟賞有宣
帝時披香博士淖方成在成帝後唾曰此禍水也滅火
必矣
　　　班伯諫成帝宴飲禁中
永始二年成帝嘗與張放及趙李諸侍中共宴飲禁中
皆引滿舉白談笑大噱時乗輿幄坐張畫屛風畫紂醉
踞妲己作長夜之樂待中光禄大夫班伯乆疾新起成
帝顧指畫而問伯曰紂為無道至於是虖對曰書云乃
用婦人之言何有踞肆於朝所謂衆惡歸之不如是之
甚者也成帝曰茍不如此此圖何戒對曰沈湎于酒微
子所以告去也式號式謼大雅所以流連也詩書淫亂
之戒其原皆在於酒成帝乃喟然歎曰吾乆不見班生
今日復聞讜言
　　　呉主游華里
晉泰始八年呉主之游華里也右丞相萬彧與右大司
馬丁奉左將軍留平密謀曰若至華里不歸社稷事重
不得不自還呉主頗聞之因㑹以毒酒飲彧等中書令
賀邵上䟽諫曰自頃年以來朝列分錯真偽相貿是以
正士摧方而庸臣茍媚先意承指各希時趣人執反理
之評士吐詭道之論遂使清流變濁忠臣結舌陛下處
九天之上隐百里之室言出風靡令行景從親洽寵媚
之臣日聞順意之辭將謂此輩實賢而天下已平也臣
聞興國之君樂聞其過荒亂之主樂聞其譽聞其過者
過日消而福臻聞其譽者譽日損而禍至陛下嚴刑法
以禁直辭黜善士以逆諫口杯酒造次死生不保仕者
以退為幸居者以出為福誠非所以保光洪緒熈隆道
化也今國無一年之儲家無經月之畜而後宫之中坐
食者萬有餘人又北敵注目伺國盛衰長江之限不可
久恃茍我不能守一葦可杭也願陛下豐基彊本割情
從道則成康之治興聖祖之祚隆矣呉主深恨之
　　　武帝選女備六宫
九年詔選公卿以下女備六宫有蔽匿者以不敬論采
擇未畢權禁天下嫁娶武帝使楊后擇之后惟取㓗白
長大而捨其美者武帝愛卞氏女欲留之后曰卞氏三
世后族不可屈以卑位武帝怒乃自擇之中選者以絳
紗繫臂公卿之女為三夫人九嬪二千石將校女補良
人以下
　　　武帝遊宴掖庭
太康二年詔選孫皓宫人五千人入宫武帝既平呉頗
事遊宴怠於政事掖庭殆將萬人常乗羊車恣其所之
至便宴寢宫人競以竹葉揷戸鹽汁灑地以引帝車而
后父楊駿及弟珧濟始用事交通請謁勢傾内外時人
謂之三楊舊臣多被踈退山濤數有規諷武帝雖知而
不能改
　　　東晉武帝以酣歌為事
太元十四年初武帝既親政事威權已出有人主之量
已而溺於酒色委事於琅邪王道子道子亦嗜酒日夕
與帝以酣歌為事又崇尚浮屠窮奢極費所親暱者皆
姏姆僧尼左右近習爭弄權柄交通請託賄賂公行官
賞濫雜刑獄謬亂尚書令陸納望宫闕歎曰好家居纎
兒欲撞壊之邪
　　　武帝流連内殿
二十一年武帝嗜酒流連内殿醒治既少外人罕得進
見張貴人寵冠後宫後宫皆畏之武帝與後宫宴妓樂
盡侍時貴人年近三十帝戯之曰汝以年亦當廢矣吾
意更屬少者貴人濳怒向夕武帝醉寢於清暑殿貴人
徧飲宦者酒㪚遣之使婢以被蒙帝面弑之時太子闇
弱會稽王道子昏荒遂不復推問
　　　宋廢帝為山隂公主置左右三十人
泰始元年山隂公主廢帝姊也適駙馬都尉公主尤淫
恣嘗謂帝曰妾與陛下男女雖殊俱託體先帝陛下六
宫萬數而妾唯駙馬一人事太不均廢帝乃為公主置
面首左右三十人進爵㑹稽郡長公主秩同郡王吏部
郎褚淵貌美公主就帝請以自侍廢帝許之淵侍公主
十日備見逼迫以死自誓乃得免
　　　王后以扇障面
六年明帝宫中大宴裸婦人而觀之王后以扇障面明
帝怒曰外舎寒乞今共為樂何獨不視后曰為樂之事
其方自多豈有姑姊妹集而裸婦人以為笑外舎之樂
雅異於此明帝大怒遣后起后兄景文聞之曰后在家
劣弱今段遂能剛正如此
　　　齊鬰林王狂縱日甚
建武元年鬰林王自山陵之後即與左右微服遊走市
里好於世宗崇安陵隧中擲塗賭跳作諸鄙戲極意賞
賜左右動至百數十萬世祖聚錢上庫五億萬齋庫亦
出三億萬金銀布帛不可勝計鬱林王即位未朞嵗所
用垂盡入主衣庫令何后及寵姬以諸寳器相投擊破
碎之用為笑樂蒸於世祖幸姬霍氏朝事大小皆决於
西昌侯鸞鸞數諫爭鬱林王多不從心忌鸞欲除之蕭
諶蕭坦之為世宗所知鬱林王以二人祖父舊人甚親
信之坦之得出入後宫鬱林王䙝狎宴遊坦之皆在側
鬱林王醉後常裸袒坦之輒扶持諫諭何后亦淫泆私
於鬱林王左右楊珉與同寢處如伉儷又與帝相愛狎
故帝恣之迎后親戚入宫以耀靈殿處之齋閤通夜洞
開外内淆雜無復分别西昌侯鸞遣坦之入奏誅珉鬱
林王不得已許之蕭諶蕭坦之見鬱林王狂縱日甚無
復悛改恐禍及已乃更回意附鸞勸其廢立隂為鸞耳
目鬱林王不之覺也
　　　北齊主逼通李后
陳天嘉三年齊主還鄴齊主逼通昭信李后曰若不從
我我殺爾兒后懼從之既而有娠太原王紹徳至閤不
得見愠曰兒豈不知邪姊腹大故不見兒后大慙由是
生女不舉帝横刀詬曰殺我女我何得不殺爾兒對后
以刀環築殺紹徳后大哭帝愈怒裸后亂檛之后號天
不已帝命盛以絹嚢流血淋漉投諸渠水良久乃蘇犢
車載送妙勝寺為尼
　　　陳君臣酣歌自夕逹旦
至徳二年長城公於光昭殿前起臨春結綺望仙三閣
各髙數十丈連延數十間其牎牗壁帯縣楣欄檻皆以
沈檀為之飾以金玉間以珠翠外施珠簾内有寳牀寳
帳其服玩瑰麗近古所未有毎微風暫至香聞數里其
下積石為山引水為池雜植竒花異卉長城公自居臨
春閣張貴妃居結綺閣龔孔二貴嬪居望仙閣並複道
交相徃來又以宫人有文學者為女學士僕射江緫雖
為宰輔不親政務日與都官尚書孔範㪚騎常侍王瑳
等文士十餘人侍長城公遊宴後庭無復尊卑之序謂
之狎客長城公毎飲酒使諸妃嬪及女學士與狎客共
賦詩互相贈荅采其尤豔麗者被以新聲選宫中千餘
人習而歌之分部迭進其曲有玉樹後庭花臨春樂等
大略皆美諸妃嬪之容色君臣酣歌自夕逹旦以此為
常文武解體以至覆滅
　　　隋煬帝廵遊有四道埸
大業六年煬帝臨朝凝重發言降詔辭義可觀而内存
聲色其在兩都及廵遊常以僧尼道士女官自隨謂之
四道場煬帝毎日於苑中林亭間盛陳酒饌勅燕王倓
與葉鉅宇文皛及髙祖嬪御為一席僧尼道士女官為
一席煬帝與諸寵姬為一席略相連接罷朝即從之宴
飲更相勸侑酒酣殽亂靡所不至以是為常揚氏婦女
之美者徃徃進御皛出入宫掖不限門禁至於妃嬪公
主皆有醜聲煬帝亦不之罪也
　　　唐中宗命宫女與公卿交易
景隆三年命宫女為市肆公卿為商旅與之交易因為
忿爭言辭䙝慢中宗與后臨觀為樂
　　　韋后淫亂干預國政
景雲元年中宗御梨園毬場命文武三品以上抛毬及
分朋㧞河韋巨源唐休璟衰老隨絙踣地久之不能興
中宗及皇后妃主臨觀大笑初則天之世長安城東隅
民王純家井溢浸成大池數十頃號隆慶池相王子五
王列第於其北望氣者言常鬱鬱有帝王氣比日尤盛
中宗幸隆慶池結綵為樓宴侍臣泛舟戯象以厭之許
州司兵參軍欽融上言皇后淫亂干預國政宗族彊盛
安樂公主武延秀宗楚客圖危宗社中宗黙然宗楚客
矯制令飛騎撲殺之楚客大呼稱快中宗雖不窮問意
頗怏怏不悦由是韋后及其黨始憂懼
　　　楊貴妃洗禄兒
天寳十載禄山生日上及貴妃賜衣服寳器酒饌甚厚
後三日召禄山入禁中貴妃以錦繡為大襁褓裹禄山
使宫人以綵輿舁之明皇聞後宫喧笑問其故左右以
貴妃三日洗禄兒對明皇自徃觀之喜賜貴妃洗兒金
銀錢後復賜禄山盡歡而罷自是禄山出入宫掖不禁
或與貴妃對食或通宵不出頗有醜聲聞於外明皇亦
不疑也
　　　穆宗過公除即事聲色
元和十五年穆宗甫過公除即事遊畋聲色賜與無節
九月欲以重陽大宴拾遺李珏帥其同僚上䟽曰伏以
元朔未改園陵尚新雖陛下就易月之期俯從人欲而
禮經著三年之制猶服心喪遵同軌之會始離京告逺
夷之使未復命遏宻弛禁蓋為齊人合讌内庭事將未
可穆宗不聽
　　　後梁太祖亂張宗奭婦女
乾化元年太祖避暑於張宗奭第亂其婦女殆徧宗奭
子繼祚不勝憤恥欲弑之宗奭止之曰吾家頃在河陽
為李罕之所圍啗木屑以度朝夕頼其救我得有今日
此恩不可忘也乃止
　　　蜀主以韓昭等為狎客
後唐同光元年蜀主以文思殿大學士韓昭内皇城使
潘在迎武勇軍使顧在珣為狎客陪侍遊宴與宫女雜
坐或為豔歌相唱和或談嘲謔浪鄙俚䙝慢無所不至
蜀主樂之時樞密使宋先嗣等專㫁國事恣為威虐務
狥蜀主之欲以盗其權宰相王鍇庾傳素等各保寵禄
無敢規正蜀主以重陽宴近臣於宣華苑酒酣嘉王宗
夀乗間極言社稷將危流涕不已韓昭潘在迎曰嘉王
好酒悲因諧笑而罷
　　　南漢知莊宗驕淫不足畏
三年漢主聞莊宗滅梁而懼遣宫苑使何詞入貢且覘
中國彊弱詞至魏及還言莊宗驕淫無政不足畏也漢
主大悦自是不復通中國
　　　蒲禹卿諫蜀主遊秦州
蜀安重霸勸王承休請蜀主東遊秦州承休到官即毁
府署作行宫大興力役强取民間女子敎歌舞圖形遺
韓昭使言於蜀主又獻花木圖盛稱蔡州山川土風之
美蜀主將如秦州羣臣諫者甚衆皆不聽前秦州節度
判官蒲禹卿上表幾二千言其略曰先帝艱難創業欲
傳之萬世陛下少長富貴荒色惑酒秦州人雜羌胡地
多瘴癘萬衆困於奔馳郡縣罷於供億鳯翔乆為仇讎
必生釁隙唐國方通歡好恐懐疑貳先皇未嘗無故盤
游陛下率意頻離宫闕秦皇東狩鑾駕不還煬帝南廵
龍舟不返蜀都彊盛雄視鄰邦邉亭無𤇺火之虞境内
有腹心之疾百姓失業盗賊公行昔李勢屈於桓温劉
禪降於鄧艾山河險固不足慿恃韓昭謂禹卿曰吾收
汝表俟主上西歸當使獄吏字字問汝王承休妻嚴氏
美蜀主私焉故鋭意欲行
　　　閩主荒淫無度
後晉天福七年閩鹽鐡使李仁遇閩主曦之甥也年少
美姿容得幸於曦以仁遇李光凖並同平章事曦荒淫
無度甞夜宴光凖醉忤㫖命執送都市斬之吏不敢殺
繫獄中明日視朝召復其位是夕又宴収翰林學士周
維岳下獄吏拂榻待之曰相公昨夜宿此尚書勿憂醒
而釋之它日又宴侍臣皆以醉去獨維岳在曦曰維岳
身甚小何飲酒之多左右或曰酒有别腸不必長大曦
欣然命捽維岳下殿欲剖視有酒腸或曰殺維岳無人
復能侍陛下劇飲者乃捨之
　　　南漢晉王以聲伎説主意
八年漢殤帝驕奢不親政事髙祖在殯作樂酣飲夜與
倡婦微行倮男女而觀之左右忤意輒死無敢諫者常
猜忌諸弟毎宴集令宦者守門羣臣宗室皆露索然後
入晉王𢎞熈欲圖之乃盛飾聲伎娯悦其意以成其惡
漢主好手搏𢎞熈令指揮使陳道庠引力士劉思潮等
五人習手搏於晉府漢主聞而悦之與諸王宴于長春
宫觀手搏至夕罷宴漢主大醉𢎞熈使道庠思潮等掖
漢主因拉殺之
　　　齊王居喪奏女樂
開運元年齊王居喪朞年即於宫中奏細聲女樂及出
師常令左右奏三弦琵琶和以羌笛擊鼓歌舞曰此非
樂也表請聽樂詔不許
　　　齊王調鷹不見桑維翰
三年李糓自書密奏且言大軍危急之勢請車駕幸滑
州遣髙行周符彦卿扈從及發兵守澶州河陽以備虜
之奔衝杜威奏請益兵詔悉發守宫禁者得數百人赴
之威又遣從者張祚等來告急祚等還為契丹所獲自
是朝廷與軍前聲問兩不相通時宿衛兵皆在行營人
心懔懔莫知為計開封尹桑維翰以國家危在旦夕求
見帝言事齊王方在苑中調鷹辭不見又詣執政言之
執政不以為然退謂所親曰晉氏不血食矣
　　　後漢主好為醜語
乾祐二年三叛既平隐帝浸驕縱與左右狎暱飛龍使
後匡贊茶酒使郭允明以諂媚得幸隐帝好與之為廋辭
醜語太后屢戒之隐帝不以為意太常卿張昭上言宜
親近儒臣講習經訓不聽
　　微行門
　　　漢成帝自稱富平侯家人
鴻嘉元年成帝始為微行從期門郎或私奴十餘人或
乗小車或皆騎出入市里郊野逺至旁縣甘泉長楊五
柞鬬雞走馬常自稱富平侯家人冨平侯者張安世四
世孫放也放父臨尚敬武公主生放放為侍中中郎將
娶許皇后女弟當時寵幸無比故假稱之
　　　楊秉諫桓帝私出盤遊
元嘉元年桓帝微行幸河南尹梁𦙍府舎是日大風㧞
樹晝昏尚書楊秉上䟽曰臣聞天不言語以災異譴告
王者至尊出入有常警蹕而行靜室而止自非郊廟之
事則鑾旗不駕故諸侯入諸臣之家春秋尚列其誡况
於以先王灋服而私出盤游降亂尊卑等威無序侍衞
守空宫璽紱委女妾設有非常之變任章之謀上負先
帝下悔靡及桓帝不納
　　　晉元帝為津吏所拘
永興元年太弟頴怨東安王繇前議収繇殺之初繇兄
琅邪恭王覲薨子睿嗣睿沈敏有度量為左將軍與參
軍王導善導識量清逺以朝廷多故毎勸睿之國及繇
死睿從惠帝在鄴恐及禍將逃歸頴先敕諸關津無得
出貴人睿至河陽為津吏所止從者宋典自後來以鞭
拂睿而笑曰舎長官禁貴人汝亦被拘邪吏乃聽過至
洛陽迎太妃夏侯氏俱歸國
　　　宋蒼梧王數出微行
昇平元年初蒼梧王在東宫好縁漆帳竿去地丈餘喜
怒乖節主帥不能禁太宗屢敇陳太妃痛捶之及即帝
位内畏太后太妃外憚諸大臣不敢縱逸自加元服内
外稍無以制數出遊行始出宫猶整儀衛俄而棄車騎
帥左右數人或出郊野或入市㕓太妃毎乗青犢車隨
相檢攝既而輕騎逺走一二十里太妃不復能追儀衛
亦懼禍不敢追尋唯整部伍别在一處瞻望而已初太
宗甞以陳太妃賜嬖人李道兒已復迎還生帝毎微行
自稱劉統或稱李將軍常著小袴衫營署巷陌無不貫
穿或宿客舎或晝卧道傍排突厮飬與之交易或遭慢
辱悦而受之凡諸鄙事裁衣作帽過目則能未嘗吹篪
執管便韻及京口既平驕恣尤甚無日不出夕去晨返
晨出暮歸從者並執鋋矛行人男女及犬馬牛驢逄無
免者民間擾懼商販皆息門户晝閉行人殆絶鍼椎鑿
鋸不離左右小有忤意即加屠剖一日不殺則慘然不
樂殿省憂惶食息不保
　　　唐崔皎諫中宗微服外遊
神龍元年中宗數微服幸武三思第監察御史崔皎密
䟽諫曰國命初復則天皇帝在西宫人心猶有附㑹周
之舊臣列居朝廷陛下奈何輕有外遊不察豫且之禍
中宗洩之三思之黨切齒
　　私謁門
　　　韓昭侯不聽申子之謁
周顯王十八年韓昭侯以申不害為相申不害者鄭之
殘臣也學黄老刑名以干昭侯昭侯用為相内修政敎
外應諸侯十五年終申子之身國治兵强申子甞請仕
其從兄昭侯不許申子有怨色昭侯曰所為學於子者
欲以治國也今將聽子之謁而廢子之術乎已其行子
之術而廢子之請乎子嘗敎寡人脩功勞親次第今有
所私汖我將奚聽乎申子乃辟舍請罪曰君真其人也
　　　唐宋璟拒武三思干朝政
神龍元年中宗嘉宋璟忠直累遷黄門侍郎武三思甞
以事屬璟璟正色拒之曰今太后既復子明辟王當以
侯就第何得尚干朝政獨不見産禄之事乎
　
　
　
　
　
　
　
　
　
　
　
　
　
　
　
　通鑑總𩔖卷三
欽定四庫全書
　通鑑總𩔖卷四上　　　　　宋　沈樞　撰
　　太后門
　　　茅焦諫秦始皇遷母太后於萯陽宫
九年初王即位年少太后時時與文信侯私通文信侯
恐事覺乃詐以舎人嫪毐為宦者進於太后太后幸之
生二子封毐為長信侯毐矯王御璽發兵欲攻蘄年宫
為亂王夷毐三族遷太后於雍萯陽宫殺其二子下令
曰敢以太后事諫者戮而殺之積之闕下死者二十七
人齊客茅焦上謁請諫王使謂之曰若不見夫積闕下
者邪對曰臣聞天有二十八宿今死者二十七人臣之
來固欲滿其數耳臣非畏死者也使者走久白之王大
怒曰是人也故來犯吾趣召鑊烹之是安得積闕下哉
王按劒而坐召之入茅焦至前再拜謁起稱曰陛下有
狂悖之行不自知邪車裂假父囊撲二弟遷母於雍殘
戮諫士桀紂之行不至於是矣令天下聞之盡瓦解無
嚮秦者臣竊為陛下危之臣言已矣乃解衣伏質王下
殿手自接之曰先生起就衣今願受事乃爵之上卿王
自駕虚左方往迎太后歸於咸陽復為母子如初
　　　漢吕太后殺趙王如意及戚夫人
元年五月恵帝即位太后怨戚夫人欲召趙王并誅之
王來未到恵帝知太后怒自迎趙王霸上與入宫自挾
與起居飲食太后欲殺之不得間冬十二月恵帝晨出
射趙王少不能蚤起太后使人持酖飲之趙王死太后
遂㫁戚夫人手足去眼煇耳飲瘖藥使居厠中命曰人
彘居數日乃召恵帝觀人彘恵帝見問知其戚夫人乃
大哭因病歳餘不能起使人請太后曰此非人所為臣
為太后子終不能治天下恵帝以此日飲為淫樂不聽
政
　　　文帝免冠謝太后以教子不謹
前三年張釋之為公車令太子與梁王共車入朝不下
司馬門於是釋之追止太子梁王無得入殿門遂劾不
敬奏之薄太后聞之文帝免冠謝教兒子不謹薄太后
乃使使承詔赦太子梁王然後得入帝由是竒釋之拜
為中大夫
　　　竇太后好黄老言
建元元年武帝雅嚮儒術嬰蚡俱好儒推轂代趙綰為
御史大夫蘭陵王臧為郎中令綰請立明堂以朝諸侯
且薦其師申公武帝使使束帛加璧安車駟馬以迎申
公既至舎魯邸議明堂廵狩改厯服色事竇太后好黄
老言不悦儒術趙綰請毋奏事東宫竇太后大怒曰此
欲復為新垣平邪隂求得趙綰王臧姦利事以讓武帝
武帝因廢明堂事諸所興為皆廢下綰臧吏皆自殺丞
相嬰太尉蚡免申公亦以疾免歸
　　　武帝殺鉤弋夫人
後元元年鉤弋夫人之子弗陵年數歳形體壯大多知
武帝竒愛之心欲立焉以其年穉毋少欲以大臣輔之
後數日武帝譴責鉤弋夫人夫人脱簮珥叩頭武帝曰
引持去送掖庭獄夫人還顧武帝曰趣行汝不得活卒
賜死頃之武帝間居問左右曰外人言云何左右對曰
人言且立其子何去其母乎武帝曰然是非兒曹愚人
之所知也往古國家所以亂由主少母壮也女主獨居
驕蹇淫亂自恣莫能禁也汝不聞吕后邪故不得不先
去之也
　　　太后省政宜知經術
元平元年昌邑王賀廢霍光以羣臣奏事東宫太后省
政宜知經術白令夏侯勝用尚書授太后遷勝長信少
府賜爵闗内侯
　　　傅太后求稱尊號
綏和二年夏四月丙午哀帝即皇帝位謁髙廟尊皇太
后曰太皇太后皇后曰皇太后太皇太后令傅太后丁
姬十日一至未央宫有詔問丞相大司空定陶共王太
后宜當何居大司空何武曰可居北宫哀帝從武言北
宫有紫房複道通未央宫傅太后從複道朝夕至哀帝
所求欲稱尊號貴寵其親屬髙昌侯董宏希指上書言
秦莊襄王母本夏氏而為華陽夫人所子及即位後俱
稱太后宜立定陶共王后為帝太后事下有司大司馬
王莽左將軍師丹劾奏宏知皇太后至尊之號天下一
統而稱引亡秦以為比喻詿誤聖朝非所宜言大不道
傅太后大怒欲必稱尊號哀帝乃白太皇太后令下詔
尊定陶恭王為恭皇又詔曰春秋母以子貴宜尊定陶
太后曰恭皇太后丁姬曰恭皇后各置左右詹事食邑
如長信宫中官
　　　大司馬王莽令更設傅太后坐
上置酒未央宫内者令為傅太后張幄坐於太皇太后
坐旁大司馬莽按行責内者令曰定陶太后藩妾何以
得與至尊並徹去更設坐傅太后聞之大怒不肯㑹重
怨恚莽
　　　太后威徳至盛
元始二年王莽欲悦太后以威徳至盛異於前乃風單
于令遣王昭君女須卜居次云入侍太后所以賞賜之
甚厚
　　　太后四時廵狩四郊
四年莽知太后婦人厭居深宫中莽欲虞樂以市其權
乃令太后四時車駕廵狩四郊存見孤寡貞婦所至屬
縣輒施恩恵賜民錢帛牛酒歳以為常
　　　元后四世為天下母
班彪賛曰三代以來王公失世稀不以女寵及王莽之
興由孝元后歴漢四世為天下母饗國六十餘載羣弟
世權更持國柄五將十侯卒成新都位號已移於天下
而元后卷卷猶握一璽不欲以授莽婦人之仁悲夫
　　　鄧太后聖明
元興元年冬十二月辛未和帝崩初帝失皇子前後十
數後生者輒隠秘飬於民間羣臣無知者鄧皇后乃收
皇子於民間長子滕有痼疾少子隆生始百餘日迎立
以為皇太子是夜即皇帝位尊曰皇太后太后臨朝是
時新遭大憂法禁未設宫中亡大珠一篋太后念欲考
問必有不辜乃親閱宫人觀察顔色即時首服又和帝
幸人吉成御者共枉吉成以巫蠱事下掖庭考訊辭證
明白太后以吉成先帝左右待之厚恩平日尚無惡言
今反若此不合人情更自呼見實覈果御者所為莫不
歎服以為聖明
　　　詔減服御珍膳等物
延平元年太后詔減太官導官尚方内署諸服御珍膳
靡麗難成之物自非供陵廟稻梁米不得導擇朝夕一
肉飯而已舊太官湯官經用歳且二萬萬自是裁數千
萬及郡國所貢皆減其過半悉斥賣上林鷹犬離宫别
館儲峙米糒薪炭悉令省之
　　　幸洛陽寺決囚而雨
永初二年夏旱五月丙寅皇太后幸洛陽寺及若盧獄
録囚徒洛陽有囚實不殺人而被考自誣羸困輿見畏
吏不敢言將去舉頭若欲自訴太后察視覺之即呼還
問狀具得枉實即時收洛陽令下獄抵罪行未還宫澍
雨大降
　　　以隂陽不和減戲樂
三年太后以隂陽不和軍旅數興歳終饗遣衛士勿設
戲作樂減逐疫侲子之半
　　　不聽鄧康崇公損私之戒
永寜元年太后從弟越騎校尉康以太后久臨朝政宗
門盛滿數上書太后以為宜崇公室自損私權言甚切
至太后不從康謝病不朝太后使内侍者問之所使者
乃康家先婢自通中大人康問而詬之婢怨恚還白康
詐疾而言不遜太后大怒免康官遣歸國絶屬籍
　　　李邰勸順帝奉閻太后
延光四年議郎陳禪以為閻太后與順帝無母子恩宜
徙别館絶朝見羣臣議者咸以為宜司徒掾汝南周舉
謂李邰曰昔瞽瞍常欲殺舜舜事之逾謹鄭武姜謀殺
莊公莊公誓之黄泉秦始皇怨毋失行久而隔絶後感
潁考叔茅焦之言復脩子道書𫝊美之今諸閻新誅太
后幽在離宫若悲愁生疾一旦不虞主上將何以令於
天下如從禪議後世歸咎明公宜密表朝廷令奉太后
率羣臣朝覲如舊以厭天心以荅人望邰即上䟽陳之
永建元年春正月順帝朝太后於東宫太后意乃安
　　　梁太后委政宰輔天下咸望治平
永嘉元年太后委政宰輔李固所言太后多從之黄門
宦官為惡者一皆斥遣天下咸望治平而梁冀深忌疾
之初順帝時所除官多不以次及固在事奏免百餘人
此等既怨又希望冀㫖遂共作飛章誣奏固冀以白太
后使下其書太后不聽
　　　東晉徐邈臧燾議宣太后配食
太元十九年追尊㑹稽王太妃鄭氏曰簡文宣太后羣
臣謂宣太后應配食元帝太子前率徐邈曰宣太后平
素之時不伉儷於先帝至於子孫豈可為祖考立配國
學明教東莞臧燾曰今尊號既正則罔極之情申别建
寢廟則嚴禰之義顯繫子為稱兼明貴之所由一舉而
允三義不亦善乎乃立廟於太廟路西
　　　燕主寳欲追廢段后眭邃稱子無廢母之義
二十一年初燕主垂先段后生子令寳後段后生子朗
鑒愛諸姬子麟農隆柔熈寳初為太子有美稱已而荒
怠中外失望後段后嘗言於垂曰太子遭承平之世足
為守成之主今國歩艱難恐非濟世之才遼西髙陽二
王陛下之賢子宜擇一人付以大業趙王麟姦詐彊愎
異日必為國家之患宜早圖之寳善事垂左右左右多
譽之故垂以為賢謂叚氏曰汝欲使我為晉獻公乎叚
氏泣而退告其妹范陽王妃曰太子不才天下所知吾
為社稷言之主上乃以吾為驪姬何其苦哉觀太子必
喪社稷范陽王有非常器度若燕祚未盡其在王乎寳
及麟聞而恨之及寳襲位使麟謂叚氏曰后常謂主上
不能守大業今竟能不宜早自裁以全叚宗叚氏怒曰
汝兄弟不難逼殺其母况能守先業乎吾豈愛死但念
國亡不乆耳遂自殺寳議以叚后謀廢適統無母后之
道不宜成喪羣臣咸以為然中書令眭邃颺言於朝曰
子無廢母之義漢安思閻后親廢順帝猶得配饗太廟
况先后曖昧之言虚實未可知乎乃成喪
　　　北魏崔光諫胡太后數幸宗戚勲貴之家
梁武帝天監十五年魏胡太后數幸宗戚勲貴之家侍
中崔光表諫曰禮諸侯非問疾弔喪而入諸臣之家謂
之君臣為謔不言王后夫人明無適臣家之義夫人父
母在有歸寜殁則使卿寜漢上官皇后將廢昌邑霍光
外祖也親為宰輔后猶御武帳以接羣臣示男女之别
也今帝族方衍勲貴増遷祗請遂多將成彛式願陛下
簡息遊幸則率土屬頼含生仰悦矣
　　　唐代宗失太子母沈氏所在
永康元年太子母沈氏吳興人也安禄山之䧟長安也
掠送洛陽宫代宗克洛陽見之未及迎歸長安㑹史思
明再䧟洛陽遂失所在代宗即位遣使㪚求之不獲已
亥夀州崇善寺尼廣澄詐稱太子母按驗乃故少陽院
乳母也鞭殺之
　　　分遣諸沈訪求太后
建中元年中書舎人髙參諸分遣諸沈訪求太后徳宗
以睦王述為奉迎使工部尚書喬琳副之又命諸沈四
人為判官與中使分行諸道求之
　　　髙氏詐稱沈太后
二年初髙力士有飬女嫠居東京頗能言宫中事女官
李真一意其為沈太后詣使者具言其狀徳宗聞之驚
喜時沈氏故老已盡無識太后者徳宗遣宦官宫人徃
驗視之年狀頗同宦官宫人不審識太后皆言是髙氏
辭稱實非太后驗視者益疑之强迎入居上陽宫徳宗
發宫女百餘人齎乗輿御物就上陽宫供奉左右誘諭
百方髙氏心動乃自言是驗視者走馬入奏徳宗大喜
羣臣皆入賀詔有司草儀奉迎髙氏弟承悦在長安恐
不言乆獲罪遽自言本末徳宗命力士飬孫樊景超往
覆視景超見髙氏居内殿以太后自處左右侍衛甚嚴
景超謂髙氏曰姑何自置身於俎上左右叱景超使下
景超抗聲曰有詔太后詐偽左右可下左右皆下殿髙
氏乃曰吾為人所強非己出也以牛車載還其家徳宗
恐後人不復敢言太后皆不之罪曰吾寜受百欺庻幾
得之自是四方稱得太后數四皆非是而真太后竟不
知所之
　　　為曾太皇太后沈氏舉哀立忌
永貞元年禮儀使奏曾太皇太后沈氏歳月滋深迎訪
理絶按晉庾蔚之議尋求三年之外俟中夀而服之伏
請以大行皇帝啟攅宫日皇帝帥百官舉哀即以其日
為忌順宗從之
　　　郭太后不肯臨朝稱制
長慶四年穆宗疾復作命太子臨國宦官欲請郭太后
臨朝稱制太后曰昔武后稱制幾傾社稷我家世守忠
義非武氏之比也太子雖少但得賢宰相輔之卿輩勿
預朝政何患國家不安自古豈有女子為天下主而能
致唐虞之理乎取制書手裂之太后兄太常卿釗聞有
是議密上牋曰若果狥其請臣請先帥諸子納官爵歸
田里太后泣曰祖考之慶鍾於吾兄是夕穆宗崩敬宗
即位于太極東序
　　　蕭洪詐稱蕭太后弟為太子洗馬
太和二年初蕭太后㓜去鄉里有弟一人文宗即位命
福建觀察使求訪莫知所在有茶綱役人蕭洪自言有
姊流落商人趙縝引之見太后近親吕璋之妻亦不能
辨與之俱見太后穆宗以為太子洗馬
　　　蕭洪詐冒事覺被誅蕭本復詐作太后弟
開成元年鄜坊節度使蕭洪詐稱太后弟事覺流驩州
於道賜死趙縝吕璋等皆流嶺南太后有異母弟在閩
中孱弱不能自逹有閩人蕭本從之得真内外族諱因
仇士良進逹於文宗且發洪之詐洪由是得罪文宗以
本為真太后弟遂擢為右賛善大夫
　　　蕭𢎞詐稱太后族人
二年福建奏晉江百姓蕭𢎞稱太后族人詔御史臺按
之御史臺奏蕭𢎞詐妄詔遞歸鄉里不之罪冀得其真
　　　蕭本蕭𢎞皆流逺州
四年十一月三司按蕭本蕭𢎞皆非真太后弟本除名
流愛州𢎞流儋州而太后真弟在閩中終不能自逹
　　　王皥力爭郭太后合祔憲宗室坐貶
大中二年初憲宗之崩宣宗疑郭太后預其謀又鄭太
后本郭大后侍兒有宿怨故宣宗即位待郭太后禮殊
薄郭太后意怏怏一日登勤政樓欲自隕宣宗聞之大
怒是夕崩外人頗有異論宣宗以鄭太后故不欲以郭
后祔憲宗有司請𦵏景陵外園禮官王皥奏宜合𦵏景
陵神主配憲宗室奏入宣宗大怒白敏中召皥詰之皥
曰太皇太后汾陽王之孫憲宗在東宫為正妃逮事順
宗為婦憲宗厭代之夕事出曖昧太皇太后母天下歴
五朝豈得以曖昧之事遽廢正嫡之禮乎敏中怒甚皥
辭氣愈厲周墀入至敏中㕔問其事見皥爭辦方急墀
舉手加顙歎皥孤直明日皥坐貶官
　　　後唐曹太后與劉太妃相得甚歡
同光元年晉王即皇帝位國號大唐尊母晉國太夫人
曹氏為皇太后嫡母秦國夫人劉氏為皇太妃詔盧程
詣晉陽冊太后太妃初太妃無子性賢不妬忌太后為
武皇侍姬太妃常勸武皇善待之太后亦自謙退由是
相得甚歡及受冊太妃詣太后宫賀有喜色太后忸怩
不自安太妃曰願吾兒享國乆長吾輩獲没于地園陵
有主餘何足言因相向歔欷
　　　太后欲親省太妃疾
三年太后自與太妃别常忽忽不樂雖娯玩盈前未甞
解顔太妃既别太后亦邑邑成疾太后遣中使醫藥相
繼於道聞疾稍加輒不食又謂莊宗曰吾與太妃恩如
兄弟欲自徃省之莊宗以天暑道逺苦諫乆之乃止
　　皇后門
　　　東漢馬貴人徳冠後宫
永平二年二月立貴人馬氏為皇后皇子炟為太子后
援之女也光武時以選入太子宫能奉承隂后傍接同
列禮則脩備上下安之遂見寵異及明帝即位為貴人
時后前母姊女賈氏亦以選入生皇子炟明帝以后無
子命飬之謂曰人未必當自生子但患愛飬不至耳后
於是盡心撫育勞悴過於所生太子亦孝性淳篤母子
慈愛始終無纎介之間后常以皇嗣未廣薦逹左右若
恐不及後宫有進見者毎加慰納若數所寵引輒增隆
遇及有司奏立長秋宫明帝未有所言皇太后曰馬貴
人徳冠後宫即其人也后既正位宫闈愈自謙肅好讀
書常衣大練裙不加縁朔望諸姬主朝請望見后袍衣
踈麤以為綺縠就視乃笑后曰此繒特宜染色故用之
耳羣臣奏事有難平者明帝數以試后后輒分解趣理
各得其情然未甞以家私干政事明帝由是寵敬始終
無衰焉
　　　隂后挾巫蠱坐廢
永元十四年隂皇后多妬忌寵遇浸衰數懐恚恨后外
祖母鄧朱出入宫掖有言后與朱共挾巫蠱道者和帝
使中常侍張慎與尚書陳褒案之劾以大逆無道朱二
子奉毅后弟輔皆考死獄中后坐廢遷于桐宫以憂死
父特進綱自殺后弟軼敞及朱家屬徙日南比景
　　　鄧后盛徳
初太傅鄧禹甞謂人曰吾將百萬之衆未甞妄殺一人
後世必有興者其子䕶羌校尉訓有女曰綏性孝友好
書傳常晝修婦業暮誦經典家人號曰諸生後選入宫
為貴人恭肅小心動有灋度甞有疾和帝特令其母兄
弟入親醫藥不限以日數貴人辭曰宫禁至重而使外
舎乆在内省上令陛下有私幸之譏下使賤妾獲不知
足之謗上下交損誠不願也毎有讌㑹諸姬競自修飾
貴人獨尚質素其衣有與隂后同色者即時解易若並
時進見則不敢正坐離立行則僂身自卑和帝毎有所
問常逡廵後對不敢先后言隂后見貴人徳稱日盛深
疾之和帝甞寝病危甚隂后宻言我得意不令鄧氏復
有遺𩔖貴人聞之流涕言曰我竭誠盡心以事皇后竟
不為所祐今我當從死上以報帝之恩中以解宗族之
禍下不令隂氏有人豕之譏即欲飲藥宫人趙玉者固
禁之明日上果瘳及隂后之廢詔立貴人鄧氏為皇后
后辭讓不得已然後即位帝毎欲官爵鄧氏后輒哀請
謙讓故兄騭終帝世不過虎賁中郎將
　　　胡廣等諫順帝以籌䇿選后
永建六年順帝欲立皇后而貴人有寵者四人莫知所
建議欲探籌以神定選胡廣與郭䖍史敞上疏諫曰恃
神任筮既不必當賢就值其人猶非徳選夫岐嶷形於
自然俔天必有異表宜參良家簡求有徳徳同以年年
鈞以貌稽之典經斷之聖慮順帝從之恭懐皇后弟子
乗氏侯商之女選入掖庭為貴人常特被引御從容辭
曰夫陽以博施為徳隂以不專為義螽斯則百福之所
由興也願陛下思雲雨之均澤小妾得免於罪順帝由
是賢之陽嘉元年立貴人梁氏為皇后
　　　漢劉聰立王沈飬女為左皇后宣懐飬女為中
　　　皇后
晉太興元年漢中常侍王沈飬女有美色漢主聰立以
為左皇后尚書令王鑒中書監崔懿之中書令曹恂諫
曰臣聞王者立后比徳乾坤生承宗廟没配后土必擇
世徳名宗幽閒令淑乃副四海之望稱神祗之心孝成
帝以趙飛鷰為后使繼嗣絶滅社稷為墟此前鑑也自
麟嘉以來中宫之位不以徳舉借使沈之弟女刑餘小
醜猶不可以塵于椒房况其家婢邪六宫妃嬪皆公子
公孫奈何一旦以婢主之臣恐非國家之福也聰大怒
使中常侍宣懐謂太子粲曰鑒等小子狂言侮慢無復
君臣上下之禮其速考竟於是收鑒等送市皆斬之金
紫光禄大夫王延馳將入諫門者弗通聰又立宣懐飬
女為中皇后
　　　劉曜立羊氏為皇后
二年漢主曜還都長安立妃羊氏為皇后即故惠帝后
也曜甞問之曰吾何如司馬家兒羊氏曰陛下開基之
聖主彼亡國之暗夫何可並言彼貴為帝王有一婦一
子及身三耳猶不能庇妾於爾時實不欲生意謂世間
男子皆然自奉巾櫛已來始知天下自有丈夫耳曜甚
寵之頗干預國事
　　　隋文帝寵憚獨孤皇后宫中稱二聖
陳大建十三年獨孤皇后家世貴盛而能謙恭雅好讀
書言事多與隋主意合文帝甚寵憚之宫中稱為二聖
文帝毎臨朝后輒與文帝方輦而進至閤乃止使宦官
伺文帝政有所失隨即匡諫候文帝退朝同反燕寝有
司奏稱周禮百官之妻命於王后請依古制后曰婦人
預政或從此為漸不可開其源也大都督崔長仁后之
中外兄弟也犯灋當斬文帝以后故欲免其罪后曰國
家之事焉可顧私長仁竟坐死后性儉約文帝常合止
利藥須胡粉一兩宫内不用求之竟不得又欲賜柱國
劉嵩妻織成衣領宫内亦無之然文帝懲周氏之失不
以權任假借外戚后兄弟不過將軍刺史
　　　唐太宗長孫皇后讀書循禮節儉
武徳九年立妃長孫氏為皇后后少好讀書造次必循
禮灋太宗為秦王與太子建成齊王元吉有隙后奉事
髙祖承順妃嬪彌縫其闕甚有内助及正位中宫務崇
節儉服御取給而已太宗深重之嘗與之議賞罰后辭
曰牝雞之晨唯家之索妾婦人安敢豫聞政事固問之
終不對
　　　稱賛魏徴正直
貞觀六年長樂公主將出降太宗以公主皇后所生特
愛之勅有司資送倍於永嘉長公主魏徴諫曰昔漢明
帝欲封皇子曰我子豈得與先帝子比皆令半楚淮陽
今資送公主倍於長王得無異於明帝之意乎太宗然
其言入告皇后后歎曰妾亟聞陛下稱重魏徴不知其
故今觀其引禮義以抑人主之情乃知真社稷之臣也
妾與陛下結髪為夫婦曲承恩禮毎言必先候顔色不
敢輕犯威嚴况以人臣之踈逺乃能抗言如是陛下不
可不從也因請遣中使齎錢四百緡絹四百匹以賜徴
且語之曰聞公正直乃今見之故以相賞公宜常秉此
心勿轉移也太宗嘗罷朝怒曰㑹須殺此田舎翁后問
為誰太宗曰魏徴每廷辱我后退具朝服立于庭太宗
驚問其故后曰妾聞主明臣直今魏徴直由陛下之明
故也妾敢不賀太宗乃悦
　　　仁孝儉素引賢獻納
十年長孫皇后性仁孝儉素好讀書常與太宗從容商
略古事因而獻替禆益𢎞多宫壼之中刑無枉濫訓諸
子常以謙儉為先太子乳母遂安夫人嘗白后以東宫
器用少請奏益之后不許曰為太子患在徳不立名不
揚何患無器用邪太宗得疾累年不愈后侍奉晝夜不
離側常繫毒藥於衣𢃄曰若有不諱義不獨生后素有
氣疾前年從太宗幸九成宫柴紹等中夕告變太宗擐
甲出閤問狀后扶疾以從左右止之后曰上既震驚吾
何心自安由是疾遂甚太子言於后曰醫藥備盡而疾
不瘳請奏赦罪人及度人入道庻獲㝠福后曰死生有
命非智力所移若為善有福則吾不為惡如其不然妄
求何益赦者國之大事不可數下道釋異端之教蠧國
病民皆上素所不為奈何以吾一婦人使上為所不為
乎必行汝言吾不如速死太子不敢奏及疾篤與太宗
訣時房𤣥齡以譴歸第后言於太宗曰𤣥齡事陛下乆
小心慎宻茍無大故願勿棄之妾之本宗因縁葭莩以
致禄位欲使其子孫保全慎勿處之權要妾生無益於
人不可以死害人但因山為墳器用瓦木而已仍願陛
下親君子逺小人納忠諫屏讒慝省作役止遊畋妾雖
没於九泉誠無所恨又嘗采自古婦人得失事為女則
三十卷又嘗著論駮漢明徳馬后以不能抑退外親使
當朝貴盛徒戒其車如流水馬如龍是開其禍敗之源
而防其末流也及崩宫司并女則奏之太宗覽之悲慟
以示羣臣曰皇后此書足以垂範百世朕非不知天命
而為無益之悲但入宫不復聞規諫之言失一良佐故
不能忘懐耳乃召房𤣥齡使復其位
　　　髙宗寵幸武氏
永徽五年加贈武徳功臣屈突通等十三人官初王皇
后無子蕭淑妃有寵王后疾之髙宗之為太子也入侍
太宗見才人武氏而悦之太宗崩武氏隨衆感業寺為
尼忌日髙宗詣寺行香見之武氏泣髙宗亦泣王后聞
之隂令武氏長髪勸髙宗内之後宫欲以間淑妃之寵
武氏巧慧多權數初入宫卑辭屈體以事后后愛之數
稱其美於髙宗未幾大幸拜為昭儀后及淑妃寵皆衰
更相與共譖之髙宗皆不納昭儀欲追贈其父而無名
故託以褒賞功臣徧贈屈突通等而武士彠預焉
　　　褚遂良等諫立武后不聽
六年髙宗一日退朝召長孫无忌李勣于志寜褚遂良
入内殿勣稱疾不入无忌等至内殿髙宗顧謂无忌曰
皇后無子武昭儀有子今欲立昭儀為后何如遂良對
曰皇后名家先帝為陛下所娶先帝臨崩執陛下手謂
臣曰朕佳兒佳婦今以付卿此陛下所聞言猶在耳皇
后未聞有過豈可輕廢臣不敢曲從陛下上違先帝之
命髙宗不悦而罷明日又言之遂良曰陛下必欲易皇
后伏請妙擇天下令族何必武氏武氏經事先帝衆所
共知天下耳目安可蔽也萬代之後謂陛下為如何願
留三思臣今忤陛下意罪當死因置笏於殿階解巾叩
頭流血曰還陛下笏乞放歸田里髙宗大怒命引出昭
儀在簾中大言曰何不撲殺此獠无忌曰遂良受先朝
顧命有罪不可加刑于志寜不敢言韓瑗上疏諫曰皇
后母儀萬國善惡由之故嫫母輔佐黄帝妲己傾覆殷
王詩云赫赫宗周褒姒滅之毎覽前古常興歎息不謂
今日塵黷聖代作而不灋後嗣何觀臣恐海内失望棘
荆生於闕庭宗廟不血食期有日矣來濟上表諫曰王
者立后上灋乾坤必擇禮敎名家幽閒令淑副四海之
望稱神祇之意是故周文造舟之迎太姒而興闗睢之
化百姓蒙祚孝成縱欲以婢為后使皇統亡絶社稷傾
淪有周之隆既如彼大漢之禍又如此惟陛下詳察髙
宗不納它日李勣入見髙宗問之曰朕欲立武昭儀為
后遂良固執以為不可遂良既顧命大臣事當且已乎
對曰此陛下家事何必更問外人髙宗意遂决下詔稱
王皇后蕭淑妃謀行鴆毒廢為庻人又下詔曰武氏門
著勲庸地華纓黻往以才行選入後庭特荷先慈以武
氏賜朕事同政君可立為皇后命司空李勣齎璽綬冊
皇后武氏故后王氏淑妃蕭氏並囚於别院
　　　大權悉歸中宫中外謂之二聖
麟徳元年初武后能屈身忍辱奉順上意故髙宗排羣
議而立之及得志專作威福髙宗欲有所為動為后所
制髙宗不勝其忿有道士郭行真出入禁中嘗為厭勝
之術宦者王伏勝發之髙宗大怒宻召西臺侍郎同東
西臺二品上官儀議之儀因言皇后專恣海内所不與
請廢之髙宗意亦以為然即命儀草詔左右奔告于后
后遽詣髙宗自訴詔草猶在髙宗所髙宗羞縮不忍復
待之如初猶恐后怨怒因紿之曰我初無此心皆上官
儀敎我於是使許敬宗誣奏儀伏勝與太子忠謀大逆
儀下獄與其子庭芝王伏勝皆死籍没其家賜忠死于
流所朝士流貶者甚衆皆坐與儀交通故也自是髙宗毎
視事則后垂簾於後政無大小皆預聞之天下大權悉歸
中宫黜陟生殺决於其口天子拱手而已中外謂之二聖
　　　天后欲攝知國政
上元二年天后視先蠶于邙山之陽百官及朝集使皆
倍位髙宗苦風眩甚議使天后攝知國政郝處俊曰天
子理外后理内天之道也昔魏文帝著令雖有㓜主不
許皇后臨朝所以杜禍亂之萌也陛下奈何以髙祖太
宗之天下不傳之子孫而委之天后乎李義琰曰處俊
之言至忠陛下宜聽之髙宗乃止天后多引文學之士
著作郎元萬頃左史劉禕之等使之撰列女傳臣軌百
僚新戒樂書凡千餘卷朝廷奏議及百司表䟽時宻令
參决以分宰相之權時人謂之北門學士
　　　韋后干預朝政如武后
神龍元年中宗在房陵與后同幽閉備嘗艱危情愛甚
篤中宗毎聞勅使至輒惶恐欲自殺后止之曰禍福無
常寜失一死何遽如是中宗嘗與后私誓曰異時幸復
見天日當惟卿所欲不相禁禦及再為皇后遂干預朝
政如武后在髙宗之世桓彦範上表以為易稱无攸遂
在中饋貞吉書稱牝雞之辰惟家之索伏見陛下毎臨
朝皇后必施帷幔坐殿上預聞政事臣竊觀自古帝王
未有與婦人共政而不破國亡身者也且以隂乗陽違
天也以婦陵夫違人也伏願陛下覽古今之戒以社稷
蒼生為念令皇后專居中宫治隂敎勿出外朝干國政
先是胡僧慧範以妖妄遊權貴之門與張易之兄弟善
韋后亦重之及易之誅復稱慧範預其謀以功加銀青
光禄大夫賜爵上庸縣公出入宫掖中宗數微行幸其
舍彦範復表言慧範執左道以亂政請誅之中宗皆不
聽
　　　韋后弑中宗自總庻政
景雲元年㪚騎常侍馬秦客以醫術光禄少卿楊均以
善烹調皆出入宫掖得幸於韋后恐事泄被誅安樂公
主欲韋后臨朝自為皇太女乃相與合謀於餅餤中進
毒中宗崩於神龍殿韋后祕不發䘮自總庻政
　　　明皇欲立武惠妃為皇后
開元十四年明皇欲以武惠妃為皇后或上言武氏乃
不戴天之讎豈可以為國母人間盛言張説欲取立后
之功更圖入相之計且太子非惠妃所生惠妃復自有
子若登宸極太子必危明皇乃止然宫中禮秩一如皇
后
　　　百官請加張后尊號
乾元二年百官請加皇后尊號曰輔聖肅宗以問中書
舎人李揆對曰自古皇后無尊號惟韋后有之豈足為
灋肅宗驚曰庸人幾誤我㑹月食事遂寢后與李輔國
相表裏横於禁中干豫政事請託無窮肅宗頗不悦而
無如之何
　　　後唐莊宗劉夫人笞劉叟于宫門
後梁貞明三年晉王元妃衛國韓夫人次燕國伊夫人
次魏國劉夫人劉夫人最有寵其父成安人以醫卜為
業夫人㓜時晉將袁建豐掠得之入于王宫性狡悍淫
妬從王在魏父聞其貴詣魏宫上謁王召袁建豐示之
建豐曰始得夫人時有黄鬚丈人䕶之此是也王以語
夫人夫人方與諸夫人爭寵以門地相髙恥其家寒微
大怒曰妾去鄉時略可記憶妾父不幸死亂兵妾守屍
哭之而去今何物田舎翁敢至此命笞劉叟于宫門
　　　劉后廹莊宗以幸姬賜李紹榮
同光二年以武寜節度使李紹榮為歸徳節度使同平
章事留宿衛寵遇甚厚莊宗或時與太后皇后同至其
家莊宗有幸姬色美嘗生子矣劉后妬之㑹紹榮䘮妻
一日侍禁中莊宗問紹榮汝復娶乎為汝求昏后因指
幸姬曰大家隣紹榮何不以此賜之莊宗難言不可微
許之后趣紹榮拜謝比起顧幸姬已肩輿出宫矣莊宗
為之託疾不食者累日
　　　皇后請父事張全義
莊宗及皇后如張全義第全義大陳貢獻酒酣皇后奏
稱妾㓜失父母見老者輒思之請父事全義莊宗許之
全義惶恐固辭再三彊之竟受皇后拜復貢獻謝恩明
日后命翰林學士趙鳯草書謝全義鳯密奏自古無天
下之母拜人臣為父者莊宗嘉其直然卒行之自是后
與全義日遣使往來問遺不絶
　　　明宗曹淑妃遜王徳妃為后王徳妃不許
長興元年明宗將立曹淑妃為后淑妃謂王徳妃曰吾
素病中煩倦於接對妹代我為之徳妃曰中宫敵偶至
尊誰敢干之遂立淑妃為皇后徳妃事后恭謹后亦憐
之初王徳妃因安重誨得進常徳之明宗性儉約及在
位乆宫中用度稍侈重誨每規諫妃取外庫錦造地衣
重誨切諫引劉后為戒妃由是怨之
　　　吳越恭穆夫人慈愛
後晉天福四年呉越恭穆夫人馬氏雄武節度使綽之
女也初武肅王鏐禁中外蓄聲妓文穆王元瓘年三十
餘無子夫人為之請於鏐鏐喜曰吾家祭祀汝實主之
乃聽原瓘納妾鹿氏生𢎞僔𢎞倧許氏生𢎞佐吳氏生
𢎞俶衆妾生𢎞偡𢎞億𢎞儀𢎞偓𢎞仰𢎞信夫人撫視
慈愛如一常置銀鹿於帳前坐諸兒於上而弄之
　　　後晉齊王立重𦙍妻馮氏為皇后
八年立吳國夫人馮氏為皇后初髙祖愛少弟重𦙍飬
以為子及留守鄴都娶副留守安喜馮濛女為其婦重
𦙍早卒馮夫人寡居有美色齊王見而悦之髙祖崩梓
宫在殯齊王遂納之羣臣皆賀齊王謂馮道等曰皇太
后之命與卿等不任大慶羣臣出齊王與夫人酣飲過
梓宫前醊而告曰皇太后之命與先帝不任大慶左右
失笑齊王亦自笑顧謂左右曰我今日作新婿何如夫
人與左右皆大笑太后雖恚而無如之何既正位中宫
頗預政事后兄玉時為禮部郎中鹽鐡判官齊王驟擢
用至端明殿學士户部侍郎與議政事
　　外戚門
　　　漢文帝不用竇廣國為相
後二年丞相張蒼免文帝以皇后弟竇廣國賢有行欲
相之曰恐天下以吾私廣國乆念不可而髙帝時大臣
餘見無可者御史大夫梁國申屠嘉故以材官蹶張從
髙帝封關内侯
　　　元帝不以馮野王為御史大夫
竟寜元年御史大夫缺在位多舉大鴻臚馮野王元帝
使尚書選第中二千石而野王行能第一元帝以問石
顯顯曰九卿無出野王者然野王親昭儀兄臣恐後世
必以陛下度越衆賢私後宫親以為三公元帝曰善吾
不見是因謂羣臣曰吾用野王為三公後世必謂我私
後宫親屬以野王為比遂以少傅張譚為御史大夫
　　　成帝封諸舅為侯黄霧四塞
建始元年封舅諸吏光禄大夫關内侯王崇為安成侯
賜舅譚啇立根逄時爵關内侯夏四月黄霧四塞詔博
問公卿大夫無有所諱諫大夫楊興博士駟勝等對皆
以為隂盛侵陽之氣也髙祖之約非功臣不侯今太后
諸弟皆以無功為侯外戚未曾有也故天為見異於是
大將軍鳯懼上書乞骸骨辭職成帝優詔不許
　　　同日封五侯
河平二年悉封諸舅王譚為平阿侯商為成都侯立為
紅陽侯根為曲陽侯逄時為髙平侯五人同日封故世
謂之五侯
　　　劉向極言王氏太盛
陽朔二年以侍中太僕王音為御史大夫於是王氏逾
盛郡國守相刺史皆出其門下五侯羣弟爭為奢侈賂
遺珍寳四面而至皆通敏人事好士飬賢傾財施予以
相髙尚賔客滿門競為之聲譽劉向遂上封事極諫曰
孔子曰禄去公室政逮大夫危亡之兆也今王氏一姓
乗朱輪華轂者二十三人青紫貂蟬充盈幄内大將軍
秉事用權五侯驕奢僭盛並作威福尚書九卿州牧郡
守皆出其門筦執樞機朋黨比周歴上古至秦漢外戚
僭貴未有如王氏者也宜發明詔黜逺外戚毋授以政
皆罷令就第則王氏永存保其爵禄劉氏長安不失社
稷子子孫孫無疆之計也書奏成帝召見向歎息悲傷
其意然終不能用其言
　　　五侯爭以奢侈相尚
鴻嘉三年王氏五侯爭以奢侈相尚成都侯商嘗病欲
避暑從上借明光宫後又穿長安城引内灃水注第中
大陂以行船成帝幸商第見穿城引水意恨内銜之未
言後微行出過曲陽侯第又見園中土山漸臺象白虎
殿於是成帝怒使尚書責問司𨽻校尉京兆尹知成都
侯商等奢僭不軌藏匿姦猾皆阿縱不舉奏正灋又詔
尚書奏文帝時誅將軍薄昭故事車騎將軍音藉槀請
罪商立根皆負斧質謝良久乃已成帝特欲恐之實無
意誅也
　　　師丹諫哀帝不宜遽寵親屬
綏和二年以師丹為大司空丹見上多所匡改成帝之
政乃上書言前大行屍柩在堂而官爵臣等以及親屬
赫然皆貴寵封舅為陽安侯皇后尊號未定豫封父為
孔鄉侯此皆舉錯失中灋度失理願陛下且克己躬行
以觀羣下之從化胏附何患不富貴不宜倉卒若是傅
太后從弟子遷在左右尤傾邪哀帝惡之免官遣歸故
郡傅太后怒復為侍中其逼於傅太后皆此𩔖也
　　　何武公孫禄不肯舉王莽
元夀二年太皇太后詔公卿舉可大司馬者莽故大司
馬辭位避丁傅衆庶稱以為賢又太皇太后近親自大
司徒孔光以下舉朝皆舉莽獨前將軍何武右將軍公
孫禄二人相與謀以為徃時恵昭之世外戚吕霍上官
持權幾危社稷今孝成孝哀比世無嗣方當選立近親
㓜主不宜令外戚大臣持權親䟽相錯為國計便於是
武舉公孫禄可大司馬而禄亦舉武太皇太后自用莽
為大司馬領尚書事
　　　東漢隂鄉侯讓封
光武建武二年隂鄉侯隂識貴人之兄也以軍功當增
封識叩頭讓曰天下初定將帥有功者衆臣託屬掖庭
仍加爵邑不可以示天下此為親戚受賞國人計功也
帝從之
　　　章帝欲封諸舅太后不聽
建初二年上欲封爵諸舅太后不聽會大旱言事者以
為不封外戚之故有司請依舊典太后詔曰凡言事者
皆欲媚朕以要福耳昔王氏五侯同日俱封黄霧四塞
不聞澍雨之應夫外戚貴盛鮮不傾覆故先帝防慎舅
氏不令在樞機之位又言我子不當與光帝子等今有
司奈何欲以馬氏比隂氏乎且隂衛尉天下稱之省中
御者至門出不及履此蘧伯玉之敬也新陽侯雖剛彊
微失理然有方略據地談論一朝無雙原鹿貞侯勇猛
誠信此三人者天下選臣豈可及哉馬氏不及隂氏逺
矣吾豈可上負先帝之㫖下虧先人之徳重襲西京敗
亡之禍哉固不許
　　　有司請封諸舅太后不許
四年有司連據舊典請封諸舅章帝以天下豐稔方垂
無事遂封衛尉廖等為侯太后聞之曰吾少壯時但慕
竹帛志不顧命今雖已老猶戒之在得冀秉此道不負
先帝所以化𨗳兄弟共同斯志欲令瞑目之日無所復
恨何意老志復不從哉廖等並辭讓願就關内侯帝不
許廖等不得已受封爵而上書辭位帝許之
　　　崔駰戒竇憲
章和二年太后臨朝竇憲兄弟皆在親要之地崔駰以
書戒憲曰傳曰生而富者驕生而貴者傲生富貴而能
不驕傲者未之有也今寵禄初隆百僚觀行豈可不庶
幾夙夜以永終譽乎昔馮野王以外戚居位稱為賢臣
近隂衛尉克己復禮終受多福外戚所以獲譏於時垂
愆於後者蓋在滿而不挹位有餘而仁不足也漢興以
後迄于哀平外家二十保族全身四人而已書曰監于
有殷可不慎哉
　　　竇憲威名益盛
永元三年竇憲既立大功威名益盛刺史守令多出其
門競賦歛吏民共為賂遺司徒袁安司空任隗舉奏諸
二千石并所連及貶秩免官者四十餘人竇氏大恨但
安隗素行髙亦未有以害之尚書僕射樂恢刺舉無所
回避憲等疾之恢上䟽曰陛下富於春秋纂承大業諸
舅不宜幹正王室以示天下之私方今之宜上以義自
割下以謙自引四舅可長保爵土之榮皇太后永無慙
負宗廟之憂誠策之上者也書奏不省恢稱疾歸長陵
憲風厲州郡迫脅恢飲藥死於是朝臣震慴望風承㫖
無敢違者袁安以天子㓜弱外戚擅權毎朝㑹進見及
與公卿言國家事未嘗不喑嗚流涕自天子及大臣皆
恃頼之
　　　韓稜不拜竇憲
詔竇憲與車駕㑹長安憲至尚書以下議欲拜之伏稱
萬歳尚書韓稜正色曰夫上交不謟下交不黷禮無人
臣稱萬嵗之制議者皆慙而止尚書左丞王龍私奏記
上牛酒於憲稜舉奏龍論為城旦
　　　晉裴頠辭位恵帝不從
元康九年裴頠為尚書僕射頠雖賈后親屬然雅望素
隆四海唯恐其不居權位尋詔頠專任門下事頠上表
固辭以賈模適亡復以臣代之崇外戚之望彰偏私之
舉為聖朝累不聽或謂頠曰君可以言當盡言於中宫
言而不從當逺引而去儻二者不立雖有十表難以免
矣頠慨然乆之竟不能從
　　　齊崔光謂馮熈家富貴太盛必敗
東昬侯永元元年馮熈以明太后之兄尚恭宗女博陵
長公主熈有三女二為皇后一為左昭儀由是馮氏貴
寵冠羣臣賞賜累巨萬公主生二子誕脩熈為太保誕
為司徒脩為侍中尚書庻子聿為黄門即黄門侍郎崔
光與聿同直謂聿曰君家富貴太盛終必衰敗聿曰我
家何所負而君無故詛我光曰不然物盛必衰此天地
之常理若以古事推之不可不慎後歲餘而脩敗黜為
平城民及誕熈繼卒幽后尋廢聿亦擯棄馮氏遂衰
　　　唐武平一請抑損外戚
景龍二年起居舎人武平一上表請抑損外戚權寵不
敢斥言韋氏但請抑損己家中宗不許
　
　
　
　
　通鑑總𩔖卷四上
欽定四庫全書
　通鑑總𩔖卷四下　　　　　宋　沈樞　撰
　　貴戚門
　　　西漢疏廣言太子師友不宜獨親外家
地節三年以疏廣為太子太傅廣兄子受為少傅太子
外祖父平恩侯許伯以為太子少白使其弟中郎將舜
監䕶太子家宣帝以問廣廣對曰太子國儲副君師友
必於天下英俊不宜獨親外家許氏且太子自有太傅
少傅官屬已備今復使舜䕶太子家示陋非所以廣太
子德於天下也上善其言
　　　數遣使者求外家
宣帝自初即位數遣使者求外家乆逺多似𩔖而非是
歲求得外祖母王媪及媪男無故武上賜無故武爵關
内侯旬月間賞賜以鉅萬計四年賜外祖母號為博平
君封舅無故為平昌侯武為樂昌侯
　　　東漢隂興不肯受封
建武九年封貴人弟就為宣恩侯復召就兄侍中興欲
封之置印綬於前興固讓曰臣未有先登䧟陳之功而
一家數人並蒙爵土令天下觖望誠所不願光武嘉之
不奪其志貴人問其故興曰夫外戚家苦不知謙退嫁
女欲配侯王取婦眄睨公主愚心實不安也富貴有極
人當知足夸奢益為觀聽所譏貴人感其言深自降挹
卒不為宗親求位
　　　隂識隂興輔太子有賢徳
十九年光武以太子舅隂識守執金吾隂興為衛尉皆
輔導太子識性忠厚入雖極言正議及與賔客語未嘗
及國事帝敬重之嘗指識以敕戒貴戚激厲左右焉興
雖禮賢好施而門無遊俠與同郡張宗上谷鮮于裒不
相好知其有用猶稱所長而逹之友人張汜杜禽與興
厚善以為華而少實但私之以財終不為言是以世稱
其忠
　　　樊宏畏謹宗族染化
二十七年光武舅樊宏為人謙柔畏慎毎當朝㑹輒迎
期先到俯伏待事所上便宜手自書冩毁削草本公朝
訪逮不敢衆對宗族染其化未嘗犯灋帝甚重之及病
困遺令薄葬一無所用以為棺柩一藏不宜復見如有
腐敗傷孝子之心使與夫人同墳異藏帝善其令以書
示百官因曰今不順夀張侯意無以彰其徳且吾萬歲
之後欲以為式
　　　第五倫上疏言外戚專事交結
永平十八年太后兄弟虎賁中郎廖及黄門郎防光終
明帝世未嘗改官章帝以廖為衛尉防為中郎將光為
越騎校尉廖等傾身交結冠蓋之士爭赴趣之第五倫
上疏曰臣聞書曰臣無作威作福其害于而家凶于而
國近世光烈皇后雖友愛天至而抑損隂氏不假以權
埶其後梁竇之家互有非灋明帝即位竟多誅之自是
雒中無復權戚書記請託一皆斷絶又諭諸外戚曰苦
身待士不如為國戴盆望天事不兩施今之議者復以
馬氏為言竊聞衛尉廖以布三千匹城門校尉防以錢
三百萬私贍三輔衣冠知與不知莫不畢給又聞臘日
亦遺其在雒中者錢各五千越騎校尉光臘月羊三百
頭米四百斛肉五千斤臣愚以為不應經義惶恐不敢
不以聞陛下情欲厚之亦宜所以安之臣今言此誠欲
上忠陛下下全后家也
　　　袁敞不阿權貴
安帝元初四年司空袁敞亷勁不阿權貴失鄧氏㫖尚
書郎張俊有私書與敞子俊怨家封上之敞坐策免自
殺俊等下獄當死俊上書自訟臨刑太后詔以減死論
　　　皇甫對策譏梁冀
建康元年沖帝詔舉賢良方正之士策問之皇甫規對
曰陛下體兼乾坤聦哲純茂攝政之初拔用忠貞其餘
維綱多所改正逺近翕然望見太平而災異不息冦賊
縱横殆以姦臣權重之所致也其常侍尤無狀者宜亟
黜遣披埽凶黨收入財賄以塞痛怨以答天誡大將軍
冀河南尹不疑亦宜增脩謙節輔以儒術省去遊娯不
急之務割減廬第無益之飾夫君者舟也民者水也羣
臣乗舟者也將軍兄弟操檝者也若能平志畢力以度
元元所謂福也如其怠弛將淪波濤可不慎乎夫徳不
稱禄猶鑿墉之趾以益其髙豈量力審功安固之道哉
凡諸宿猾酒徒戯客皆宜貶斥以懲不軌令冀等深思
得賢之福失人之累梁冀忿之以規為下第拜郎中託
疾免歸州郡承冀㫖幾䧟死者再三
　　　晉楊氏一門二后
武帝咸寜元年立皇后楊氏大赦后元皇后之從妹也
美而有婦徳帝初聘后后叔父珧上表曰自古一門二
后未有能全其宗者乞藏此表於宗廟異日如臣之言
得以免禍帝許以后父駿為車騎將軍封臨晉侯尚書
褚䂮郭弈皆表駿小器不可任社稷之重帝不從駿驕
傲自得胡奮謂駿曰卿恃女更益豪邪歴觀前世與天
家㛰未有不滅門者但早晚事耳駿曰卿女不在天家
乎奮曰我女與卿女作婢耳何能為損益乎
　　　宋明帝賜王景文死
泰豫元年明帝疾篤慮晏駕之後皇后臨朝江安懿侯
王景文以元舅之勢必為宰相門族彊盛或有異圖遣
使齎藥賜景文死手勅曰與卿周旋欲全卿門户故有
此處分勅至景文正與客棊叩函看已復置局下神色
不變方與客思行爭刼局竟歛子内奩畢徐曰奉勅見
賜以死方以勅示客中直兵焦度趙智略憤怒曰大丈
夫安能坐受死州中文武數百足以一奮景文曰知卿
至心若見念者為我百口計乃作墨啓答勅致謝飲藥
而卒
　　　齊褚淵王儉增封
建元元年髙帝賞佐命之功褚淵王儉等進爵增户各
有差處士何㸃謂人曰我作齊書已竟贊云淵既世族
儉亦國華不賴舅氏遑䘏國家淵母宋始安公主繼母
吳郡公主又尚巴西公主儉母武康公主又尚陽羡公
主故㸃云然
　　　唐皇后不願兄弟執國政
貞觀元年太宗以吏部尚書長孫无忌為右僕射无忌
與上為布衣交加以外戚有佐命功上委以腹心其禮
遇羣臣莫及欲用為宰相者數矣文徳皇后固請曰妾
備位椒房家之貴寵極矣誠不願兄弟復執國政吕霍
上官可為切骨之戒幸陛下矜察上不聽卒用之
　　　太宗不以間言疑无忌
二年右僕射長孫无忌罷時有密表稱无忌權寵過盛
者上以表示之曰朕於卿洞然無疑若各懐所聞而不
言則君臣之意有不通又召百官謂之曰朕諸子皆㓜
視无忌如子非它人所能間也无忌自懼滿盈固求遜
位皇后又力為之請上乃許之以為開府儀同三司
　　　以无忌為司空惟才是與
七年以開府儀同三司長孫无忌為司空无忌固辭曰
臣忝預外戚恐天下謂陛下為私太宗不許曰吾為官
擇人惟才是與茍或不才雖親不用襄邑王神符是也
如其有才雖讎不棄魏徴等是也今日之舉非私親也
　　　韋方質不肯曲事近戚
則天天授元年時武承嗣三思用事宰相皆下之地官
尚書韋方質有疾承嗣三思徃問之方質據牀不為禮
或諫之方質曰死生有命大丈夫安能曲事近戚以求
茍免乎尋為周興等所構籍没其家
　　　御史彈奏王仙童
開元二年薛王業之舅王仙童侵暴百姓御史彈奏業
為之請勅紫微黄門覆按姚崇盧懐慎等奏仙童罪狀
明白御史所言無所枉不可縱捨𤣥宗從之由是貴戚
束手
　　　中書奏鄭光不應免税
宣宗大中六年勅先賜右衛大將軍鄭光鄠縣及雲陽
莊並免税役中書門下奏以為税役之灋天下皆同陛
下屢發徳音欲使中外畫一今獨免鄭光似稍乖前意
事雖至細繫體則多勅曰朕以鄭光元舅之尊貴欲優
異令免征税初不細思況親戚之間人所難議卿等茍
非愛我豈進嘉言庶事能盡如斯天下何憂不理有始
有卒當共守之並依所奏
　　　鄭光鄙淺不復任民官
七年宣宗事鄭太后甚謹不居别宫朝夕奉飬舅鄭光
歴平盧河中節度使入朝上與之論為政光應對鄙淺
上不悦留為右羽林統軍使奉朝請太后數言其貧上
輒厚賜金帛終不復任民官
　　　後唐趙張恊力傾王彦章
莊宗同光元年王彦章疾趙張亂政及為招討使謂所
親曰待我成功還當盡誅姦臣以謝天下趙張聞之私
相謂曰我輩寜死於沙陀不可為彦章所殺相與協力
傾之叚凝素疾彦章之能而謟附趙張在軍中與彦章
動相違戾百方沮撓之惟恐其有功潛伺彦章過失以
聞於梁主毎㨗奏至趙張悉歸功於凝由是彦章功竟
無成
　　　後晉杜威貪殘無意守邉
開運二年順國節度使杜威久鎮恒州性貪殘自恃貴
戚多不灋毎以備邉為名歛吏民錢帛以充私藏又畏
懦過甚毎契丹數十騎入境威已閉門登陴或數騎驅
所掠華人千百過城下威但瞑目延頸望之無意邀取
由是虜無所忌憚屬城多為所屠威竟不出一卒救之
又畏契丹之彊累表請入朝齊王不許威不俟報遽委
鎮入朝朝廷聞之驚駭桑維翰言於帝曰威固違朝命
擅離邉鎮居常憑恃勲親邀求姑息及疆場多事曾無
守禦之意宜因此時廢之庻無後患帝不悦維翰曰陛
下不忍廢之宜授以近京小鎮勿復委以雄藩帝曰威
朕之宻親必無異志維翰自是不敢復言國事
　　　馮玉弄權朝政益壊
戸部尚書馮玉同平章事事無大小悉以委之玉毎善
承迎帝意由是益有寵甞有疾在家齊王謂諸宰相曰
自刺史以上俟馮玉出乃得除其倚任如此玉乗勢弄
權四方賂遺輻輳其門由是朝政益壊
　　權勢門
　　　西漢張安世自以太盛辭禄
元康元年張安世自以父子封侯在位太盛乃辭禄詔
都内别藏張氏無名錢以百萬數安世謹慎周宻毎定
大政已决輒移病出聞有詔令乃驚使吏之丞相府問
焉自朝廷大臣莫知其與議也甞有所薦其人來謝安
世大恨以為舉賢逹能豈有私謝邪絶弗復為通有郎
功髙不調自言安世安世應曰君之功髙明主所知人
臣執事何長短而自言乎絶不許已而郎果遷安世自
見父子尊顯懐不自安為子延夀求出補吏宣帝以為
北地太守
　　　東漢孟佗交結張讓監奴
靈帝建寧三年初中常侍張讓有監奴典任家事威形
諠赫孟佗資産饒贍與奴朋結傾竭饋問無所遺愛奴
咸徳之問其所欲佗曰吾望汝曹為我一拜耳時賔客
求謁讓者車常數百千兩佗詣讓後至不得進監奴乃
率諸倉頭迎拜於路遂共轝車入門賔客咸驚謂佗善
於讓皆爭以珍玩賂之
　　　符灋第門車馬輻輳
晉穆帝升平元年秦太后茍氏遊宣明臺見東海公灋
之第門車馬輻輳恐終不利於秦王堅乃與李威謀賜
灋死
　　　㑹稽王道子專權奢縱
太元二十年時㑹稽王道子專權奢縱嬖人趙牙本出
倡優茹千秋本錢唐捕賊吏皆以謟賂得進道子以牙
為魏郡太守千秋為驃騎諮議參軍牙為道子開東第
築山穿池功用鉅萬武帝嘗幸其第謂道子曰府内乃
有山甚善然修餙大過道子無以對帝去道子謂牙曰
上若知山是人力所為爾必死矣牙曰公在牙何敢死
營作彌甚千秋賣官招權聚貨累億博平令吳興聞人
奭上䟽言之帝益惡道子而逼於太后不忍廢黜乃擢
時望及所親幸王恭等使居内外要任以防道子道子
亦引王國寳及國寳從弟緒以為心腹由是朋黨競起
無復曏時友愛之驩矣
　　　宋謝瞻乞貶弟晦以保門户
髙帝永初二年上之為宋公也謝瞻為宋臺中書侍即
其弟晦為右衛將軍時晦權遇已重自彭城還都迎家
賔客輻輳門巷填咽瞻在家驚駭謂晦曰汝名位未多
而人歸趣乃爾吾家素以恬退為業不願干豫時事交
遊不過親朋而汝遂勢傾朝野此豈門户之福邪乃以
籬隔門庭曰吾不忍見此及還彭城言於宋公曰臣本
素士父祖位不過二千石弟年始三十志用凡近榮冠
臺府位任顯宻福過災生其應無逺特乞降黜以保衰
門前後屢陳之臨終遺晦書曰吾得啓體幸全亦何所
恨弟思自勉勵為國為家
　　　謝晦難以自免
文帝元喜元年以行荆州刺史謝晦為真晦將行與蔡
廓别屏人問曰吾其免乎廓曰卿受先帝顧命任以社
稷廢昏立明義無不可但殺人二兄而以之北面挾震
主之威據上流之重以古推今自免為難晦始懼不得
去既發顧望石頭城喜曰今得脱矣
　　　誅檀道濟乃壊萬里長城
十三年江州刺史檀道濟立功前朝威名甚重朝廷疑
畏之㑹文帝疾篤義康言於帝召道濟入朝其妻向氏
謂道濟曰髙世之勲自古所忌今無事相召禍其至矣
既至義康矯詔召道濟入祖道因執之下詔稱道濟潛
㪚金貨招誘剽猾因朕寢疾規肆禍心收付廷尉并其
子植等十一人誅之道濟見收憤怒目光如炬脱幘投
地曰乃壊汝萬里長城魏人聞之喜曰道濟死吳子輩
不足復憚
　　　義康專總朝權
十七年司徒義康專總朝權内外衆事皆專決施行凡
所陳奏入無不可方伯以下並令義康選用生殺大事
或以録命斷之勢傾逺近朝野輻輳四方獻饋皆以上
品薦義康而以次者供御義康權勢已盛殷景仁宻言
於上曰相王權重非社稷計宜少加裁抑文帝隂然之
　　　顔延之怒子竣驕傲
孝武帝孝建三年顔延之子竣貴重凡所資供延之一
無所受布衣茅室蕭然如故常乗羸牛笨車逄竣鹵簿
即屏住道側常語竣曰吾平生不憙見要人今不幸見
汝竣起宅延之謂曰善為之無令後人笑汝拙也延之
甞早詣竣見賔客盈門竣尚未起延之怒曰汝出糞土
之中升雲霞之上遽驕傲如此其能久乎
　　　顧覬之不降意於戴灋興
大明二年孝武帝在江州山隂戴灋興戴明寳蔡閑為
典籖及即位三典籖並以初舉兵預宻謀賜爵縣男閑
已卒追賜之時上親覽朝政不任大臣而腹心耳目不
得無所委寄灋興頗知古今素見親待魯郡巢尚之人
士之末渉獵文史為上所知亦以為中書通事舎人凡
選授遷徙誅賞大處分上皆與灋興尚之參懐内外雜
事多委明寳三人權重當時而灋興明寳大納貨賄凡
所薦逹言無不行天下輻凑門外成市家産並累千金
吏部尚書顧覬之獨不降意於灋興等蔡興宗與覬之
善嫌其風節太峻覬之曰辛毗有言孫劉不過使吾不
為三公耳覬之常以為人禀命有定分非智力所移唯
應恭已守道而闇者不逹妄意僥倖徒虧雅道無關得
喪乃以其意命弟子愿著定命論以釋之
　　　王景文以盛滿為憂
泰始七年王景文常以盛滿為憂屢辭位任明帝不許
然中心以景文外戚貴盛張永累經軍旅疑其將來難
信乃自為謡言曰一士不可親弓長射殺人景文彌懼
自表解楊州情甚切至詔報曰人居貴要但問心若為
耳大明之世巢徐二戴位不過執㦸權亢人主今袁粲
作僕射領選而人徃徃不知有粲粲遷為令居之不疑
人情向粲淡然亦復不改常日以此君貴位要任當有
致憂兢不夫貴髙有危殆之懼卑賤有溝壑之憂有心
於避禍不如無心於任運存亡之要巨細一揆耳
　　　入直決事號為四貴
蒼梧王元徽二年以平南將軍蕭道成為中領軍南兖
州刺史留衛建康與袁粲禇淵劉秉更日入直決事號
為四貴
　　　齊四户勢傾朝廷
武帝永明二年中書舎人呉興茹法亮封望蔡男時中
書舎人四人各住一省謂之四户以法亮及臨海吕文
顯等為之既總重權勢傾朝廷守宰數遷換去來四方
餉遺嵗數百萬法亮以衆中語人曰何須求外禄此一
户中年辦百萬蓋約言之也後因天文有變王儉極言
文顯等專權狥私上天見異禍由四户上手詔酬荅而
不能改也
　　　寧拒至尊敕不可違舍人命
明帝建武元年寵幸中書舎人綦毋珍之朱隆之直閤
將軍曹道剛周奉叔宦者徐龍駒等珍之所論薦事無
不允内外要職皆先論價旬月之間家累千金擅取官
物及役作不俟詔㫖有司至相語云寧拒至尊敕不可
違舎人命帝以龍駒為後閤舎人常居含章殿著黄綸
㡌被貂裘南面向案代帝畫勅左右侍直與帝不異
　　　蕭懿不為叛走尚書令
永元二年蕭懿為尚書令有弟九人敷衍暢融宏偉秀
憺恢懿以元勲居朝右暢為衛尉掌管籥時東昬侯出
入無度或勸懿因其出門舉兵廢之懿不聽嬖臣茹法
珍王咺之等憚懿威權説帝曰懿將行隆昌故事陛下
命在晷刻帝然之徐曜甫知之密具舟江渚勸懿西奔
襄陽懿曰自古皆有死豈有叛走尚書令邪
　　　髙肇擅録囚徒
梁武帝天監十一年魏以車騎大將軍尚書令髙肇為
司徒肇雖登三司猶自以去要任怏怏形於言色清河
王懌有才學聞望懲彭城之禍因侍宴謂肇曰天子兄
弟詎有幾人而翦之幾盡昔王莽頭秃藉渭陽之資遂
簒漢室今君身曲亦恐終成亂階㑹大旱肇擅録囚徒
欲以收衆心懌言於魏主曰昔季氏旅於㤗山孔子疾
之誠以君臣之分宜防微杜漸不可凟也減膳録囚乃
陛下之事今司徒行之豈人臣之義乎明君失之於上
姦臣竊之於下禍亂之基於此在矣帝笑而不應
　　　元义劉騰表裏擅權
普通元年清河文獻王懌有才能輔政多所匡益時望
甚重領軍將軍元义在門下兼總禁兵恃寵驕恣志欲
無極懌毎裁之以灋义由是怨之衛將軍劉騰權傾内
外吏部希騰意奏用騰弟為郡人資乖越懌抑而不奏
騰亦怨之太后在嘉福殿未御前殿义奉帝御顯陽殿
騰閉永巷門太后不得出懌入遇义於含章殿後叉厲
聲不聽懌入命宗士及直齋執懌衣袂將入含章束省
使人防守之騰稱詔集公卿議論懌大逆衆咸畏叉無
敢異者夜中殺懌幽太后於北宫宣光殿宫門晝夜長
閉内外斷絶騰自執管鑰帝亦不得省見裁聽傳食而
已太后服膳俱廢不免饑寒乃歎曰飬虎得噬我之謂
矣又使中常侍酒泉賈粲侍帝書宻令防察動止义遂
與太師髙陽王雍等同輔政帝謂义為姨父义與騰表
裏擅權义為外禦騰為内防常直禁省共裁刑賞政無
巨細決於二人威振内外百僚重跡朝野聞懌死無不
喪氣
　　　侯景指誅權佞
太清二年朱异遺景書為陳禍福景報書并告城中士
民以為梁自近歲以來權倖用事割剥齊民以供嗜欲
如曰不然公等試觀今日國家池苑王公第宅僧尼寺
塔及在位庻僚姬姜百室僕從數千不耕不織綿衣玉
食不奪百姓從何得之僕所以趨赴闕庭指誅權佞非
傾社稷今城中指望四方入援吾觀王侯諸將志在全
身誰能竭力致死與吾爭勝負哉
　　　晉公護專權被誅
陳宣帝大建四年周太祖為魏相立左右十二軍總屬
相府太祖殂皆受晉公䕶處分凡所徴發非䕶書不行
䕶第屯兵侍衛盛於宫闕諸子僚屬皆貪殘恣横士民
患之周主深自晦匿無所關預人不測其淺深䕶問稍
伯大夫庾季才曰比日天道何如季才對曰荷恩深厚
敢不盡言頃上台有變公宜歸政天子請老私門此則
享期頥之夀受旦奭之美子孫常為藩屏不然非復所
知䕶沈吟久之曰吾本志如此但辭未獲免耳公既王
官可依朝例無煩别參寡人也自是踈之衞公直怨䕶
勸帝誅之䕶自同州還長安帝因引䕶入含仁殿謁太
后帝以玉珽自後擊之䕶踣於地帝令宦者何泉以御
刀斫之及䕶死帝閲䕶書記有假託符命妄造異謀者
皆坐誅唯得庾季才書兩紙盛言緯候災祥宜返政歸
權帝賜季才粟三百石帛二百叚遷太中大夫
　　　齊蘭陵王威聲太重
五年齊蘭陵武王長恭貌美而勇以邙山之㨗威名大
盛武士歌之為蘭陵王入陳曲齊主忌之及代叚韶督
諸軍攻定陽頗務聚歛其所親尉相願問之曰王受朝
寄何得如此長恭未應相願曰豈非以邙山之㨗欲自
穢乎長恭曰然相願曰朝廷若忌王即當用此為罪無
乃避禍而更速之乎長恭涕泣前膝問計相願曰王前
既有功今復告㨗威聲太重宜屬疾在家勿預時事長
恭然其言未能退及江淮用兵恐復為將歎曰我去年
面腫今何不發自是有疾不療齊主遣使酖殺之
　　　隋髙熲自比晉帝
開皇十九年熲坐免上柱國就第文帝謂熲曰朕不負
公公自負也因謂侍臣曰我於髙熲勝於兒子雖或不
見常似目前自其解落瞑然㤀之如本無髙熲人臣不
可以身要君自云第一也頃之熲國令上熲隂事稱其
子表仁謂熲曰司馬仲逹初託疾不朝遂有天下公今
遇此焉知非福於是上大怒囚熲於内史省而鞫之顧
謂羣臣曰帝王豈可力求孔子以大聖之才猶不得天
下熲與子言自比晉帝此何心乎於是除名為民熲初
為僕射其母誡之曰汝富貴已極但有一斫頭耳爾其
慎之熲由是常恐禍變至是熲歡然無恨色
　　　賀若弼三太猛
二十年賀若弼復坐事下獄文帝數之曰公有三太猛
嫉妬心太猛自是非人心太猛無上心太猛既而釋之
它日上謂侍臣曰弼將伐陳謂髙熲曰陳叔寳可平也
不作髙鳥盡良方藏邪熲云必不然乃平陳遽索内史
又索僕射我語熲曰功臣正宜授勲官不可預朝政弼
後語熲皇太子於已出口入耳無所不盡公終久何必
不得弼力何脉脉邪意圖鎮廣陵又圖荆州皆作亂之
地意終不改也
　　　楊素自知名位已極
大業二年楚景武公楊素雖有大功特為帝所猜忌外
示殊禮内情甚薄素寝疾煬帝毎令名醫診候賜以上
藥然密問醫者恒恐不死素亦自知名位已極不肯餌
藥亦不將慎謂弟約曰我豈須㬰活邪
　　　唐岑文本位髙憂懼
太宗貞觀十八年文本既拜為中書令還家有憂色母
問其故文本曰非勲非舊濫荷寵榮位髙責重所以憂
懼親賔有來賀者文本曰今受弔不受賀也
　　　李義府勢傾朝野
顯慶三年中書令李義府有寵於髙宗諸子孩抱者並
列清貴而義府貪冒無厭母妻及諸子女壻賣官鬻獄
其門如市多樹朋黨傾動朝野中書令杜正倫毎以先
進自處義府恃恩不為之下由是有隙與義府訟於上
前上以大臣不和兩責之
　　　丘愔攻李昭徳專權
則天延載元年内史李昭徳恃太后委遇頗專權使氣
人多疾之功曹參軍丘愔上䟽攻之其略曰陛下天授
以前萬機獨斷自長夀以來委任昭徳參奉機密獻可
替否事有便利不預諮謀要待畫日將行方乃别生駮
異揚露專擅顯示於人歸美引愆義不如此又曰臣觀
其膽乃大於身鼻息所衝上拂雲漢又曰蟻穴壞堤針
芒冩氣權重一去收之極難太后由是惡昭徳貶為南
賔尉尋又免死流竄
　　　姜皎兄弟權寵太盛
開元五年初𤣥宗微時與太常卿姜皎親善及誅竇懐
貞等皎預有功由是寵遇羣臣莫及常出入卧内與后
妃連榻宴飲賞賜不可勝紀弟晦亦以皎故累遷吏部
侍郎宋璟言皎兄弟權寵太盛非所以安之上亦以為
然以晦為宗正卿因下制曰西漢諸將以權貴不全南
陽故人以優閒自保皎宜放歸田園㪚官勲封皆如故
　　　令公四俊苖吕崔員
八年張嘉貞吏事彊敏而剛躁自用中書舎人苗延嗣
吕太一考功員外郎員嘉靜殿中侍御史崔訓皆嘉貞
所引進常與之議政事四人頗招權時人語曰令公四
俊苖吕崔員
　　　宰相騶從之盛自林甫始
天寳六年命百官閱天下歲貢物於尚書省既而悉以
車載賜李林甫家𤣥宗或時不視朝百司悉集林甫第
門臺省為空陳希烈雖坐府無一人入謁者林甫子岫
為將作監頗以滿盈為懼甞從林甫遊後園指役夫言
於林甫曰大人久處鈞軸怨仇滿天下一朝禍至欲為
此得乎林甫不樂曰勢已如此將若之何先是宰相皆
以徳度自處不事威勢騶從不過數人士民或不之避
林甫自以多結怨常虞刺客出則歩騎百餘人左右翼
金吾靜街前驅在數百歩外公卿走避居則重關復壁
以石甃地牆中置板如防大敵一夕屢徙牀雖家人莫
知其處宰相騶從之盛自林甫始
　　　吉温去林甫輔國忠
九載初吉温因李林甫得進及御史中丞楊釗恩遇浸
深温遂去林甫而附之為釗畫代林甫執政之䇿蕭炅
及渾皆林甫所厚也求得其罪使釗奏而逐之以翦其
心腹林甫不能救也
　　　禄山獨憚李林甫
十載禄山與王鉷俱為大夫鉷權任亞於李林甫禄山
見林甫禮貌頗倨林甫陽以它事召王大夫鉷至趨拜
甚謹禄山不覺自失容貌益恭林甫與禄山語毎揣知
其情先言之禄山驚服禄山於公卿皆慢侮之獨憚林
甫毎見雖盛冬常汗沾衣林甫乃引與坐於中書􁨃撫
以温言自解披袍以覆之禄山忻荷言無不盡謂林甫
為十即既歸范陽劉駱谷毎自長安來必問十郎何言
得美言則喜或但云語安大夫須好檢校輒反手據牀
曰噫嘻我死矣
　　　王鉷父子權寵日盛
十一載御史大夫王鉷權寵日盛領二百餘使宅旁為
使院文案盈積吏求署一字累日不得前中使賜齎不
絶於門雖李林甫亦畏避之林甫子岫為將作監鉷子
凖為衛尉少卿俱供奉禁中凖陵侮岫岫常下之然鉷
事林甫謹林甫雖忌其寵不忍害也凖甞帥其徒過駙
馬都尉王繇繇望塵拜伏凖挾彈命中於繇冠折其玉
簪以為戲笑既而繇延凖置酒繇所尚永穆公主上之
愛女也為凖親執刀匕凖去或謂繇曰鼠雖挾其父勢
君乃使公主為之具食有如上聞無乃非宜繇曰上雖
怒無害至於七即死生所繫不敢不爾
　　　楊國忠貴震天下與林甫為敵
京兆尹楊國忠加御史大夫京畿關内採訪等使凢王
鉷所綰使務悉歸國忠初李林甫以國忠微才且貴妃
之族故善遇之國忠與王鉷俱為中丞鉷用林甫薦為
大夫故國忠不悦遂深探邢縡獄令引林甫交私鉷兄
弟及阿布思事狀陳希烈哥舒翰從而證之上由是踈
林甫國忠貴震天下始與林甫為仇敵矣
　　　李峴言輔國專權
乾元二年李峴為相於上前叩頭論制勅皆應由中書
出具陳輔國專權亂政之狀肅宗感寤賞其正直輔國
所行事多所變更罷其察事輔國由是讓行軍司馬請
歸本官上不許輔國由是忌峴
　　　輔國遷明皇居西内
上元元年上皇愛興慶宫自蜀歸即居之輔國言於肅
宗曰上皇居興慶宫日與外人交通陳𤣥禮髙力士謀
不利於陛下上泣曰聖皇慈仁豈容有此對曰上皇固
無此意其如羣小何且興慶宫與閭閻相參垣墉淺露
非至尊所冝居大内深嚴奉迎居之與彼何殊又得杜
絶小人熒惑聖聽如此上皇享萬歲之安陛下有三朝
之樂庸何傷乎上不聽輔國又令六軍將士號哭叩頭
請迎上皇居西内上泣不聽輔國懼㑹上不豫輔國矯
稱上語迎上皇遊西内至睿武門輔國將射生五百騎
露刀遮道奏曰皇帝以興慶宫湫隘迎上皇遷居大内
上皇驚幾墜髙力士叱輔國與已共執上皇馬鞚侍衛
如西内居甘露殿輔國帥衆而退所留侍衞兵纔尫老
數十人陳𤣥禮髙力士及舊宫人皆不得留左右刑部
尚書顔真卿首帥百寮上表請問上皇起居輔國惡之
奏貶蓬州長史其後上稍悔寤惡輔國欲誅之畏其握
兵竟猶豫不能決
　　　李輔國求為宰相
二年加李輔國兵部尚書輔國赴上宰相朝臣皆送之
御厨具饌太常設樂輔國驕縱日甚求為宰相肅宗曰
以卿之功何官不可為其如朝望未允何輔國乃諷僕
射裴冕等使薦已肅宗密謂蕭華曰輔國求為宰相若
公卿表來不得不與華出問冕曰初無此事吾臂可斷
宰相不可得華入言之肅宗大悦輔國銜之
　　　輔國與張后晩年有隙
寳應元年初張后與李輔國相表裏專權用事晩年更
有隙内射生使三原程元振黨於輔國肅宗疾篤后召
太子謂曰李輔國久典禁兵制勅皆從之出擅逼遷聖
皇其罪甚大所忌者吾與太子今主上彌留輔國隂與
程元振謀作亂不可不誅太子泣曰陛下疾甚危二人
皆陛下勲舊之臣一旦不告而誅之必致震驚恐不能
堪也太子出后召越王係謂曰太子仁弱不能誅賊臣
汝能之乎對曰能係乃命内謁者監段恒俊選宦官有
勇力者二百餘人授甲於長生殿後后以上命召太子
元振知其謀密告輔國伏兵於陵霄門以俟之太子至
以難告乃以兵送太子於飛龍廏且以甲卒守之是夜
收捕越王係段恒俊及知内侍省事朱光耀等百餘人
繫之以太子之命遷后於别殿肅宗崩輔國等殺后并
係
　　　號輔國為尚父而不名
李輔國恃功益横明謂代宗曰大家但居禁中外事聽
老奴處分代宗内不能平以其方握禁兵外尊禮之號
輔國為尚父而不名事無大小皆咨之羣臣出入皆先
詣輔國亦晏然處之
　　　柳伉䟽乞斬程元振
廣徳元年驃騎大將軍程元振專權自恣人畏之甚於
李輔國諸將有大功者元振皆忌疾欲害之吐蕃入冦
元振不以時奏致代宗狼狽出幸發詔徵諸道兵李光
弼等皆忌元振居中莫有至者中外咸切齒而莫敢發
言太常博士柳伉上䟽以為犬戎犯闗度隴不血刃而
入京師刼宫闈焚陵寢武士無一人力戰者此將帥叛
陛下也陛下疏元功委近習日引月長以成大禍羣臣
在廷無一人犯顔回慮者此公卿叛陛下也陛下始出
都百姓填然奪府庫相殺戮此三輔叛陛下也自十月
朔召諸道兵盡四十日無隻輪入闗此四方叛陛下也
内外離叛陛下以今日之勢為安邪危邪若以為危豈
得高枕不為天下討罪人乎必欲存宗廟社稷獨斬元
振首馳告天下悉出内使𨽻諸州持神䇿兵付大臣然
後削尊號下詔引咎曰天下其許朕自新改過宜即募
士西赴朝廷若以朕惡未悛則帝王大器敢妨聖賢其
聽天下所往如此而兵不至人不感天下不服臣請闔
門寸斬以謝陛下代宗以元振甞有保䕶功削其官爵
放歸田里
　　　魚朝恩欲奉上幸河中
永泰元年朝恩欲奉代宗幸河中以避吐蕃恐羣臣論
議不一一旦百官入朝立班久之閤門不開朝恩忽從
禁兵十餘人操白刃而出宣言吐蕃數犯郊畿車駕欲
幸河中如何公卿皆錯愕不知所對有劉給事者獨出
班抗聲曰勅使反邪今屯軍如雲不勠力扞冦而遽欲
脅天子棄宗廟社稷而去非反而何朝恩驚沮而退事
遂寢
　　　元載奏除魚朝恩
大厯五年觀軍容使魚朝恩專典禁兵寵任無比代宗
常與議軍國事勢傾朝野朝恩好於廣坐恣談時政陵
侮宰相元載雖彊辯亦拱黙不敢應每奏事以必允為
期朝廷政事有不豫者輒怒曰天下事有不由我者邪
代宗聞之由是不懌元載測知上指乘間奏朝恩專恣
不軌請除之代宗亦知天下共怨怒遂令載為方略朝
恩毎入殿常使射生將周皓將百人自衞又使其黨陜
州節度使皇甫温握兵於外以為援載皆以重賂結之
故朝恩隂謀密語代宗一一聞之而朝恩不知覺也三
月寒食上置酒宴貴近於禁中載守中書省宴罷朝恩
將還營上留之議事因責其異圖朝恩自辨語頗悖慢
皓與左右擒而縊殺之
　　　元載威權動人
元載既誅魚朝恩代宗寵任益厚載遂志氣驕溢每衆
中大言自謂有文武才略古今莫及弄權舞智政以賄
成僭侈無度吏部侍郎楊綰典選平允性介直不附載
嶺南節度使徐浩貪而佞傾南方珍貨以賂載載以綰
為國子祭酒引浩代之載有丈人自宣州來從載求官
載度其人不足任事但贈河北一書而遣之書無一言
惟署名而已丈人大怒不得已試謁院僚判官聞有載
書大驚立曰節度使遣大校以箱受書館之上舍留晏
數日辭去贈絹千匹其威權動人如此
　　　李泌雖寵卒為元載所攻
代宗悉知元載所為以其任政日久欲全始終因獨見
深戒之載猶不悛代宗由是稍惡之載以李泌有寵於
上忌之言泌常與親故宴於北軍與魚朝恩親善宜知
其謀代宗曰北軍泌之故吏也故朕使之就見親故朝
恩之誅泌亦豫謀卿勿以為疑載與其黨攻之不已㑹
江西觀察使魏少遊求參佐代宗謂泌曰元載不容卿
朕今匿卿於魏少遊所俟朕決意除載當有信報卿可
束装來乃以泌為江西參官且屬少遊使善待之
　　　元載王縉伏誅
十二年元載專横王縉附之士之求進者不結其子弟
及主書卓英倩等無由自達代宗含容累年載縉不悛
代宗欲誅之恐左右漏泄無可與言者獨與左金吾大
將軍呉湊謀之命湊收載縉於政事堂又收仲武及卓
英倩等繫獄鞫之問端皆出禁中仍遣中使詰以隂事
載縉皆伏罪乃賜載自盡於萬年縣貶縉括州刺史有
司籍載家財胡椒至八百石它稱物是
　　　路嗣恭畏權勢
十三年代宗因與李泌言嗣恭初平嶺南獻琉璃盤徑
九寸朕以為至寶及破載家得嗣恭所遺載琉璃盤徑
尺俟其至當與卿議之泌曰嗣恭為人小心善事人畏
權勢精勤吏事而不知大體昔為縣令有能名陛下未
暇知之而為載所用故為之盡力陛下誠知而用之彼
亦為陛下盡力矣
　　　盧把欲起勢立威
建中二年御史中丞盧把貎醜色如藍郭子儀每見賔
客姬妾不離側杞甞往問疾子儀悉屏侍妾獨隱几待
之或問其故子儀曰把貎醜而心險婦人輩見之必笑
它日杞得志吾族無𩔖矣杞隂狡欲起勢立威小不附
者必欲置之死地引太常博士裴延齡為集賢直學士
親任之
　　　竇參恃權而貪
貞元八年竇參隂狡而愎恃權而貪每遷除多與族子
給事中申議之申招權受賂時人謂之嘉鵲徳宗頗聞
之謂參曰申必為卿累宜出之以息物議參再三保其
無它申亦不悛
　　　王叔文欲專國賦
永貞元年以王叔文為度支鹽鐡轉運副使先是叔文
與其黨謀得國賦在手則可以結諸用事人取軍士心
以固其權又懼驟使重權人心不服藉杜佑雅有㑹計
之名位重而務自全易可制故先令佑主其名而自除
為副以專之叔文雖判兩使不以薄書為意日夜與其
黨屏人竊語莫測其所為
　　　李訓鄭注連逐三相
太和八年李訓鄭注為文宗畫太平之䇿以為當先除
宦官次復河湟次清河北開陳方略如指諸掌文宗以
為信然寵任日隆初李宗閔為吏部侍郎貶明州鄭注
發其事再貶處州李訓用事貶侍郎李漢蕭澣為刺史
皆坐李宗閔之黨是時李訓鄭注連逐三相威震天下
於是平生絲恩髮怨無不報者
　　　天下事皆决於李訓
以舒元輿李訓並同平章事仍命訓三二日一入翰林
講易元輿為中丞凡訓注所惡者則為之彈擊由是得
為相訓起流人期年致位宰相天子傾意任之訓或在
中書或在翰林天下事皆决於訓王涯輩承順其風指
惟恐不逮自中尉樞密禁衛諸將見訓皆震慴迎拜叩
首
　　　陳蟠叟言路巖親吏得罪
咸通十年懿宗荒宴不親庻政委任路巖巖奢靡頗通
賂遺左右用事至徳令陳蟠叟因上書召對言請破邊
咸一家可贍軍二年懿宗問咸為誰對曰路巖親吏懿
宗怒流蟠叟於愛州自是無敢言者
　　　韋保衡挾恩弄權
十四年以王鐸同平章事時韋保衡挾恩弄權以劉贍
于宗先在相位不禮於己譖而逐之王鐸保衡及第時
主文也蕭遘同年進士也二人素薄保衡之為人保衡
皆擯斥之
　　　蜀唐文扆與毛文錫爭權
後梁貞明三年蜀飛龍使唐文扆居中用事張格附之
與判樞密院事毛文錫爭權文錫將以女適同平章事
庾傳素之子㑹親族於樞密院用樂不先表聞蜀主聞
樂聲怪之文扆從而譖之貶文錫茂州司馬籍没其家
　　　吳徐知訓驕倨狎侮
四年内外馬歩都軍使徐知訓驕倨淫暴狎侮吳王無
復君臣之禮甞與王為優自為參軍使王為蒼鶻總角
弊衣執帽以從又甞泛舟濁河王先起知訓以弹弹之
又甞賞花於禪智寺知訓使酒悖慢王懼而泣四座股
栗
　　　後唐郭崇韜權侔人主
同光二年郭崇韜位兼將相復領節旄以天下為己任
權侔人主旦夕車馬填門性剛急遇事輒發嬖倖僥求
多所摧抑宦官疾之朝夕短之於上崇韜扼腕欲制之
不能豆盧革韋説甞問之曰汾陽王本太原人徒華隂
公世家鴈門豈其枝派邪崇韜因曰遭亂亡失譜牒甞
聞先人言上距汾陽四世耳革曰然則固從祖也崇韜
由是以膏梁自處多甄别流品引㧞浮華鄙棄勲舊有
求官者崇韜曰深知公功能然門地寒素不敢相用恐
為名流所嗤由是嬖倖疾之於内勲舊怨之於外
　　　軍中制置一出郭崇韜
三年初莊宗遣宦者李從襲等從魏王繼岌伐蜀繼岌
雖為都統軍中制置補署一出郭崇韜崇韜終日決事
將吏賔客趨走盈庭而都統府惟大將晨謁外牙門索
然從襲等固恥之及破蜀蜀之貴臣大將爭以寶貨妓
樂遺崇韜魏王所得不過匹馬束帛唾壺麈柄而已從
襲益不平
　　　安重誨恃恩驕横
天成元年安重誨恃恩驕横殿直馬延誤衝前導斬之
於馬前御史大夫李琪以聞重誨白明宗下詔稱延陵
突重臣戒諭中外
　　　安重誨專權弄威福
三年樞密使孔循性狡佞安重誨親信之明宗欲為皇
子娶重誨女循謂重誨曰公職居近密不宜復與皇子
為昏重誨辭之循知之隂遣人結王徳妃求納其女徳
妃請娶循女為從厚婦明宗許之重誨大怒以循充忠
武節度使重誨惡成徳節度使王建立奏建立與王都
交結有異志建立亦奏重誨專權求入朝面言其狀明
宗召之既至言重誨與宣徽使張延朗結昏相表裏弄
威福明宗見重誨氣色甚怒謂曰今與卿一鎮自休息
以王建立代卿張延朗亦除外官重誨曰臣披荆棘事
陛下數十年值陛下龍飛承乏機密數年間天下幸無
事今一旦棄之外鎮臣願聞其罪明宗不懌而起
　　　安重誨請誅皇子
四年皇子右衛大將軍從璨性剛安重誨用事從璨不
為之屈明宗東巡以從璨為皇城使從璨與客宴於㑹
節園酒酣戲登御榻重誨奏請誅之
　　　安重誨奏削吳越王官爵
吳越王鏐甞遺安重誨書辭禮頗倨明宗遣供奉官烏
昭遇韓玫使吳越昭遇與玫有隙使還玫奏昭遇見鏐
稱臣拜舞謂鏐為殿下及私以國事告鏐安重誨奏賜
昭遇死制鏐以太師致仕自餘官爵皆削之凡吳越進
奏官使者綱吏令所在繫治之
　　　安重誨矯制逐從珂
長興元年李從珂與安重誨飲酒爭言重誨終銜之至
是重誨用事自皇子從榮從厚皆敬事不暇時從珂為
河中節度使重誨屢短之於明宗明宗不聽重誨乃矯
以帝命諭河東牙内指揮使楊彦温使逐之是日從珂
出城閲馬彦温勒兵閉門拒之從珂使人扣門詰之曰
吾待汝厚何為如是對曰彦温非敢負恩受樞密院宣
耳請公入朝從珂止于虞鄉遣使以狀聞重誨諷馮道
趙鳯奏從珂失守宜加罪明宗曰吾兒為姦黨所傾未
明曲直公輩何為發此言意不欲置之人間邪此皆非
公輩意也明日重誨自言之明宗曰朕昔為小校家貧
頼此小兒拾馬糞自贍以至今日為天子曾不能庇之
邪卿欲何如處之於卿為便重誨曰陛下父子之間臣
何敢言惟陛下裁之明宗曰使閒居私第亦可矣何用
復言
　　　馮道乞解安重誨機務為便
安重誨久專大權中外惡之者衆王徳妃及武徳使孟
漢瓊浸用事數短重誨於上重誨内憂懼表解機務明
宗曰朕無間於卿誣罔者朕既誅之矣卿何為爾明宗
遣孟漢瓊詣中書議重誨事馮道曰諸公果愛安令宜
解其機務為便趙鳯曰公失言乃奏大臣不可輕動
　　　藩鎮聞重誨無不惶駭
石敬瑭征蜀未有功使者自軍前來多言道險狹進兵
甚難明宗憂之安重誨曰臣職忝機密軍威不振臣之
罪也臣請自往督戰明宗許之重誨即拜辭遂行日馳
數百里西方藩鎮聞之無不惶駭錢帛芻糧晝夜輦運
赴利州人畜斃踣於山谷者不可勝紀
　　　朱𢎞昭奏安重誨怨望
二年鳯翔節度使朱𢎞昭謟事安重誨連得大鎮重誨
過鳯翔𢎞昭迎拜馬首館於府舍延入寢室妻子羅拜
奉進酒食禮甚謹重誨為𢎞昭泣言讒人交構幾不免
賴主上明察得保宗族重誨既去𢎞昭即奏重誨怨望
有惡言不可令至行營恐奪石敬瑭兵柄有詔召重誨
還
　　　朱𢎞昭不欲舊人在帝側
四年以天雄左都押牙宋令詢為磁州刺史朱𢎞昭以
誅秦王立帝為已功欲專朝政令詢侍帝左右最久雅
為潞王所親信𢎞昭不欲舊人在帝側故出之潞王不
悦而無如之何
　　　劉延朗居中用事
清泰二年以宣徽南院使房暠充樞密使宣徽北院使
劉延朗兼樞密副使於是延朗居中用事暠雖為使長
其聽用之言什不三四啓奏除授一歸延朗諸方鎮刺
史自外入者必先賂延朗後議貢獻賂厚者先得内地
賂薄者晚得邉陲由是諸將帥皆怨憤潞王不能察
　　　閩主惡李倣專制朝政
閩皇城使李倣專制朝政隂飬死士閩主昶與拱宸指
揮使林延皓等圖之延皓等詐親附倣倣待之不疑倣
入朝延皓等伏衛士數百於内殿執斬之
　　　後晉楊光逺干預朝政
天福三年楊光逺自恃擁重兵頗干預朝政屢有抗奏
高祖常曲意從之以其子承祚為左威衛將軍尚帝女
長安公主次子承信亦拜美官寵冠當時
　　　患楊光逺䟦扈難制
高祖患天雄節度使楊光逺䟦扈難制桑維翰請分天
雄之衆加光逺太尉西京留守光逺由是怨望密以賂
自訴於契丹養部曲千餘人常蓄異志
　　　高祖憚光逺不敢詰其專殺
五年太子大師范延光請歸河陽私第高祖許之延光
重載而行西京留守楊光逺兼領河陽利其貨且慮為
子孫之患奏延光叛臣不家汴洛而就外藩恐其逃逸
入敵國宜早除之高祖不許光逺請敕延光居西京從
之光逺使其子承貴以甲士圍其第逼令自殺延光曰
天子在上賜我鐡券許以不死爾父子何得如此承貴
以白刃驅延光上馬至浮梁擠于河光逺奏云自赴水
死高祖知其故憚光逺之彊不敢詰為延光輟朝
　　　後周王峻忌郭榮英烈
廣順三年太祖以河沃為憂王峻請自往行視許之鎮
寧節度使郭榮屢求入朝峻忌其英烈每沮止之榮復
求入朝㑹峻在河上太祖乃許之
　　　王峻志趣無君
同平章事王峻晚節益狂躁奏請以端明殿學士顔衎
樞密直學士陳觀代范質李糓為相太祖曰進退宰輔
不可倉猝俟朕更思之峻力論列語浸不遜日向中太
祖尚未食峻爭之不已太祖曰今方寒食俟假開如卿
所奏峻乃退太祖見馮道等泣曰王峻陵朕太甚欲盡
逐大臣翦朕羽翼朕惟一子專務間阻暫令請闕已懷
怨望豈有身典樞機復兼宰相又求重鎮觀其志趣殊
未盈厭無君如此誰則堪之貶峻商州司馬制辭略曰
肉視羣后孩撫朕躬峻至商州未幾而卒
　　　王殷挾震主之威
鄴都留守同平章事王殷恃功專横凡河北鎮戍兵應
用勅處分者殷即以帖行之又多掊歛民財高祖聞之
不悦使人謂曰卿與國同體鄴都帑庾甚豐卿欲用則
取之何患無則成徳節度使何福進入朝密以殷隂事
白高祖高祖由是疑之殷入朝詔留殷充京城内外巡
檢殷毎出入重者常數百人殷請量給鎧仗以備巡邏
高祖難之時帝體不平將行郊祀而殷挾震主之勢在
左右衆心忌之殷入起居遂執之
　　　洛陽人畏十阿父
顯徳四年前許州司馬韓倫都指揮使令坤之父也令
坤領鎮安節度使倫居干陳州干預政事貪汚不法為
公私患為人所訟令坤屢為之泣請世宗詔免倫死流
沙門島倫後得赦還居洛陽與光禄卿柴守禮及當時
將相王溥王晏王彦超之父遊處恃勢恣横洛陽人畏
之謂之十阿父
　
　
　
　
　
　通鑑總𩔖卷四下
欽定四庫全書
　通鑑總𩔖卷五上　　　　　宋　沈樞　撰
　　繼嗣門
　　　智宣子以瑶為後
周威烈王二十三年初智宣子將以瑶為後智果曰不
如宵也瑶之賢於人者五其不逮者一也美鬢長大則
賢射御足力則賢伎藝畢給則賢巧文辯慧則賢彊毅
果敢則賢如是而甚不仁夫以其五賢陵人而以不仁
行之其誰能待之若果立瑶也智宗必滅弗聽
　　　趙簡子以無恤為後
趙簡子之子長曰伯魯㓜曰無恤將置後不知所立乃
書訓戒之辭於二簡以授二子曰謹識之三年而問之
伯魯不能舉其辭求其簡已失之矣問無恤誦其辭甚
習求其簡出諸袖中而奏之於是簡子以無恤為賢立
以為後
　　　趙主父欲二王其子
周赧王二十年主父初以長子章為太子後得呉娃愛
之為不出者數嵗生子何乃廢太子章而立之呉娃死
愛弛憐故太子欲兩王之猶豫永決故亂起
　　　漢周昌期期不奉詔
十年定陶戚姬有寵於髙帝生趙王如意髙帝以太子
仁弱謂如意𩔖已雖封為趙王常留之長安髙帝之關
東戚姬常從日夜啼泣欲立其子吕后年長常留守益
疏髙帝欲廢太子而立趙王大臣爭之皆莫能得御史
大夫周昌廷爭之彊髙帝問其說昌為人吃又盛怒曰
臣口不能言然臣期期知其不可陛下欲廢太子臣期
期不奉詔髙帝欣然而笑吕后側耳於東廂聽既罷見
昌為跪謝曰㣲君太子㡬廢時趙王年十歳髙帝憂萬
歳之後不全也符璽御史趙堯請為趙王置貴彊相及
吕后太子羣臣素所敬憚者髙帝曰誰可者堯曰御史
大夫昌其人也髙帝乃以昌相趙而以堯代昌為御史
大夫
　　　叔孫通諌易太子
十二年髙帝從破黥布歸疾益甚愈欲易太子張良諌
不聽因疾不視事叔孫通諌曰昔者晉獻公以驪姬之
故廢太子立奚齊晉國亂者數十年為天下笑秦以不
蚤定扶蘇令趙髙得以詐立胡亥自使滅祀此陛下所
親見今太子仁孝天下皆聞之吕后與陛下攻苦食啖
其可背哉陛下必欲廢適而立少臣願先伏誅以頸血
汙地髙帝曰公罷矣吾直戯耳叔孫通曰太子天下本
本一揺天下振動奈何以天下為戱乎時大臣固爭者
多髙帝知羣臣心皆不附趙王乃止不立
　　　絳侯等謀立文帝
八年諸大臣相與隂謀曰少帝及梁淮陽恒山王皆非
真孝恵子也不如視諸王最賢者立之代王方今髙帝
見子最長仁孝寛厚太后家薄氏謹良且立長固順况
以仁孝聞天下乎乃相與共隂使人召代王代王問左
右郎中令張武等曰漢大臣皆故髙帝時大將習兵多
謀詐今已誅諸吕新啑血京師此以迎大王為名實不
可信中尉宋昌進曰羣臣之議皆非也夫秦失其政諸
侯豪傑並起人人自以為得之者以萬數然卒踐天子
之位者劉氏也天下絶望一矣髙帝封王子弟地犬牙
相制此所謂磐石之宗也天下服其彊二矣漢興除秦
苛政約法令施徳恵人人自安難動揺三矣夫以吕太
后之嚴立諸吕為三王擅權専制然而太尉以一節入
北軍一呼士皆左袒為劉氏叛諸吕卒以滅之此乃天
授非人力也方今髙帝子獨淮南王與大王大王又長
賢聖仁孝聞於天下故大臣因天下之心而欲迎立大
王大王勿疑也代王報太后計之猶豫未定卜之兆得
大横占曰大横庚庚余為天王夏啓以光代王曰寡人
固已為王矣又何王卜人曰所謂天王者乃天子也於
是代王遣太后弟薄昭徃見絳侯絳侯等具為昭言所
以迎立王意乃命宋昌參乘張武等六人乗傅從詣長
安至渭橋丞相以下皆迎太尉乃跪上天子璽符遂即
天子位
　　　有司請早立太子
元年春正月有司請蚤建太子文帝曰朕既不徳縱不
能博求天下賢聖有徳之人而禪天下焉而曰豫建太
子是重吾不徳也其安之有司曰豫建太子所以重宗
廟社稷不㤀天下也文帝曰楚王季父也呉王兄也淮
南王弟也豈不豫哉今不選舉焉而曰必子人其以朕
為㤀賢有徳者而専於子非所以憂天下也有司固請
曰古者殷周有國治安皆千餘嵗用此道也立嗣必子
所從來逺矣髙帝平天下為太祖子孫繼嗣世世不絶
今釋宜建而更選於諸侯及宗室非髙帝之志也更議
不宜子啓最長純厚慈仁請建以為太子文帝乃許之
　　　太后欲以梁孝王為嗣
中二年初梁孝王以至親有功得賜天子旌旗從千乗
萬騎出蹕入警王寵信羊勝公孫詭以詭為中尉勝詭
多竒邪計欲使王求為漢嗣票太子之廢也太后意欲
以梁王為嗣甞因置酒謂景帝曰安車大駕用梁王為
寄景帝跪席舉身曰諾罷酒景帝以訪諸大臣大臣袁
盎等曰不可昔宋宣公不立子而立弟以生禍亂五世
不絶小不忍害大義故春秋大居正由是太后議格遂
不復言王又甞上書願賜容車之地徑至長樂宫自使
梁國士衆築作甬道朝太后袁盎等皆建以為不可梁
王由此怨袁盎及議臣乃與羊勝公孫詭謀隂使人刺
殺袁盎及他議臣十餘人景帝意梁逐賊捕公孫詭羊
勝詭勝匿王後宫内史韓安國乃入見王而泣曰大王
自度於皇帝孰與臨江王親王曰弗如也安國曰臨江王
適長太子以一言過廢王臨江用宫垣事卒自殺中尉
府今大王列在諸侯訹邪臣浮說犯上禁撓明灋天子
以太后故不忍致灋於大王太后日夜涕泣幸大王自
改大王終不覺寤有如太后宫車即晏駕大王尚誰攀
乎語未卒王泣數行而下謝安國曰吾今出勝詭王乃
令勝詭皆自殺出之景帝由此怨望梁王
　　　武帝命皇子所生門為堯母門
太始三年皇子弗陵生弗陵母曰河間趙倢伃居鉤弋
宫任身十四月而生武帝曰聞昔堯十四月而生今鉤
弋亦然乃命其所生門曰堯母門臣光曰為人君者
動靜舉措不可不慎發於中必形於外天下無不知
之當是時也皇后太子皆無恙而命鉤弋之門曰堯母
非名也是以姦臣逆探上意知其竒愛少子欲以為嗣
遂有危皇后太子之心卒成巫蠱之禍悲夫
　　　武始侯無咎無譽
征和元年三月趙敬肅王彭祖薨彭祖取江都易王所
幸淖姬生男號淖子時淖姬兄為漢宦者武帝召問淖
子何如對曰為人多欲武帝曰多欲不宜君國子民問
武始侯昌曰無咎無譽武帝曰如是可矣遣使者立昌
為趙王
　　　韋𤣥成陽為病狂
元康四年初扶陽節侯韋賢薨長子宏有罪繫獄家人
矯賢今以次子大河都尉𤣥成為後𤣥成深知其非賢
雅意即陽為病狂卧便利妄笑語昏亂既𦵏當襲爵以
狂不應召大鴻臚奏狀章下丞相御史案驗案事丞相
史迺與𤣥成書曰古之辭讓必有文義可觀故能垂榮
於後今子獨壊容貎䝉耻辱為狂癡光㫿晻而不宣㣲
哉子之所託名也僕素愚陋過為宰相執事願少聞風
聲不然恐子傷髙而僕為小人也𤣥成友人侍郎章亦
上疏言聖王貴以禮讓為國宜優養𤣥成勿枉其志使
得自安衡門之下而丞相御史遂以𤣥成實不病劾奏
之有詔勿劾引拜𤣥成不得已受爵宣帝髙其節以𤣥
成為何南太守
　　　拜韋𤣥成為中尉以感諭憲王
甘露元年淮陽憲王好灋律聰達有材王母張倢伃尤
幸宣帝由是疏太子而愛淮陽憲王數嗟歎憲王曰真
我子也常有意欲立憲王然用太子起於㣲細宣帝少
依倚許氏及即位而許后以殺死故弗忍也久之宣帝
拜韋𤣥成為淮陽中尉以𤣥成甞讓爵於兄欲以感諭
憲王由是太子遂安
　　　史丹諌廢太子
竟寧元年初太子少好經書寛博謹慎其後幸酒樂燕
樂元帝不以為能而山陽王康有材藝母傅昭儀又愛
幸元帝以故常有意欲以山陽王為嗣元帝晩年多疾
不親政事留好音樂或置鼙鼓殿下天子自臨軒檻上
隤銅丸以擿鼓聲中嚴鼓之節後宫及左右習知音者
莫能為而山陽王亦能之元帝數稱其材史丹進曰凡
所謂材者敏而好學温故知新皇太子是也若乃器人
於絲竹鼓鼙之間則是陳恵李㣲髙於匡衡可相國也
於是元帝嘿然而笑及元帝寢疾數問尚書以景帝時
立膠東王故事史丹直入臥内頓首伏青蒲上涕泣言
曰皇太子以適長立積十餘年名號繫於百姓天下莫
不歸心臣子見山陽王雅素愛幸今者道路流言為國
生意以為太子有動揺之議審若此公卿以下必以死
爭不奉詔臣願先賜死以示羣臣天子素仁不忍見丹
涕泣言又切至意大感寤喟然太息曰皇后謹慎先帝
又愛太子吾豈可違太子由是遂定為嗣
　　　成帝立定陶王為太子
綏和元年成帝召丞相翟方進御史大夫孔光右将軍
廉褒後将軍朱博入禁中議中山定陶王誰宜為嗣者
方進根褒博皆以為定陶王帝弟之子禮曰昆弟之子
猶子也為其後者為之子也定陶王宜為嗣光獨以為
禮立嗣以親以尚書盤庚殷之及王為比兄終弟及中
山王先帝之子帝親弟宜為嗣成帝以中山王不材又
禮兄弟不得相入廟不從光議詔立定陶王欣為皇太
子使執金吾任宏守大鴻臚持節徵定陶王定陶王謝
曰臣材質不足以假充太子之宫臣願且得留國邸旦
夕奉問起居俟有聖嗣歸國守藩書奏天子報聞
　　　哀帝議立定陶共皇廟
建平元年郎中令冷褒黄門郎叚猶等復奏言定陶共
皇太后共皇后皆不宜復引定陶藩國之名以冠大號
車馬衣服宜皆稱皇之意置吏二千石以下各供厥職
又宜為共皇立廟京師上復下其議羣下多順指言母
以子貴宜立尊號以厚孝道唯丞相光大司馬喜大司
空丹以為不可丹曰聖主制禮取灋於天地尊卑者所
以正天地之位不可亂也今定陶共皇太后共皇后以
定陶共為號者母從子妻從夫之義也欲立官置吏車
服與太皇太后並非所以明尊無二上之義也定陶共
皇號諡已前定義不得復改禮父為士子為天子祭以
天子其尸服以士服子無爵父之義尊父母也為人後
者為之子故為所後服斬衰三年而降其父母期明尊
本祖而重正統也孝成皇帝聖恩深逺故為共王立後
奉承祭祀令共皇長為一國太祖萬世不毁恩義已備
陛下既繼體先帝持重大宗承宗廟天地社稷之祀義
不可復奉定陶共皇祭入其廟今欲立廟於京師而使
臣下祭之是無主也又親盡當毁空去一國太祖不墮
之祀而就無主當毁不正之禮非所以尊厚共皇也丹
由是浸不合上意
　　　朱博傅晏謀成尊號事
二年傅太后欲求稱尊號與成帝母齊尊傅喜與孔光
師丹共執以為不可哀帝重違大臣正議又内迫傅太
后依違者連嵗傅太后大怒哀帝不得已先免師丹以
感動喜喜終不順朱博與孔鄉侯傅晏連結共謀成尊
號事數燕見奏封事毁短喜及孔光遂策免喜以侯就
第復䇿免光為庶人以御史大夫朱博為丞相朱博既
為丞相哀帝遂用其議下詔曰定陶共皇之號不宜復
稱定陶尊共皇太后曰帝太太后稱永信宫共皇后曰
帝太后稱中安宫為共皇立寢廟於京師比宣帝父悼
皇考制度於是四太后各置少府太僕秩皆中二千石
傅太后既尊後尤驕與太皇太后語至謂之嫗
　　　光武更封張純為武始侯
建武十三年富平侯張純安世之四世孫也厯王莽世
以敦謹守約保全前封建武初先來詣闕為侯如故於
是有司奏列侯非宗室不宜復國上曰張純宿衛十有
餘年其勿廢更封武始侯食富平之半
　　　竒愛東海公陽
十五年時諸郡各遣使奏事光武見陳留吏牘上有書
視之云潁川𢎞農可問河南南陽不可問光武詰吏由
趣吏不肯服抵言於長壽街上得之光武怒時東海公
陽年十二在幄後言曰吏受郡敇當欲以墾田相方耳
光武曰即如此何故言河南南陽不可問對曰河南帝
城多近臣南陽帝鄉多近親田宅踰制不可為凖光武
令虎賁將詰問吏吏乃實首服如東海公對光武由是
益竒愛陽
　　　郅惲說太子彊辭位
十九年郭后既廢太子彊意不自安郅惲說太子曰久
處疑位上違孝道下近危殆不如辭位以奉養母氏太
子從之數因左右及諸王陳其懇誠願備藩國光武不
忍遲回者數嵗六月戊申詔曰春秋之義立子以貴東
海王陽皇后之子宜承大統皇太子彊崇執謙退願備
藩國父子之情重久違之其以彊為東海王立陽為皇
太子改名荘袁宏論曰夫建太子所以重宗統一民
心也非有大惡於天下不可移也世祖中興漢業宜
遵正道以為後灋今太子之徳未虧於外内寵既多嫡
子遷位可謂失矣然東海歸藩謙恭之心彌亮明帝承
統友于之情愈篤雖長㓜易位興廢不同父子兄弟至
性無間夫以三代之道處之亦何以過乎
　　　丁鴻不肯襲封
永平十年初陵陽侯丁綝卒子鴻當襲封上書稱病讓
國於弟盛不報既𦵏乃挂衰經於冢廬而逃去友人九
江鮑駿遇鴻於東海讓之曰昔伯夷呉札亂世權行故
得申其志耳春秋之義不以家事廢王事今子以兄弟
私恩而絶父不滅之基可乎鴻感悟垂涕乃還就國鮑
駿因上書薦鴻經學至行明帝徵鴻為侍中
　　　劉愷讓其弟憲
永元十年初居巢侯劉般薨子愷當嗣稱父遺意讓其
弟憲遁逃久之有司奏請絶愷國肅宗美其義特優假
之愷猶不出積十餘嵗有司復奏之侍中賈逵上書曰
孔子稱能以禮讓為國乎何有有司不原樂善之心而
繩以循常之灋懼非長克讓之風成含𢎞之化也帝納
之下詔曰王灋崇善成人之美其聴憲嗣爵遭事之宜
後不得以為比乃徵愷拜為郎
　　　太僕來歴諌廢太子
延光三年江京樊豐等譖殺太子乳母王男邴吉等太
子思男吉京豐懼乃與閻后構譖太子安帝怒召公卿以
下議廢太子太僕來歴與太常桓焉廷尉犍為張皓議
曰經說年未滿十五過惡不在其身且男吉之謀皇太
子容有不知宜選忠良保傅輔以禮義廢置事重此誠
聖恩所宜宿留安帝不從張皓退復上書曰昔賊臣江
充造構讒逆傾覆戾園孝武久乃覺寤雖追前失悔之
何及今皇太子方十嵗未習保傅之教可遽責乎書奏
不省九月丁酉廢皇太子保為濟隂王來歴等十餘人
俱詣鴻都門證太子無過安帝乃使中常侍奉詔脅羣
臣曰父子一體天性自然以義割恩為天下也歴諷等
不識大典而與羣小共為讙譁外見忠直而内希後福
飾邪違義豈事君之禮朝廷廣開言事之路故且一切
假貸若懐迷不反當顯明刑書諌者莫不失色歴獨守
闕連日不肯去安帝大怒乃免歴兄弟官削國租黜歴
母武安公主不得㑹見
　　　袁紹欲以尚為後
建安七年袁紹自軍敗慙憤發病嘔血薨初紹有三子
譚熈尚紹後妻劉氐愛尚數稱於紹紹欲以為後而未
顯言之乃以譚繼兄後出為青州刺史沮授諌曰世稱
萬人逐兔一人獲之貪者悉止分定故也譚長子當為
嗣而斥使居外禍其始此矣
　　　劉琦謀安於諸葛亮
十三年初劉表二子琦琮表為琮娶其後妻蔡氏之姪
蔡氏遂愛琮而惡琦表妻弟蔡瑁外甥張允並得幸於
表日相與毁琦而譽琮琦不自寧與諸葛亮謀自安之
術亮不對後乃共升髙樓因令去梯謂亮曰今日上不
至天下不至地言出子口而入吾耳可以言未亮曰君
不見申生在内而危重耳居外而安乎琦意感悟隂規
出計
　　　魏曹操立丕為太子
二十二年初魏王操娶丁夫人無子妾劉氏生子昻卞
氐生四子丕彰植熊植性機警多藝能才藻敏贍操愛
之黄門侍郎廙及丞相主簿楊修數稱臨菑侯植之才
勸操立以為嗣操以函宻訪於外尚書崔琰露板答曰
春秋之義立子以長加五官將仁孝聰明宜承正統琰
以死守之尚書僕射毛玠曰近者袁紹以嫡庶不分覆
宗滅國廢立大事非所宜聞東曹掾邢顒曰以庶代宗
先世之戒也願殿下深察之丕使人問太中大夫賈詡
以自固之術詡曰願將軍恢崇徳度躬素士之業朝夕
孜孜不違子道如此而已丕從之深自砥礪它日操屏
人問詡詡嘿然不對操曰與卿言而不答何也詡曰屬
有所思故不即對耳操曰何思詡曰思袁本初劉景升
父子也操大笑操甞出征丕植並送路側植稱述功徳
發言有章左右屬目操亦恱焉丕悵然自失濟隂呉質
耳語曰王當行流涕可也及辭丕涕泣而拜操及左右
咸歔欷宫人左右並為之稱說故遂定為太子左右長
御賀卞夫人曰將軍拜太子天下莫不喜夫人當傾府
藏以賞賜夫人曰王自以丕年大故用為嗣我但當以
免無教導之過為幸耳亦何為當重賜遺乎長御還具
以語操操恱曰怒不變容喜不失節故最為難太子抱
議郎辛毗頸而言曰辛君知我喜不毗以告其女憲英
憲英歎曰太子代君主宗廟社稷者也代君不可以不
戚主國不可以不懼宜戚宜懼而反以為喜何以能久
魏其不昌乎
　　　曹丕立貶曹植為安鄉侯
黄初元年王弟鄢陵侯彰等皆就國臨菑監國謁者灌
均希指奏臨菑侯植醉酒悖慢劫脅使者王貶植為安
鄉侯誅右刺姦掾沛國丁儀及弟黄門侍郎廙并其男
口皆植之黨也魚豢論曰諺言貧不學儉卑不學恭
非人性分殊也埶使然耳假令太祖防遏植等在於
疇昔此賢之心何縁有窺望乎彰之挾恨尚無所至至
於植者豈能興難乃令楊修以倚注遇害丁儀以希意
族滅哀夫
　　　明帝下詔明繼統之義
太和三年詔曰禮王后無嗣擇建支子以繼大宗則當
纂正統而奉公義何得復顧私親哉漢宣繼昭帝後加
悼考以皇號哀帝以外藩援立而董宏等稱引亡秦惑
誤時朝既尊恭皇立廟京都又寵藩妾使比長信叙昭
穆於前殿並四位於東宫僭差無度人神弗祐而非罪
師丹忠正之諌用致丁𫝊焚如之禍自是之後相踵行
之昔魯文逆祀罪由夏父宋國非度譏在華元其令公
卿有司深以前世行事為戒後嗣萬一有由諸侯入奉
大統則當明為人後之義敢為佞邪𨗳諛時君妄建非
正之號以干正統謂考為皇稱妣為后則股肱大臣誅
之無赦其書之金䇿藏之宗廟著子令典
　　　呉主廢和立亮
嘉平二年初㑹稽潘夫人有寵於呉主生少子亮呉主
愛之以魯王霸結朋黨以害其兄心亦惡之謂侍中孫
峻曰子弟不睦臣下分部將有袁氏之敗為天下笑遂
有廢和立亮之意驃騎将軍朱據諌曰太子國之本根
加以雅性仁孝天下歸心昔晉獻用驪姬而申生不存
漢武信江充而戾太子寃死臣竊懼太子不堪其憂雖
立思子之宫無所復及矣呉主不聴遂廢太子和為庶
人徙故鄣賜魯王覇死
　　　呉主頗悟太子和無罪
三年呉主頗悟太子和之無罪後呉主祀南郊還得風
疾欲召和還全公主及侍中孫峻中書令孫宏固爭之
乃止呉主以太子亮㓜少議所付託孫峻薦大將軍諸
葛恪可付大事呉主嫌恪剛狠自用峻曰當今朝臣之
才無及恪者乃召恪於武昌恪將行上大將軍吕岱戒
之曰世方多難子每事必十思恪曰昔季文子三思而
後行夫子曰再思可矣今君令恪十思明恪之劣也岱
無以答時咸謂之失言
　　　晉衛瓘撫牀
咸寧四年徴征北大將軍衛瓘為尚書令是時朝野咸
知太子昬愚不堪為嗣瓘每欲陳啓而未敢發㑹侍宴
凌雲臺瓘陽醉跪帝牀前曰臣欲有所啓武帝曰公所
言何邪瓘欲言而上者三因以手撫牀曰此座可惜武
帝意悟因謬曰公真大醉邪瓘於此不復有言武帝悉
召東宫官屬為設宴㑹而宻封尚書疑事令太子決之
賈妃大懼倩外人代對多引古義給使張泓曰太子不
學陛下所知而答詔多引古義必責作草主更益譴負
不如直以意對妃大喜謂泓曰便為我好答富貴與汝
共之泓即具草令太子自冩武帝省之甚恱先以示瓘
瓘大踧踖衆人乃知瓘甞有言也賈充宻遣人語妃云
衛瓘老奴㡬破汝家
　　　和嶠言恵帝不了家事
永熈元年初和嶠甞從容言於武帝曰皇太子有淳古
之風而末世多偽恐不了陛下家事武帝黙然後與荀
朂等同侍武帝武帝曰太子近入朝差長進卿等俱詣
之粗及世事既還朂等並稱太子明識雅度誠如明詔
嶠曰聖質如初武帝不恱而起及恵帝即位嶠從太子
遹入朝賈后使恵帝問曰卿昔謂我不了家事今日定
如何嶠曰臣昔事先帝曽有斯言言之不效國之福也
　　　明帝喜文辭善武藝
大興元年立王太子紹為皇太子太子仁孝喜文辭善
武藝好賢禮士容受規諌與庾亮温嶠等為布衣之交
亮風格峻整善談老莊元帝器重之聘亮妹為太子妃
元帝以賀循行太子太傅周顗為少傅庾亮以中書郎
侍講東宫元帝好刑名家以韓非書賜太子庾亮諌曰
申韓刻薄傷化不足留聖心太子納之
　　　庾冰說成帝立母弟為嗣
咸康八年成帝不豫二子丕奕皆在襁褓庾冰自以兄
弟秉權日乆恐易世之後親屬愈踈為它人所間每說
成帝以國有彊敵宜立長君請以母弟琅邪王岳為嗣
成帝許之中書令何充曰父子相𫝊先王舊典易之者
鮮不致亂故武王不授聖弟非不愛也今琅邪踐阼将
如孺子何冰不聽下詔以岳為嗣冰充及武陵王晞㑹
稽王昱尚書令諸葛恢並受顧命成帝㓜冲嗣位不親
庶政及長頗有勤儉之徳
　　　石虎殺太子宣
永和四年趙秦公韜有寵於趙王虎欲立之以太子宣
長猶豫未決宣嘗忤㫖虎怒曰悔不立韜也韜由是益
驕宣謂所幸楊柸牟成趙生曰凶竪傲愎敢爾汝能殺
之吾入西宫當盡以韜之國邑分封汝等韜死主上必
臨喪吾因行大事蔑不濟矣柸等許諾殺韜置其刀前
而去旦日宣奏之虎哀驚氣絶久之方蘇虎疑宣殺韜
囚宣於席庫以鐵環穿其頷而鏁之積柴於鄴北送宣
其下使韜所幸宦者郝稚劉霸抜其髪抽其舌牽之登
梯郝稚以繩貫其頷鹿盧絞上劉霸斷其手足斫眼潰
腸如韜之傷四面縱火煙炎際天火滅取灰分置諸門
交道中殺其妻子九人宣少子纔數嵗虎素愛之抱之
而泣欲赦之其大臣不聽就抱中取而殺之又廢其后
杜氏為庶人誅其四率已下三百人宦者五十人皆車
裂節觧東宫衛士十餘萬人皆謫戍涼州
　　　北魏立太子先殺其母
晉安帝義熈五年魏主珪将立齊王嗣為太子魏故事
凡立嗣子輒先殺其母乃賜嗣母劉貴人死珪召嗣諭
之曰漢武帝殺鈎弋夫人以防母后預政外家為亂也
汝當繼統故吾逺迹古人為國家長久之計耳嗣性孝
哀泣不自勝
　　　宋謝晦言神器至重不可使負荷非才
永初三年皇太子多狎羣小謝晦言於武帝曰陛下春
秋既髙宜思存萬世神器至重不可使負荷非才武帝
曰廬陵何如晦曰臣請觀焉出造廬陵王義真義真盛
欲與談晦不甚答還曰徳輕於才非人主也出義真為
都督
　　　北魏主用六人以輔弼太子
魏主遣中使宻問白馬公崔浩曰屬者日食趙代之分
朕疾彌年不愈恐一旦不諱諸子並少将若之何其為
我思身後之計浩曰自聖代龍興不崇儲貳是以永興
之始社稷㡬危今宜早建東宫選賢公卿以為師傅皇
子燾年将周星明叡温和立子以長禮之大經若必待
成人然後擇之倒錯天倫則召亂之道也魏主復以問
南平公長孫嵩對曰立長則順置賢則人服燾長且賢
天所命也帝從之立太平王燾為皇太子以長孫嵩及
山陽公奚斤北新公安同為左輔雀浩與太尉穆觀散
騎常侍代人丘堆為右弼百官總已以聴焉帝避居西
宫時隱而窺之聴其决斷大恱謂侍臣曰嵩宿徳舊臣
歴事四世功存社稷斤辯捷智謀名聞遐邇同曉解俗
情明練於事觀達於政要識吾㫖趣浩博聞彊識精察
天人堆雖無大用然在公専謹以此六人輔相太子吾
與汝曹廵行四境伐叛柔服足以得志於天下矣
　　　宋徐羡之等廢營陽王
元嘉元年徐羡之等以南兖州刺史檀道濟先朝舊将
威服殿省且有兵衆乃召道濟及江州刺史王𢎞入朝
皆至建康以廢立之謀告之謝晦聚将士於府内又使
中書舎人邢安泰潘盛為内應時帝於華林園為列肆
親自沽賣又與左右引船為樂夕遊天淵池即龍舟而
寢詰旦道濟羡之等入自雲龍門扶帝出東閤收璽綬
衛送故太子宫以宜都王義隆素有令望入多符瑞乃
稱皇太后令數帝過惡廢為營陽王以宜都王纂承大
統赦死罪以下裴子野論曰古者人君養子能言而
師授之辭能行而傅相之禮宋之教誨雅異於斯居
中則任僕妾處外則近趨走言不及於禮義識不達於
今古雖有師傅多以耆艾大夫為之雖有友及文學多
以膏梁年少為之具位而已是以本支雖茂而端良甚
寡降及太宗舉天下而棄之亦昵比之為也嗚呼有國
有家其鑑之矣
　　　北魏顯祖𫝊位太子
宋明帝泰始七年魏顯祖聰睿夙成剛毅有斷而好黄
老浮屠之學每引朝士及沙門共談𤣥理雅薄富貴常
有遺世之心以叔父京兆王子推沈雅仁厚素有時譽
欲禪以帝位㑹公卿大議皆莫敢先言任城王雲子推
之弟也對曰父子相𫝊其來久矣陛下必欲委棄塵務
則皇太子宜承正統夫天下者祖宗之天下陛下若更
授旁支恐非先聖之意啓姦亂之心斯乃禍福之原不
可不慎也源賀曰陛下今欲禪位皇叔臣恐紊亂昭穆
後世必有逆祀之譏願深思任城之言東陽公丕等曰
皇太子雖聖徳早彰然實沖㓜陛下富於春秋始覽萬
機奈何欲隆獨善不以天下為心其若宗廟何其若億
兆何尚書陸馛曰陛下若捨皇太子更議諸王臣請刎
頸殿庭不敢奉詔以問宦者趙黒黒曰臣以死奉戴皇
太子不知其它帝乃曰然則立太子羣公輔之有何不
可又曰陸馥直臣也必能保吾子乃以馥為太保與源
賀持節奉皇帝璽紱𫝊位於太子髙祖即皇帝位大赦
改元延興顯祖下詔曰朕希心𤣥古志存澹泊受命儲
宫踐升大位朕得優㳺恭已栖心浩然羣臣奏曰昔漢
髙祖稱皇帝尊其父為太上皇明不統天下也今皇帝
㓜沖萬機大政猶宜陛下總之謹上尊號曰太上皇帝
顯祖從之徙居崇光宫采掾不斷土階而已又建鹿野
浮圗於苑中之西山與禪僧居之
　　　北魏主語及太子恂
齊明帝建武四年魏立皇子恪為太子魏主宴於清徽
堂語及太子恂李沖謝曰臣忝師傅不能輔導帝曰朕
尚不能化其惡師傅何謝也
　　　崔光迎魏太子即位
梁武帝天監十四年魏主殂太子少傅崔光將軍于忠
詹事王顯中庶子代人侯剛迎太子詡於東宫至顯陽
殿王顯欲須明行即位禮崔光曰天位不可暫曠何待
至明顯曰須奏中宫光曰帝崩太子立國之常典何須
中宫令也於是光攝太尉奉䇿進璽綬太子跪受服衮
冕之服御太極殿即皇帝位光等與夜直羣官立庭中
北面稽首稱萬嵗廣平王懐扶疾入臨徑至太極西廡
哀慟呼侍中黄門領軍二衛云身欲上殿哭大行又須
入見主上衆皆愕然相視無敢對者崔光攘衰振杖引
漢光武崩趙熹扶諸王下殿故事辭色甚厲聞者莫不
稱善懐聲淚俱止曰侍中以古義裁我我敢不服遂還
仍頻遣左右致謝
　　　梁豫章王七月而生
普通六年初武帝納齊東昏侯寵姬呉淑媛七月而生
豫章王綜宫中多疑之及淑媛寵衰怨望宻謂綜曰汝
七月生兒安得比諸皇子然汝太子次弟幸保富貴勿
泄也與綜相抱而泣綜由是自疑晝則談謔如常夜則
於靜室閉户披髪席藁私於别室祭齊氏七廟又㣲服
至曲阿拜齊太宗陵聞俗說割血瀝骨渗則為父子遂
潛發東昏侯冢并自殺一男試之皆驗由是常懐異志
専伺時變綜有勇力能手制奔馬輕財好士唯留附身
故衣餘皆分施恒致罄乏屢上便宜求為邉任武帝未
之許常於内齋布沙於地終日跣行足下生胝日能行
三百里王侯妃主及外人皆知其志武帝性嚴重人莫
敢言後卒降於北魏
　　　北魏髙歡欲廢澄而立浟
梁武帝大同元年勃海世子澄通於歡妾鄭氏歡歸一
婢告之二婢為證歡杖澄一百而幽之婁妃亦隔絶不
得見歡納魏敬宗之后爾朱氏有寵生子浟歡欲立之
澄求救於司馬子如子如入見歡偽為不知者請見婁
妃歡告其故子如曰消難亦通子如妾此事正可掩覆
妃是王結髮婦常以父母家財奉王王在懐朔被杖背
無完皮妃晝夜供侍後避葛賊同走并州貧因妃然馬
矢自作靴恩義何可忘也夫婦相宜女配至尊男承大
業且婁領軍之勲何宜揺動一女子如草芥況婢言不
必信邪歡因使子如更鞫之子如見澄尤之曰男兒何
意畏威自誣因教二婢反其辭脅告者自縊乃啓歡曰
果虚言也歡大恱召婁妃及澄妃遥見歡一步一叩頭
澄且拜且進父子夫婦相泣復如初歡置酒曰全我父
子者司馬子如也賜之黄金
　　　李逺言立子以嫡不以長
敬帝太平元年魏太師泰尚孝武妹馮翊公主生畧陽
公覺姚夫人生寧都公毓毓於諸子最長娶大司馬獨
孤信女泰将立嗣謂公卿曰孤欲立子以嫡恐大司馬
有疑如何衆黙然未有言者尚書左僕射李逺曰夫立
子以嫡不以長畧陽公為世子公何所疑若以信為嫌
請先斬之遂㧞刀而起泰亦起曰何至於是信又自陳
解逺乃止於是羣公並從逺議逺出外拜謝信曰臨大
事不得不爾信亦謝逺曰令日賴公決此大議遂立覺
為世子
　　　中山公護受宇文泰顧託
魏安定文公宇文泰還至牽屯山而病驛召中山公護
護至涇州見泰泰謂護曰吾諸子皆㓜外冦方彊天下
之事屬之於汝宜努力以成吾志遂卒於雲陽護還長
安發喪泰能駕御英豪得其力用性好質素不尚虚飾
明達政事崇儒好古凡所施設皆依倣三代而為之世
子覺嗣位為太師枉國大冢宰出鎮同州時年十五中
山公護名位素卑雖為泰所屬而羣公各圖執政莫肯
服從護問計於大司冦于謹謹曰謹早䝉先公非常之
知恩深膏骨今日之事必以死爭之若對衆定策公必
不得讓明日羣公㑹議謹曰昔帝室傾危非安定公無
復今日今公一旦違世嗣子雖㓜中山公親其兄子兼受
顧託軍國之事理須歸之辭色抗厲衆皆悚動護曰此
乃家事護雖庸昧何敢有辭謹素與泰等夷護常拜之
至是謹起而言曰公若統理軍國謹等皆有所依遂再
拜羣公廹於謹亦再拜於是衆議始定䕶綱紀内外撫
循文武人心遂安
　　　北齊顯祖欲廢太子
陳武帝永定二年北齊太子殷自㓜温裕開朗禮士好
學闗覽時政甚有美名顯祖常嫌太子得漢家性質不
似我欲廢之顯祖登金鳳臺召太子使手刃囚太子惻
然有難色再三不斷其首大怒親以馬鞭撞之太子由
是氣悸語吃精神昏擾顯祖因酣宴屢云太子性懦社
稷事重終當𫝊位常山太子少傅魏収謂楊愔曰太子
國之根本不可動揺至尊三爵之後毎言𫝊位常山令
臣下疑貳若其實也當决行之此言非所以為戱恐徒
使國家不安愔以收言白顯祖顯祖乃止
　　　髙元海為長廣王畫策
文帝天嘉二年齊主之誅楊燕也許以長廣王湛為太
弟既而立太子百年湛心不平肅宗在晉陽湛居守於
鄴先是濟南閔悼王常在鄴望氣者言鄴中有天子氣
平秦王歸彦恐濟南王復立為己不利勸肅宗除之肅
宗乃使歸彦至鄴徴濟南王如晉陽湛内不自安問計
於髙元海即留元海於後堂元海達旦不眠惟遶牀徐
歩夜漏未盡湛遽出曰神筭如何元海曰有三䇿恐不
堪用耳請殿下如梁孝王故事從數騎入晉陽先見太
后求哀後見主上請去兵權以死為限不干朝政必保
太山之安此上䇿也不然當具表云威權太盛恐取謗
衆口請青齊二州刺史沈靖自居必不招物議此中䇿
也更問下䇿曰濟南世嫡主上假太后令而奪之今集
文武示以徴濟南之敕尊立濟南號令天下以順討逆
此萬世一時也湛大恱然性怯狐疑未能用使術士鄭
道謙等卜之皆曰不利舉事靜則吉有林慮令潘子宻
曉占候潛謂湛曰宫車當晏駕殿下為天下主湛拘之
於内以候之又令巫覡卜之多云不須舉兵自有大慶
㑹肅宗出畋墜地絶肋詔以嗣子沖眇可遣尚書右僕
射趙郡王叡諭㫖徴長廣王湛統兹大寳
　　　祖珽勸齊世祖𫝊位東宫
六年世祖為長廣王珽為胡桃油獻之因言殿下有非
常骨法孝徴夢殿下乘龍上天王曰若然當使兄大富
貴及即位擢拜中書侍郎遷散騎常侍與和士開共為
姦謟珽私說士開曰君之寵幸振古無比宫車一日晚
駕欲何以克終士開因從問計珽曰宜說主上云文襄
文宣孝昭之子俱不得立今宜令皇太子早踐大位以
定君臣之分若事成中宫少主必皆徳君此萬全計也
請君㣲說主上令粗解珽當自外上表論之士開許諾
㑹有彗星見太史奏云彗除舊布新之象當有易主珽
於是上書言陛下雖為天子未為極貴宜𫝊位東宫且
以上應天道并上魏顯祖禪子故事齊主從之使太宰
叚韶持節奉皇帝璽綬𫝊位於太子緯太子即皇帝位
於晉陽宫大赦改元天統祖珽拜祕書監加儀同三司
大被親寵見重二宫
　　　陳世祖欲遵太伯之事
天康元年世祖不豫太子伯宗柔弱世祖憂其不能守
位謂安成王頊曰吾欲遵太伯之事頊拜伏泣涕固辭
世祖又謂到仲舉孔奐等曰今三方鼎峙四海事重宜
須長君朕欲近則晉成逺隆殷法卿等宜遵此意孔奐
流涕對曰陛下御膳違和痊復非久皇太子春秋鼎盛
聖徳日躋安成王介弟之尊足為周旦若有廢立之心
臣等愚誠不敢聞詔世祖曰古之遺直復見於卿乃以
奐為太子詹事臣光曰夫臣之事君宜將順其美正
救其惡孔奐在陳處腹心之重任決社稷之大計茍
以世祖之言為不誠則當如竇嬰面辨袁盎廷爭防㣲
杜漸以絶覬覦之心以為誠邪則當請明下詔書宣告
中外使世祖有宋宣之美髙宗無楚靈之惡不然謂太
子嫡嗣不可動揺欲保輔而安全之則當盡忠竭節以
死繼之如晉之荀息趙之肥义奈何于君之存則逆探
其情而求合焉及其既沒則權臣移國而不能救嗣主
失位而不能死斯乃姦䛕之尤者而世祖謂之遺直以
託六尺之孤豈不悖哉
　　　隋髙祖廢太子勇
開皇二十年勇甞宴宫臣唐令則自彈琵琶歌娬媚娘
洗馬李綱起白勇曰令則身為宫卿職當調護乃於廣
坐首比倡優進滛聲穢視聴事若上聞令則罪在不測
豈不為殿下之累邪臣請速治其罪勇曰我欲為樂耳
君勿多事綱遂趨出及勇廢髙祖召東宫之屬切責之
皆惶懼無敢對者綱獨曰太子性本中人可與為善可
與為惡曏使陛下擇正人輔之足以嗣守鴻基今乃以
唐令則為左庶子鄒文騰為家令二人唯知以絃歌鷹
犬娯恱太子安得不至于是邪此乃陛下之過非太子
之罪也自古國家廢立冢嫡鮮不傾危願陛下深留聖
思無貽後悔髙祖不恱罷朝左右皆為之股栗㑹尚書
右丞缺有司請人髙祖指綱曰此佳右丞也即用之
　　　唐髙宗欲置皇太孫官屬
永淳元年立皇孫重照為皇太孫髙宗欲令開府置僚
屬問吏部郎中王方慶對曰晉及齊皆甞立太孫其太
子官屬即為太孫官屬未聞太子在東宫而更立太孫
者也髙宗曰自我作古可乎對曰三王不相襲禮何為
不可乃奏置師傅等官既而髙宗疑其非法竟不補授
　　　太后廢中宗立睿宗
光宅元年中宗欲以韋𤣥貞為侍中又欲授乳母之子
五品官裴炎固爭中宗怒曰我以天下與韋𤣥貞何不
可而惜侍中邪炎懼白太后宻謀廢立太后集百官於
乾元殿裴炎與中書侍郎劉褘之羽林將軍程務挺張
䖍朂勒兵入宫宣太后令廢中宗為廬陵王扶下殿中
宗曰我何罪太后曰汝欲以天下與韋𤣥貞何得無罪
乃幽於别所立雍州牧豫王旦為皇帝政事决於太后
居睿宗於别殿不得有所預
　　　李昭徳諌立武承嗣為皇太子
天授二年張嘉福使洛陽人王慶之等數百人上表請
立武承嗣為皇太子岑長倩以皇嗣在東宫不宜有此
議奏請切責上書者告示令散太后又問格輔元輔元
固稱不可由是大忤諸武意皆坐誅王慶之見太后太
后曰皇嗣我子奈何廢之對曰神不歆非𩔖民不祀非
族今誰有天下而以李氏為嗣乎太后諭遣之慶之屢
求見太后頗怒之命李昭徳引出光政門外以示朝士
曰此賊欲廢我皇嗣立武承嗣命撲之耳目皆血出然
後杖殺之其黨乃散昭徳因言於太后曰天皇陛下之
夫皇嗣陛下之子陛下身有天下當𫝊之子孫為萬代
業豈得以姪為嗣乎自古未聞姪為天子而為姑立廟
者也且陛下受天皇顧託若以天下與承嗣則天皇不
血食矣太后亦以為然
　　　李昭徳言武承嗣權太重
長壽元年夏官侍郎李昭徳宻言於太后曰魏王承嗣
權太重太后曰吾姪也故委以腹心昭徳曰姪之於姑
其親何如子之於父子猶有篡弑其父者况姪乎今承
嗣既陛下之姪為親王又為宰相權侔人主臣恐陛下
不得久安天位也太后矍然曰朕未之思以武承嗣為
特進納言罷政事承嗣亦毁昭徳於太后太后曰吾任
昭徳始得安眠此代吾勞汝勿言也是時酷吏恣横百
官畏之側足昭徳獨廷奏其姦
　　　狄仁傑等勸太后復立中宗
聖厯元年武承嗣三思營求為太子數使人說太后曰
自古天子未有以異姓為嗣者太后意未决狄仁傑每
從容言於太后曰文皇帝櫛風沐雨親冒鋒鏑以定天
下𫝊之子孫大帝以二子託陛下陛下今乃欲移之它
族無乃非天意乎且姑姪之與母子孰親陛下立子則
千秋萬嵗後配食太廟承繼無窮立姪則未聞姪為天
子而祔姑於廟者也太后曰此朕家事卿勿預知仁傑
曰王者以四海為家四海之内孰非臣妾何者不為陛
下家事君為元首臣為股肱義同一體況臣備位宰相
豈得不預知乎又勸太后召還廬陵王王方慶王及善
亦勸之太后意稍寤它日又謂仁傑曰朕夢大鸚鵡兩
翼皆折何也對曰武者陛下之姓兩翼二子也陛下起
二子則兩翼振矣太后由是無立承嗣三思之意吉頊
與張易之昌宗皆為控鶴監供奉頊從容說二人曰公
兄弟貴寵如此非以徳業取之也天下側目切齒多矣
不有大功於天下將何以自全竊為公憂之二人懼涕
泣問計頊曰天下士庶未忘唐徳咸復思廬陵王主上
春秋髙大業須有所付武氏諸王非所屬意公何不從
容勸主上立廬陵王以繫蒼生之望如此豈徒免禍亦
可以長保富貴矣二人以為然乘間屢為太后言之太
后知謀出於頊乃召問之頊復為太后具陳利害太后
意乃定
　　　蘇安恒疏諌太后禪位東宫
長安元年蘇安恒上疏曰陛下欽先聖之顧託受嗣子
之推讓敬天順人二十年矣豈不聞帝舜褰裳周公復
辟舜之於禹事秪族親旦與成王不離叔父族親何如
子之愛叔父何如母之恩今太子孝敬是崇春秋既壮
若使統臨宸極何異陛下之身陛下年徳既尊寳位将
倦機務繁重浩蕩心神何不禪位東宫自怡聖體自昔
理天下者不見二姓而俱王也當今梁定河内建昌諸
王承陛下之䕃覆並得封王臣謂千秋萬嵗之後於事
非便臣請黜為公侯任以閒簡臣又聞陛下有二十餘
孫今無尺寸之封此非長久之計也臣請分土而王之
擇立師傅教其孝敬之道以夾輔周室屏藩皇家斯為
美矣疏奏太后召見賜食慰諭而遣之
　　　蘇安恒又疏諌天后歸政李氏
二年蘇安恒復上疏曰臣聞天下者神堯文武之天下
也陛下雖居正統實因唐氏舊基當今太子追迴年徳
俱盛陛下貪其寳位而㤀母子深恩將何聖顔以見唐
家宗廟將何誥命以謁大帝墳陵陛下何故日夜積憂
不知鐘鳴漏盡臣愚以為天意人事還歸李家陛下雖
安天位殊不知物極則反器滿則傾臣何惜一朝之命
而不安萬乘之國哉太后亦不之罪
　　　太平公主欲易太子
景雲元年太平公主以太子年少意頗易之既而憚其
英武欲更擇闇弱者立之以久其權數為流言云太子
非長不當立制戒諭中外以息浮議公主每覘伺太子
所為纎介必聞於睿宗太子左右亦徃徃為公主耳目
太子深不自安
　　　張說姚崇勸睿宗命明皇監國
二年太平公主與益州長史竇懐貞等結為朋黨欲以
危太子睿宗甞宻召韋安石謂曰聞朝廷皆傾心東宫
卿宜察之對曰陛下安得亡國之言此必太平之謀耳
太子有功於社稷仁明孝友天下所知願陛下無惑讒
言睿宗瞿然曰朕知之矣卿勿言時公主在簾下竊聴
之以飛語䧟安石公主又甞乗輦邀宰相於光範門内
諷以易置東宫衆皆失色宋璟抗言曰東宫有大功於
天下真宗廟社稷之主公主奈何忽有此議頃之睿宗
謂侍臣曰術者言五日中當有急兵入宫卿等為朕備
之張說曰此必讒人欲離間東宫願陛下使太子監國
則流言自息矣姚元之曰張說所言社稷之至計也睿
宗恱太平公主蒲州安置命太子監國六品以下除官
及徒罪以下並取太子處分
　　　明皇命宋璟制皇子名號
開元五年明皇命宋璟蘇頲為諸皇子制名及國邑之
號又令别制一佳名及佳號進之璟等上言七子均養
著於國風今臣等所制名號各三十餘輒混同以進以
彰陛下覆燾無偏之徳明皇甚善之
　　　李子嶠自稱皇子
十四年太原尹張孝嵩奏有李子嶠者自稱皇子云生
於潞州母曰趙妃明皇命杖殺之
　　　明皇擢用楊崇禮二子
二十一年太府卿楊崇禮在太府二十餘年前後為太
府者莫能及時承平日久財貨山積甞經楊卿者無不
精美毎嵗句駮省便出錢數百萬緡是嵗以户部尚書
致仕年九十餘矣明皇問宰相崇禮諸子誰能繼其父
者對曰崇禮三子慎餘慎矜慎名皆㢘勤有才而慎矜
為優明皇乃擢慎矜自汝陽令為監察御史知太府出
納慎名攝監察御史知含嘉倉出給亦皆稱職明皇甚
恱之慎矜奏諸州所輸布帛有漬汚穿破者皆下本州
徴折估錢轉市輕貨徴調始繁矣
　　　明皇欲廢太子
二十四年明皇為臨菑王也趙麗妃皇甫徳儀劉才人
皆有寵麗妃生太子瑛徳儀生鄂王瑶才人生光王琚
及即位幸武恵妃麗妃等愛皆弛恵妃生壽王瑁寵冠
諸子太子與瑶琚㑹於内第各以母失職有怨望語恵
妃泣訴於明皇曰太子隂結黨與將害妾母子亦指斥
至尊明皇大怒以語宰相欲皆廢之九齡曰三子皆已
成人不聞大過陛下奈何一旦以無根之語盡廢之乎
且太子天下本不可輕揺昔晉獻公聴驪姬之讒殺申
生三世大亂漢武帝信江充之誣罪戾太子京城流血
晉恵帝用賈后之譖廢愍懐太子中原塗炭隋文帝納
獨孤后之言黜太子勇立煬帝遂失天下由此觀之不
可不慎陛下必欲為此臣不敢奉詔明皇不恱林甫初
無所言退而私謂宦官之貴幸者曰此主上家事何必
問外人明皇猶豫未决恵妃宻使官奴牛貴兒謂九齡
曰有廢必有興公為之援宰相可長處九齡叱之以其
語白明皇明皇為之動色故訖九齡罷相太子得無動
　　　明皇殺三子
二十五年楊洄又譖太子瑛鄂王瑶光王琚云與太子
妃兄駙馬薛鏽潛構異謀明皇召宰相謀之李林甫對
曰此陛下家事非臣等所宜豫明皇意乃决使宦者宣
制於官中廢瑛瑶琚為庶人流鏽于瀼州瑛瑶琚尋賜
死城東驛鏽賜死於藍田瑶琚皆好學有才識死不以
罪人皆惜之
　　　立忠王璵為太子
二十六年太子瑛既死李林甫數勸明皇立壽王瑁明
皇以忠王璵年長且仁孝恭謹又好學意欲立之猶豫
嵗餘不决自念春秋浸髙三子同日誅死繼嗣未定常
忽忽不樂寢膳為之減髙力士乗間請其故明皇曰汝
我家老奴豈不能揣我意力士曰得非以郎君未定邪
明皇曰然對曰大家何必如此虚勞聖心但推長而立
誰敢復爭明皇曰汝言是也汝言是也由是遂定立璵
為太子
　　　明皇付𫝊國寳冊于肅宗
至徳元載靈武使者至蜀上皇喜曰吾兒應天順人吾
復何憂制自今改制敕為誥表疏稱太上皇四海軍國
事皆先取皇帝進止仍奏朕知俟克復上京朕不復預
事上皇臨軒命韋見素房琯崔渙奉𫝊國寳玊冊詣靈
武𫝊位
　　　李泌諌肅宗保全廣平王
二載捷書至鳳翔百寮入賀肅宗以駿馬召李泌於長
安既至泌曰臣今報徳足矣復為閒人何樂如之肅宗
曰朕與先生累年同憂患今方相同娯樂奈何遽欲去
乎泌曰臣有五不可留願陛下聴臣去免臣於死肅宗
曰何謂也對曰臣遇陛下太早陛下任臣太重寵臣太
深臣功太髙迹太竒此其所以不可留也肅宗曰不意
卿疑朕如此豈有如朕而辦殺卿邪是直以朕為句踐
也對曰陛下不辦殺臣故臣求歸若其既辦臣安得復
言且殺臣者非陛下也乃五不可也肅宗良久曰卿以
朕不從卿北伐之謀乎對曰非也所不敢言者乃建寧
耳肅宗曰建寧朕之愛子性英果艱難時有功朕豈不
知之但因此為小人所教欲害其兄圖繼嗣朕以社稷
大計不得已而除之卿不細知其故邪對曰若有此心
廣平當怨之廣平每與臣言其寃輒流涕嗚咽臣今必
辭陛下去始敢言之耳肅宗曰渠嘗夜捫廣平意欲加
害對曰此皆出讒人之口豈有建寧之孝友聰明肯為
此乎且陛下昔欲用建寧為元帥臣請用廣平建寧若
有此心當深憾於臣而以臣為忠益相親善陛下以此
可察其心矣肅宗乃泣下曰先生言是也既徃不咎朕
不欲聞之泌曰臣所以言之者非咎既徃乃欲陛下慎
將來耳昔天后有四子長曰太子𢎞天后方圖稱制惡
其聰明酖殺之立次子雍王賢賢内憂懼作黄臺𤓰辭
冀以感悟天后天后不聴賢卒死於黔中其辭曰種𤓰
黄臺下𤓰熟子離離一摘使𤓰好再摘使𤓰稀三摘猶
為可四摘抱蔓歸今陛下已一摘矣慎無再摘肅宗愕
然曰安有是哉卿録是辭朕當書紳對曰陛下但識之
於心何必形於外也是時廣平王有大功良娣忌之潛
構流言故泌言及之泌復固請歸山肅宗曰俟將發此
議之
　　　肅宗迎明皇於蜀
成都使還上皇誥曰當與我劒南一道自奉不復來矣
肅宗憂懼不知所為數日後使者至言上皇初得上請
歸東宫表彷徨不能食欲不歸及羣臣表至乃大喜命
食作樂下誥定行日肅宗召李泌告之曰皆卿力也泌
求歸山不已肅宗固留之不能得乃聴歸衡山敕郡縣
為之築室於山中給三品料
　　　明皇還京師
上皇至鳳翔從兵六百餘人上皇命悉以甲兵輸郡庫
肅宗發精騎三千奉迎上皇至咸陽肅宗備法駕迎於
望賢宫上皇在宫南樓肅宗釋黄袍著紫袍望樓下馬
趨進拜舞於樓下上皇降樓撫肅宗而泣肅宗捧上皇
足嗚咽不自勝上皇索黄袍自為肅宗著之肅宗伏地
頓首固辭上皇曰天數人心皆歸於汝使朕得保養餘
齒汝之孝也肅宗不得已受之父老在仗外歡呼且拜
肅宗令開仗縱千餘人入謁上皇曰臣等今日復睹二
聖相見死無恨矣上皇不肯居正殿曰此天子之位也
肅宗固請目扶上皇登殿尚食進食肅宗品甞而薦之
將發行宫肅宗親為上皇習馬而進之上皇上馬肅宗
親執鞚行數步上皇止之肅宗乗馬前引不敢當馳道
上皇謂左右曰吾為天子五十年未為貴今為天子父
乃貴耳左右皆呼萬嵗上皇自開逺門入大明宫御含
元殿慰撫百官乃詣長樂殿謝九廟主慟哭乆之即日
幸興慶宫遂居之肅宗累表請避位還東宫上皇不許
　　　李泌諌廢順宗
貞元三年初郜國大長公主適駙馬都尉蕭升主女為
太子妃或告主淫亂且為厭禱徳宗大怒幽主於禁中
切責太子太子不知所對請與蕭妃離昬徳宗召李泌
告之且曰舒王近已長立孝友温仁泌曰何至於是陛
下惟有一子奈何一旦疑之欲廢之而立姪得無失計
乎徳宗勃然怒曰卿何得間人父子誰語卿舒王為姪
者對曰大厯初陛下語臣今日得數子臣請其故陛下
言昭靖諸子主上令吾子之今陛下所生之子猶疑之
何有於姪舒王雖孝自今陛下宜努力勿復望其孝矣
自古父子相疑未有不亡國覆家者陛下記昔在彭原
建寧何故而誅徳宗曰建寧叔實寃肅宗性急譖之者
深耳泌曰先帝自建寧之死常懷危懼臣亦為先帝誦
黄臺𤓰辭以防讒構之端徳宗曰朕固知之意色稍解
乃曰貞觀開元皆易太子何故不亡對曰昔承乾屢甞
監國託附者衆東宫甲士甚多與宰相侯君集謀反事
覺太宗使其舅長孫无忌與朝廷數十人鞫之事状顯
白然後集百官而議之當時言者猶云願陛下不失為
慈父使太子得終天年太宗從之并廢魏王泰陛下既
知肅宗急以建寧為寃臣不勝慶幸願陛下戒覆車之
失若果有其迹願陛下如貞觀之法行之并廢舒王而
立皇孫則百代之後有天下者猶陛下子孫也至於開
元之時武恵妃譖太子瑛兄弟殺之海内寃憤此乃百
代所當戒又可法乎且陛下昔甞令太子見臣於蓬萊
池觀其容表非有蠭目豺聲商臣之相也正恐失於柔
仁耳又太子自貞元以来常居少陽院在寢殿之側未
甞接外人預外事安有異謀乎彼譖人者巧詐百端雖
有手書如晉愍懐𠂻甲如太子瑛猶未可信况但以妻
母有罪為累乎幸頼陛下語臣臣敢以家族保太子必
不知謀曏使楊素許敬宗李林甫之徒承此㫖已就舒
王圖定䇿之功矣上曰為卿遷延至明日思之太子遣
人謝泌曰若必不可救欲先自仰藥何如泌曰必無此
慮願太子起敬起孝間一日上開延英殿獨召泌流涕
闌干撫其背曰非卿切言朕今日悔無及矣皆如卿言
太子仁孝實無它也自今軍國及朕家事皆當謀於卿
矣泌拜賀因曰陛下聖明察太子無罪臣報國畢矣
　　　王叔文之黨惡聞立太子
永貞元年順宗疾久不愈時扶御殿羣臣瞻望而已莫
有親奏對者中外危懼思早立太子而王叔文之黨欲
専大權惡聞之宦官俱文珍劉光琦薛盈珍等皆先朝
任使舊人疾叔文忠言等朋黨専恣乃啓順宗召翰林
學士鄭絪衛次公李程王涯入金鑾殿草立太子制時
牛昭容輩以廣陵王淳英睿惡之絪不復請書紙為立
嫡以長字呈順宗順宗頷之立淳為太子更名純
　　　元稹請擇修正之士輔𨗳諸子
元和元年元稹以貞元中王伾王叔文以伎術得幸東
宫永貞之際㡬亂天下上書勸憲宗早擇修正之士使
輔𨗳諸子以為太宗自為藩王與文學清修之士十八
人居後代太子諸王雖有僚屬日益踈賤至於師傅之
官非眊瞶廢疾不任事者則休戎罷帥不知書者為之
其友諭賛議之徒尤為冗散之甚縉紳皆恥由之就使
得僻老儒生越月踰時僅獲一見又何暇傅之徳義納
之法度哉夫以匹士愛其子猶知求明哲之師而教之
况萬乗之嗣擊四海之命乎憲宗頗嘉納其言時召見
之
　　　李綘等請立儲闈
四年翰林學士李綘等奏曰陛下嗣膺大寳四年于茲
而儲闈未立典冊不行是開窺覦之端乖重慎之義非
所以承宗廟重社稷也伏望抑撝謙之小節行至公之
大典遂立長子鄧王寧為皇太子
　　　韋綬恱太子以珍膳諧謔
十二年諌議大夫韋綬兼太子侍讀每以珍膳餉太子
又恱太子以諧謔憲宗聞之罷綬侍讀尋出為䖍州刺
史
　　　穆宗升儲副崔羣為羽翼
十五年以湖南觀察使崔羣為吏部侍郎召對别殿穆
宗曰朕升儲副知卿為羽翼對曰先帝之意久屬聖明
臣何力之有
　　　裴度等請立景王湛為太子
長慶二年穆宗與宦者擊毬於禁中有宦者墜馬穆宗
驚因得風疾不能履地自是人不聞穆宗起居宰相屢
乞入見不報裴度三上䟽請立太子且請入見十二月
辛卯穆宗見羣臣於紫宸殿御大繩牀悉去左右衛官
獨宦者十餘人侍側人情稍安李逢吉進言景王已長
請立為太子裴度請逺下詔副天下望穆宗無言既而
兩省官亦繼有請立太子者癸巳詔立景王湛為皇太
子
　　　韋温辭太子侍讀
開成二年給事中韋温為太子侍讀晨詣東宫日中乃
得見温諌曰太子當雞鳴而起問安視膳不宜専事宴
安太子不能用其言温乃辭侍讀遂罷守本官
　　　文宗議廢太子
三年太子永之母王徳妃無寵為楊賢妃所譖而死太
子頗好遊宴眤近小人賢妃日夜毁之文宗開延英召
宰相及兩省御史郎官䟽太子過惡議廢之曰是宜為
天子乎羣臣皆言太子年少容有改過國本至重豈可
輕動御史中丞狄兼謩論之尤切至於涕泣給事中韋
温曰陛下惟一子不教䧟之至是豈獨太子之過乎翰
林學士六人神䇿六軍軍使十六人復上表論之文宗
意稍解是夕太子始得歸少陽院
　　　仇士良等矯詔立武宗
五年文宗疾甚命知樞宻劉𢎞逸薛季稜引楊嗣復李
珏至禁中欲奉太子監國中尉仇士良魚𢎞志以太子
之立功不在己乃言太子㓜且有疾更議所立李珏曰
太子位已定豈得中變士良𢎞志遂矯詔立瀍為太弟
是日士良𢎞志將兵詣十六宅迎潁王至少陽院文宗
崩於太和殿仇士良說太弟賜楊賢妃安王溶陳王成
美死敇大行以十四日殯成服諌議大夫裴夷直上言
期日太逺不聴時仇士良等追怨文宗凡樂工及内侍
得幸於文宗者誅貶相繼夷直復上言陛下自藩維繼
統是宜儼然在疚以哀慕為心速行喪禮草議大政以
慰天下而未及數日屢誅戮先帝近臣驚率土之視聴
傷先帝之神靈人情何瞻國體至重若使此輩無罪固
不可刑若其有罪彼已在天網之内無所逃伏旬日之
外行之何晩不聴
　　　立宣宗為太叔
㑹昌六年武宗自正月乙邜不視朝宰相請見不許中
外憂懼初憲宗納李錡妾鄭氏生光王怡怡㓜時宫中
皆以為不慧太和以後益自韜匿羣居遊處未甞發言
文宗幸十六宅宴集好誘其言以為戱笑號曰光叔武
宗性豪邁尤所不禮及武宗疾篤旬日不能言諸宦官
宻於禁中定䇿下詔稱皇子沖㓜須選賢徳光王怡可
立為皇太叔更名忱應軍國政事令權勾當太叔見百
官哀戚滿容裁决庶務咸當於理人始知有隠徳焉
　　　魏謩請建儲副
大中四年以魏謩同平章事仍判户部時宣宗春秋已
髙未立太子羣臣莫敢言謩入謝因言今海内無事惟
未建儲副使正人輔𨗳臣竊以為憂且泣時人重之
　　　裴休請早建太子
十年宣宗命裴休極言時事休請早建太子宣宗曰若
建太子則朕遂為閒人休不敢復言休以疾辭位不許
　　　崔慎由言建儲罷相
十二年以中書侍郎同平章事崔慎由為東川節度使
宣宗欲御樓肆赦令狐綯曰御樓所費甚廣事湏有名
且赦不可數宣宗不恱曰遣朕於何得名慎由曰陛下
未建儲宫四海屬望若舉此禮雖郊祀亦可况於御樓
時宣宗餌方士藥已覺躁渴而外人未知疑忌方深聞
之俛首不復言旬日慎由罷相
　　　王宗實立懿宗
十三年初宣宗長子鄆王温無寵居十六宅餘子皆居
禁中䕫王滋苐三子也宣宗愛之欲以為嗣為其非次
故久不建東宫宣宗餌醫官李元伯道士虞紫芝山人
王樂藥疽發於背八月疽甚宰相及朝臣皆不得見宣
宗宻以䕫王屬樞宻使王歸長馬公儒宣徽南院使王
居方使立之三人及右軍中尉王茂元皆宣宗平日所
厚也獨左軍中尉王宗實素不同心三人相與謀出宗
實為淮南監軍宗實已受敇於宣化門外將自銀臺門
出左軍副使亓元實謂宗實曰聖人不豫踰月中尉止
隔門起居今日除改未可辨也何不見聖人而出宗實
感寤復入諸門已踵故事增人守捉矣亓元實翼𨗳宗
實直至寢殿宣宗已崩東首環泣矣宗實叱歸長等貴
以矯詔皆捧足乞命乃遣宣徽北院使齊元簡迎鄆王
立為皇太子權句當軍國政事仍更名漼收歸長公儒
居方皆殺之宣遺制以令狐綯攝冢宰宣宗性明察沈
斷用法無私從諌如流重惜官賞恭謹節儉恵愛民物
故大中之政訖於唐亡人思詠之謂之小太宗
　　　晉王存朂殺李克寧
梁太祖開平二年晉王病篤命其弟克寧監軍張承業
大將李存璋呉珙掌書記盧質立其子存朂為嗣曰此
子志氣逺大必能成吾事爾曹善教𨗳之又謂克寧等
曰以亞子累汝亞子存朂小名也言終而卒克寧久總
兵柄有次立之勢軍中以存朂年少多竊議者人情恟
恟存勗懼以位讓克寧克寧曰汝冢嗣也且有先王之
命誰敢違之克寧首帥諸将拜賀王悉以軍府事委之
初晉王克用多養軍中壯士為子寵遇如真子及晉王
存朂立諸假子皆年長握兵心怏怏不服或託疾不出
或見新王不拜李克寧權位既重人情多向之假子李
存顥隂說克寧曰兄終弟及自古有之以叔拜姪於理
安乎天與不取後悔無及克寧曰吾家世以慈孝聞天
下先王之業茍有所歸吾復何求汝勿妄言我且斬汝
克寧妻孟氏素剛悍諸假子各遣其妻入說孟氏孟氏
以為然且慮語泄及禍數以道克寧克寧性怯朝夕惑
於衆言心不能無動李存顥等為克寧謀因晉王過其
第殺承業存璋奉克寧為節度使舉河東九州附于梁
執晉王及太夫人曹氏送大梁太原人史敬鎔少事晉
王克用居帳下見親信克寧欲知府中隂事召敬鎔宻
以謀告之敬鎔陽許之入告太夫人太夫人大駭晉王
曰至親不可自相魚肉吾茍避位則亂不作矣承業曰
克寧欲投大王母子於虎口不除之豈有全理乃召李
存璋呉珙及假子李存敬長直軍使朱守殷使隂為之
備置酒㑹諸將於府舎伏甲執克寧存顥於座晉王流
涕數之曰兒曏以軍府讓叔父叔父不取今事已定奈
何復為此謀忍以吾母子遺仇讐乎克寧曰此皆讒人
交構夫復何言是日殺克寧及存顥
　　　淮南嚴可求面折張顥
淮南張顥徐温専制軍政𢎞農威王心不能平欲去之
而未能二人不自安共謀弑王分其地以臣於梁顥遣
其黨紀祥等弑王於寢室許云暴薨顥集將史於府廷
交道及庭中堂上皆列白刃令諸將悉去衛從然後入
顥厲聲問曰嗣王已薨軍府誰當主之三問莫應顥氣
色益怒幕僚嚴可求前宻啓曰軍府至大四境多虞非
公主之不可然今日則恐太速顥曰何謂速也可求曰
劉威陶雅李遇李簡皆先王之等夷公今自立此曹肯
為公下乎不若立㓜主輔之諸將孰敢不從顥黙然久
之可求因屛左右急書一紙置袖中麾同列詣使宅賀
衆莫測其所為既至可求跪讀之乃太夫人史氏教也
大要言先王創業艱難嗣王不幸早世隆演次當立諸
將宜無負楊氏善輔𨗳之辭㫖明切顥氣色皆沮以其
義正不敢奪遂奉威王弟隆演稱淮南留後東面諸道
行營都統既罷副都統朱瑾詣可求所居曰瑾年十六
七即横戈躍馬衝犯大敵未甞畏懾今日對顥不覺流
汗公面折之如無人乃知瑾匹夫之勇不及公逺矣因
以兄事之
　　　梁友珪弑逆自立
乾化二年太祖長子郴王友裕早卒次假子博王友文
太祖特愛之常留守東都郢王友珪無寵友文婦王氏
色美帝尤寵之雖未以友文為太子太祖意常屬之友
珪心不平友珪甞有過太祖撻之友珪益不自安太祖
疾甚命王氏召友文於東都欲與之訣且付以後事友
珪婦張氏亦朝夕侍太祖側知之宻告友珪曰大家以
𫝊國寳付王氏懷徃東都吾屬死無日矣夫婦相泣左
右或說之曰事急計生何不改圖時不可失㑹命敬翔
出友珪為萊州刺史時左遷者多追賜死友珪益恐遂
與韓勍合謀勍以牙兵五百人從友珪雜控鶴士入伏
於禁中中夜斬闗入至寢殿太祖驚起問反者為誰友
珪曰非它人也太祖曰我固疑此賊恨不早殺之汝悖
逆如此天地豈容汝乎友珪僕夫馮廷諤刺帝腹刃出
於背友珪自以敗氊裹之瘞於寢殿祕不發喪遣供奉
官丁昭溥馳詣東都命均王友貞殺友文矯詔稱博王
友文謀逆遣兵突入殿中頼郢王友珪忠孝將兵誅之
保全朕躬然疾因震驚彌致危殆宜令友珪權主軍國
之務韓勍為友珪謀多出府庫金帛賜諸軍及百官以
取恱丁昭溥還聞友文已死乃發喪宣遺制友珪即皇
帝位
　　　均王殺友珪自立
三年郢王友珪既得志遽為荒滛内外憤怒均王友貞
宻謀誅友珪乃遣腹心馬慎交之魏州說楊師厚曰郢
王篡弑人望屬在大梁公若因而成之此不世之功也
且許事成之日賜犒軍錢五十萬緡師厚與將佐謀之
曰方郢王弑逆吾不能即討今君臣之分已定無故改
圖可乎或曰郢王親弑君父賊也均王舉兵復讐義也
奉義討賊何君臣之有彼若一朝破賊公將何以自處
乎師厚驚曰吾㡬誤計乃遣其將王舜賢至洛陽隂與
袁象先謀遣朱漢賔將兵屯滑州為外應友珪治龍驤
軍潰亂者搜捕其黨獲者族之經年不已時龍驤軍有
戌大梁者友珪徴之均王因使人激怒其衆曰天子以
懐州屯兵叛追汝軰欲盡坑之其衆皆懼莫知所為將
校見均王泣請可生之路王曰先帝與汝輩三十餘年
征戰經營王業今先帝尚為人所弑汝輩安所逃死乎
因出太祖畫像示之而泣曰汝能自趣洛陽雪讐恥則
轉禍為福矣衆皆踊躍呼萬嵗請兵仗王給之袁象先
等帥禁兵數千人突入宫中友珪聞變與妻張氏及馮
廷諤趨北垣樓下將踰城自度不免令廷諤先殺妻次
殺已廷諤亦自剄象先等齎傳國寳詣大梁迎均王王
曰大梁國家創業之地何必洛陽乃即帝位於大梁復
稱乾化三年追廢友珪為庶人復博王友文官爵
　　　蜀太子作亂
蜀太子元膺豭喙齙齒目視不正而警敏知書善騎射
性狷急猜忍蜀主命杜光庭選純靜有徳者使侍東宫
光庭薦儒者許寂徐簡夫太子未甞與之交言日與樂
工羣小嬉戯無度僚屬莫敢諌秋七月蜀主將以七夕
出遊太子召諸王大臣宴飲集王宗翰潘峭毛文錫不
至太子怒曰集王不來必峭與文錫離間也徐瑶常謙
素為太子所親信酒行屢目少保唐道襲道襲懼而起
太子入白蜀主曰潘峭毛文錫離間兄弟蜀主怒命貶
逐峭文錫太子出道襲入蜀主以其事告之道襲曰太
子謀作亂欲召諸將諸王以兵錮之然後舉事耳蜀主
疑焉遂不出道襲請召屯營兵入宿衛許之内外戒嚴
太子初不為備聞道襲召兵乃以天武甲士自衛捕潘
峭毛文錫至撾之㡬死囚諸東宫徐瑶常謙等各帥所
部兵奉太子攻道襲至清風樓道襲引屯營兵出拒戰
道襲中流矢逐至城西斬之潘炕言於蜀主曰太子與
唐道襲爭權耳無它志也陛下宜面諭大臣以安社稷
蜀主乃發兵討為亂者謙與太子奔龍躍池匿於艦中
及暮稍定太子出就舟人匃食舟人以告蜀主遣集王
宗翰徃慰撫之比至太子已為衛士所殺蜀主疑宗翰
殺之大慟不已左右恐事變㑹張格呈慰諭軍民牓讀
至不行斧鉞之誅將誤社稷之計蜀主收涕曰朕何敢
以私害公於是下詔廢太子元膺為庶人左右坐誅死
者數十人貶竄者甚衆
　　　蜀主立宗衍為太子
蜀潘炕屢請立太子蜀主以雅王宗輅𩔖已信王宗傑
才敏欲擇一人立之鄭王宗衍最㓜其母徐賢妃有寵
欲立其子使飛龍使唐文扆諷張格上表請立宗衍格
夜以表示功臣王宗侃等詐云受宻㫖衆皆署名蜀主
令相者視諸子亦希㫖言鄭王相最貴蜀主以為衆人
實欲立宗衍不得已許之曰宗衍㓜懦能堪其任乎立
宗衍為太子受冊畢潘炕以朝廷無事稱疾請老蜀主
不許涕泣固請乃許之國有大疑常遣使就第問之
　　　蜀太子衍好酒色
梁均王貞明四年蜀太子衍好酒色樂遊戯蜀主甞自
夾城過聞太子與諸王鬬雞擊毬喧呼之聲歎曰吾百
戰以立基業此輩其能守之乎由是惡張格而徐賢妃
為之内主竟不能去也信王宗傑有才畧屢陳時政蜀
主賢之有廢立意忽宗傑暴卒蜀主深疑之蜀主自永
平末得疾昏瞀至是増劇以王宗弼沉静有謀召還以
為馬歩都指揮使召大臣入寢殿告之曰太子仁弱朕
不能違諸公之請踰次而立之若其不堪大業可置諸
别宫幸勿殺之但王氏子弟諸公擇而輔之徐妃兄弟
止可優其禄位慎勿使之掌兵預政以全其宗族
　　　後唐明宗不肯改國號
天成元年有司議即位禮李紹真孔循以為唐運已盡
宜自建國號明宗問左右何謂國號對曰先帝賜姓於
唐為唐復讎繼昭宗後故稱唐今梁朝之人不欲殿下
稱唐耳明宗曰吾年十三事獻祖獻祖以吾宗屬視吾
猶子又事武皇垂三十年先帝垂二十年經綸攻戰未
甞不預武皇之基業則吾之基業也先帝之天下則吾
之天下也安有同家而異國乎令執政更議吏部尚書
李琪曰若改國號則先帝遂為路人梓宫安所託乎不
惟殿下不忘三世舊君吾曹為人臣者能自安乎前代
以旁支入繼多矣宜用嗣子柩前即位之禮衆從之明
宗自興聖宫赴西宫服斬衰於柩前即皇帝位百官縞
素既而御衮冕受冊百官吉服稱賀
　　　契丹舒嚕后愛中子徳光為天皇王
契丹舒嚕后愛中子徳光欲立之至西樓命與托雲俱
乗馬立帳前謂諸酋長曰二子吾皆愛之莫知所立汝
曹擇可立者執其轡酋長知其意爭執徳光轡讙躍曰
願事元帥太子后曰衆之所欲吾安敢違遂立之為天
皇王托雲愠帥數百騎欲奔唐為邏者所遏舒嚕后不
罪遣歸東丹天皇王尊舒嚕后為太后國事皆决焉太
后復納其姪為天皇王后天皇王性孝謹母病不食亦
不食侍於母前應對或不稱㫖母揚眉視之輒懼而趨
非復名不敢見也
　　　呉徐温欲以知詢代知誥
二年呉東海王徐温卒初温子知詢以其兄知誥非徐
氏子數請代之執呉政温曰汝曹皆不如也嚴可求及
徐玠屢勸温以知詢代知誥温以知誥孝謹不忍也陳
夫人曰知誥自我家貧賤時養之奈何富貴而棄之可
求等言之不已温欲帥諸藩鎮入朝勸呉王稱帝將行
有疾乃遣知詢奉表勸進因留代知誥執政知誥草表
欲求洪州節度使俟旦上之是夕温凶問至乃止知詢
亟歸金陵呉王贈温齊王謚曰忠武
　　　楚臣許徳勲稱楚必俟衆駒爭早棧然後可圖
三年呉遣使求和於楚請苗璘王彦章楚王殷歸之使
許徳勲餞之徳勲謂二人曰楚國雖小舊臣宿將猶在
願呉朝勿以措懐必俟衆駒爭皁棧然後可圖也時馬
殷多内寵嫡庶無别諸子驕奢故徳勲語及之
　　　呉越王鏐欲立中子𫝊瓘
呉越王鏐欲立中子𫝊瓘為嗣謂諸子曰各言汝功吾
擇多者而立之𫝊瓘兄𫝊璹𫝊璙𫝊璟皆推𫝊瓘乃奏
請以兩鎮授𫝊瓘遂詔以𫝊瓘為鎮海鎮東節度使
　　　張昭逺請定嫡庶長㓜之分
張昭逺上言臣竊見先朝時皇弟皇子皆喜俳優入則
餙姬妾出則誇僕馬習尚如此何道能賢諸皇子宜精
擇師傅令皇子屈身師事之講禮義之經論安危之理
古者人君即位則建太子所以明嫡庶之分塞禍亂之
源今卜嗣建儲臣未敢輕議至於恩澤賜與之間昏姻
省侍之際嫡庶長幼宜有所分示以等威絶其僥冀明
宗賞歎其言而不能用
　　　呉越王元瓘襲位
長興三年呉越武肅王錢鏐寢疾謂將吏曰吾疾必不
起諸兒皆愚懦誰可謂帥者衆泣曰兩鎮令公仁孝有
功孰不愛戴鏐乃悉出印鑰授𫝊瓘曰將吏推爾宜善
守之又曰子孫善事中國勿以易姓廢事大之禮卒年
八十一𫝊瓘與兄弟同幄行喪内牙指揮使陸仁章曰
令公嗣先王霸業將吏旦暮趨謁當與諸公子異處乃
命主者更設一幄扶𫝊瓘居之告將吏曰自今惟謁令
公禁諸公子從者無得妄入盡夜警衛未甞休息鏐末
年左右皆附𫝊瓘獨仁章數以事犯之至是𫝊瓘勞之
仁章曰先王在位仁章不知事令公今日盡節猶事先
王也𫝊瓘嘉歎乆之𫝊瓘既襲位更名元瓘兄弟名𫝊
者皆更為元以遺命去國儀用藩鎮法
　　　明宗不欲立秦王榮為太子
四年何澤見明宗寢疾秦王從榮權勢方盛冀已復進
用表請立從榮為太子明宗覽表泣下私謂左右曰羣
臣請立太子朕當歸老太原舊第耳不得已詔宰相樞
宻使議之從榮見明宗言曰竊聞有姦人請立臣為太
子臣幼少且願學治軍民不願當此名明宗曰羣臣所
欲也從榮退見范延光趙延壽曰執政欲以吾為太子
是欲奪我兵柄幽之東宫耳延光等知明宗意且懼從
榮之言即具以白明宗遂以從榮為天下兵馬大元帥
　　　從榮以兵反見殺
明宗以親軍都指揮使康義誠為朴忠親任之時要近
之官多求出以避秦王之禍明宗疾復作大漸秦王從
榮入問疾明宗俛首不能舉王淑妃曰從榮在此明宗
不應從榮出聞宫中皆哭從榮意明宗已殂明旦稱疾
不入是夕明宗實小愈而從榮不知從榮自知不為時
論所與恐不得為嗣與其黨謀欲以兵入侍先制權臣
從榮遣都押牙馬處鈞謂朱𢎞昭馮贇曰吾欲帥牙兵
入宫中侍疾且備非常當止於何所二人曰王自擇之
遂自河南府常服將歩騎千人陳於天津橋是日黎明
從榮遣馬處鈞至馮贇第語之曰吾今日决入且居興
聖宫公輩各有宗族處事亦宜詳允禍福在須㬰耳贇
馳入右掖門見𢎞昭義誠漢瓊及三司使孫岳方聚謀
於中興殿門外監門白秦王已將兵至端門外漢瓊見
明宗曰從榮反兵已攻端門須臾入宫則大亂矣宫中
相顧號哭明宗曰從榮何苦乃爾問𢎞昭等有諸對曰
有之適已令門者闔門矣明宗指天泣下謂義誠曰卿
自處置勿驚百姓漢瓊被甲乘馬召馬軍都指揮使朱
洪實使將五百騎討從榮從榮大驚命取鐵掩心擐之
坐調弓矢俄而騎兵大至從榮走歸府與妃劉氏匿牀
下皇城使安從益就斬之并殺其子以其首獻明宗聞
從榮死悲駭㡬落御榻絶而復蘇者再由是疾復劇馮
道帥羣臣入見明宗於雍和殿明宗雨泣嗚咽曰吾家
事至此慙見卿等
　　　潞王兵至長安閔帝欲遜位
清泰元年潞王既與朝廷猜阻朝廷又命洋王從璋權
知鳳翔潞王聞其來尤惡之欲拒命則兵弱糧少不知
所為謀於將佐皆曰主上富於春秋政事出於朱馮大
王功名震主離鎮必無全理不可受也王乃移檄鄰道
言朱𢎞昭等乗先帝疾亟殺長立少専制朝權别踈骨
肉動揺藩垣懼傾覆社稷今從珂將入朝以清君側之
惡而力不能獨辦願乞靈隣藩以濟之潞王使者多為
鄰道所執不則依阿操兩端惟隴州防禦使相里金傾
心附之遣判官薛文遇往來計事朝廷議討鳳翔諸道
兵大集於城下攻之期於必取鳳翔城塹卑淺守備俱
乏衆心危急潞王登城泣謂外軍曰吾未冠從先帝百
戰出入生死金創滿身以立今日之社稷汝曹從我目
睹其事今朝廷信任讒臣猜忌骨肉我何罪而受誅乎
因慟哭聞者哀之楊思權因大呼曰大相公吾主也遂
帥諸軍解甲投兵請降於潞王王思同猶未之知趨士
卒登城尹暉大呼曰城西軍已入城受賞矣衆爭棄甲
投兵而降其聲震地日中亂兵悉入外軍亦潰思同等
六節度使皆遁去潞王建大將旗鼓整衆而東至長安
西京副留守劉遂雍迎謁率民財以充賞是日西面歩
軍都監王景從等自軍前奔還中外大駭閔帝不知所
為謂康義誠等曰先帝棄萬國朕外守藩方當是之時
為嗣者在諸公所取耳朕實無心與人爭國既承大業
年在幼冲國事皆委諸公朕於兄弟間不至榛梗諸公
以社稷大計見告朕何敢違軍興之初皆自夸大以為
冦不足平今事至於此何方可以轉禍朕欲自迎潞王
以大位讓之若不免於罪亦所甘心朱𢎞昭馮贇大懼
不敢對
　　　潞王即帝位
潞王至蔣橋百官班迎於路𫝊教以未拜梓宫未可相
見馮道等皆上牋勸進王入謁太后太妃詣西宫伏梓
宫慟哭自陳詣闕之由馮道帥百官班見拜王荅拜道
等復上牋勸進王立謂道等曰予之此行事非獲已俟
皇帝歸闕園寢禮終當還守藩服羣公遽言及此甚無
謂也太后下令廢少帝為鄂王以潞王知軍國事權以
書詔印施行百官詣至徳宫門待罪王命各復其位太
后令潞王宜即皇帝位遂即位於柩前
　　　蜀主孟知祥立子仁贊
蜀主得風疾踰年至是增劇遂立子東川節度使同平
章事親衛馬步都指揮使仁贊為太子仍監國召司空
同平章事趙季良等受遺詔輔政是夕殂祕不發喪王
處回夜啓義興門告趙季良處回泣不已季良止色曰
今彊將握兵専伺時變宜速立嗣君以絶覬覦豈可但
相泣邪處回收淚謝之季良教處回見李仁罕審其詞
㫖然後告之處回至仁罕第仁罕設備而出遂不以實
告丙寅宣遺制命太子仁贊更名昶即皇帝位
　　　呉王令謀勸齊王誥受禪
後晉髙祖天福二年八月呉司徒王令謀老病無齒或
勸之致仕令謀曰齊王大事未畢吾何敢自安疾亟力
勸徐誥受禪是月呉主下詔禪位于齊李徳誠等復詣
金陵帥百官勸進呉主命江夏王璘奉璽綬于齊冬十
月齊王誥即皇帝位于金陵大赦改元昇元國號唐追
尊太祖武王曰武皇帝遣右丞相玠奉冊請呉主稱受
禪老臣誥謹拜稽首上皇帝尊號曰髙尚思𤣥𢎞古讓
皇宫室乗輿服御皆如故宗廟正朔徽章服色悉從呉
制
　　　呉越王元瓘屬章徳安以後事
六年八月呉越文穆王元瓘寢疾察内都監使章徳安
忠厚能斷大事欲屬以後事語之曰𢎞佐尚少當擇宗
人長者立之徳安曰𢎞佐雖少羣下伏其英敏願王勿
以為念王曰汝善輔之吾無憂矣元瓘卒將吏以元瓘
遺命承制以鎮海鎮東節度副太使𢎞佐為節度使時
年十四九月庚申𢎞佐即王位温㳟好書禮士躬勤政
務發摘姦伏人不能欺民有獻嘉禾者𢎞佐問倉吏今
蓄積㡬何對曰十年王曰然則軍食足矣可以寛吾民
乃命復其境内稅三年
　　　南漢髙祖從蕭益立長之對
七年南漢髙祖寢疾以其子秦王𢎞度晉王𢎞熈皆驕
恣少子越王𢎞昌孝謹有智識與右僕射兼西御院使
王翷謀出𢎞度鎮邕州𢎞熈鎮容州而立𢎞昌制命將
行㑹崇文使蕭益入問疾以其事訪之益曰立嫡以長
違之必亂乃止髙祖殂秦王𢎞度即皇帝位更名玢以
𢎞熈輔政改元光天尊母趙昭儀曰皇太妃
　　　後晉髙祖令抱幼子置馮道懐中
髙祖寢疾一旦馮道獨對髙祖命㓜子重睿出拜之又
令宦者抱重睿置道懐中其意盖欲道輔立之六月乙
丑帝殂道與天平節度使侍衛馬歩都虞侯景延廣議
以國家多難宜立長君乃奉廣晉尹齊王重貴為嗣是
日齊王即皇帝位延廣以為己功始用事禁都下人母
得偶語
　　　南唐主怒齊王璟調樂器
八年南唐宣城王景達剛毅開爽烈祖愛之屢欲以為
嗣宋齊丘亟稱其才唐主以齊王璟年長而止璟以是
怨齊丘唐主㓜子景逷母种氏有寵齊王璟母宋皇后
稀得進見唐主如璟宫遇璟親調樂器大怒誚讓者數
日种氏乗間言景逷雖㓜而慧可以為嗣唐主怒曰子
有過父訓之常事也國家大計女子何得預知即命嫁
之
　　　楚立馬希廣
十二年馬希廣楚文昭王希範之母弟也性謹順希範
愛之使判内外諸司事希範卒將佐議所立都指揮使
張少敵都押牙袁友恭以武平節度使知永州事希蕚
於希範諸弟為最長請立之長直都指揮使劉彦瑫天
䇿府學士李𢎞臯鄧懿文小門使楊滌皆欲立希廣張
少敵曰永州齒長而性剛必不為都尉之下明矣必立
都尉當思長䇿以制永州使帖然不動則可不然社稷
危矣彦瑫等不從天䇿府學士拓䟦恒曰三十五郎雖
判軍府之政然三十郎居長請遣使以禮讓之不然必
起爭端彦瑫等皆曰今日軍政在手天與不取它人得
之異日吾軰安所自容乎希廣懦弱不能自決彦瑫等
稱希範遺命立之張少敵退而歎曰禍其始此乎與拓
跋恒皆稱疾不出
　　　後漢蘇逢吉等受顧命立皇子承祐
乾祐元年髙祖自魏王承訓卒悲痛過甚不豫大漸召
蘇逢吉楊邠史𢎞肇郭威入受顧命曰余氣息㣲不能
多言承祐㓜弱後事託在卿軰又曰善防重威是日殂
子萬嵗殿逢吉等祕不發喪下詔稱重威父子因朕小
疾謗議揺衆并其子𢎞璋𢎞璉𢎞璨皆斬之晉公主及
内外親族一切不問磔重威尸於市市人爭啖其肉吏
不能禁斯須而盡立皇子承祐為周王同平章事有頃
發喪宣遺制令周王即皇帝位時年十八
　　　郭威請早立嗣君
三年郭威帥百官詣明徳門起居太后且奏稱軍國事
殷請早立嗣君太后誥稱郭允明弑逆神器不可無主
河東節度使崇忠武節度使信皆髙祖之弟武寧節度
使贇開封尹勲髙祖之子其令百官議擇所宜贇宗之
子也髙祖愛之養視如子郭威王峻入見太后於萬嵗
宫請以勲為嗣太后曰勲久羸疾不能起威出諭諸將
諸將請見之太后令左右以卧榻舉之示諸將諸將乃
信之於是郭威與峻議立贇郭威帥百官表請以贇承
大統太后誥所司擇日備法駕迎贇即皇帝位郭威奏
遣太師馮道及樞宻直學士王度祕書監趙上交詣徐
州奉迎
　　　後周太祖選朝士為皇太子僚佐
廣順元年二月以皇子天雄牙内都指揮使榮為鎮寧
節度使選朝士為之僚佐以侍御史王敏為節度判官
右補闕崔頌為觀察判官校書郎王朴為掌書記
　　　曹翰請晉王榮入侍醫藥
顯徳元年初太祖在鄴都竒愛小吏曹翰之才使之事
晉王榮榮鎮澶州以為牙將榮入為開封尹未即召翰
翰自至榮怪之翰請間言曰大王國之儲嗣今主上寢
疾大王當入侍醫藥奈何猶決事於外邪榮感悟即日
入止禁中太祖疾篤停諸司細務皆勿奏有大事則晉
王榮禀進止宣行之
　　　南唐太子𢎞冀使袁從範毒殺太弟景遂
五年唐太弟景遂前後凢十表辭位且言今國危不能
扶請出就藩鎮燕王𢎞冀嫡長有軍功立為嗣謹奉上
太弟寳冊唐主乃立景遂為晉王加天䇿上將軍江南
西道兵馬元帥洪州大都督太尉尚書令立𢎞冀為皇
太子參決庶政𢎞冀為人猜忌嚴刻景遂左右有未出
東宫者立斥逐之其弟安定公從嘉畏之不敢預事専
以經籍自娯𢎞冀在東宫多不法唐主怒嘗以毬杖擊
之曰吾當復召景遂昭慶宫使袁從範從景遂為洪州
都押牙或譛從範之子於景遂景遂欲殺之從範由是
怨望𢎞冀聞之宻遣從範毒之八月庚辰景遂擊毬渇
甚從範進漿景遂飲之而卒未殯體已潰唐主不之知
䁬皇太弟謚曰文成
　
　
　
　
　
　
　
　
　
　
　
　
　
　
　通鑑總𩔖卷五上
欽定四庫全書
　通鑑總𩔖卷五下　　　　　宋　沈樞　撰
　　濳邸門
　　　漢孔霸謙退不受相位
永光元年元帝之為太子也從太中大夫孔霸受尚書
及即位賜霸爵闗内侯號褒成君給事中元帝欲致霸
相位霸為人謙退不好權執常稱爵位泰過何徳以堪
之御史大夫屢缺上輒欲用霸霸讓位自陳至于再二
元帝深知其至誠乃弗用以是敬之賞賜甚厚
　　　以張佚為太子太傅
建武二十八年光武大㑹羣臣問誰可傅太子者羣臣
承望上意皆言太子舅執金吾原鹿侯隂識可博士張
佚正色曰今陛下立太子為隂氏乎為天下乎即為隂
氏則隂侯可為天下則固宜用天下之賢才光武稱善
曰欲置傅者以輔太子也今博士不難正朕况太子乎
即拜佚為太子太傅以博士桓榮為少傅賜以輜車乗
馬榮大㑹諸生陳其車馬印綬曰今日所䝉稽古之力
也可不勉哉
　　　尊桓榮以師禮
元平元年明帝自為太子受尚書於桓榮及即帝位猶
尊榮以師禮甞幸太常府令榮坐東面設几杖㑹百官
及榮門生數百人明帝親自執業諸生或避位發難明
帝謙曰太師在是榮每疾病明帝輒遣使者存問太官
太醫相望於道及篤上䟽謝恩讓還爵土明帝幸其家
問起居入街下車擁經而前撫榮垂涕賜以牀茵帷帳
刀劍衣被良久乃去明帝親自變服臨喪送葬賜冢塋
于首山之陽
　　　鄭衆不赴太子之請
四年陵鄉侯梁松坐怨望縣飛書誹謗下獄死初明帝
為太子太中大夫鄭興子衆以通經知名太子及山陽
王荆因梁松以縑帛請之衆曰太子儲君無外交之義
漢有舊防蕃王不宜私通賔客松曰長者意不可逆衆
曰犯禁觸罪不如守正而死遂不徃及松敗賓客多坐
之唯衆不染於藩
　　　威帝受學於周福
延熹九年初盛帝為蠡吾侯受學於甘陵周福及即位
擢福為尚書時同郡河南尹房植有名當朝鄉人為之
謡曰天下規矩房伯武因師獲印周仲進二家賔客互
相譏揣遂各樹朋徒漸成尤隙由是甘陵有南北部黨
人之議自此始矣
　　　呉王妙選太子師友
魏黄初二年呉王以其子登為太子妙選師友以南郡
太守諸葛瑾之子恪綏逺將軍張昭之子休大理呉郡
顧雍之子譚偏將軍廬江陳武之子表皆為中庶子入
講詩書出從騎射謂之四友登接待僚屬畧用布衣之
禮
　　　蜀漢孟光問太子權畧智調如何
景初二年漢主立子璿為皇太子瑶為安定王大司農
河南孟光問太子讀書及情性好尚於祕書郎郤正正
曰奉親䖍恭夙夜匪懈有古世子之風接侍羣僚舉動
出於仁恕光曰如君所道皆家户所有耳吾今所問欲
知其權畧智調何如也正曰世子之道在於承志竭歡
既不得妄有施為智調藏於胷懐權畧應時而發此之
有無焉可豫知也
　　　北魏太子信任左右私營園田
宋元嘉二十八年魏太子晃監國頗信任左右又營園
田收其利髙允諫曰天地無私故能覆載王者無私故
能容養今殿下國之儲貳萬方所則而營立私田畜養
雞犬乃至酤販市㕓與民爭利謗聲流布不可追掩昔
虢之將亡神賜之土田漢靈帝私立府藏皆有顛覆之
禍前鑒若此甚可畏也今東宫雋乂不少頃來侍御左
右者恐非在朝之選願殿下斥去佞邪親近忠良所在
田園分給貧下販賣之物以時收散如此則休聲日至
謗議可除矣不聴
　　　北周樂運稱太子為中人
陳太建五年周主甞問萬年縣丞南陽樂運曰卿言太
子何如人對曰中人周主顧謂齊公憲曰百官佞我皆
稱太子聰明睿智唯運所言忠直耳因問運中人之狀
對曰如齊桓公是也管仲相之則霸豎貂輔之則亂可
與為善可與為惡周王曰我知之矣乃妙選宫官以輔
之仍擢運為京兆丞太子聞之意甚不恱
　　　陳太子叔寳欲以江總為詹事
八年初太子叔寳欲以江總為詹事令管記陸瑜言於
孔奐奐謂瑜曰江有潘陸之華而無園綺之實輔弼儲
宫竊有所難太子深以為恨自言於宣帝宣帝將許之
奐奏曰江總文華之士今皇太子文華不少豈藉於總
如臣愚見願選敦重之才以居輔𨗳之職宣帝曰即如
卿言誰當居此奐曰都官尚書王廓世有懿徳識性敦
敏可以居之太子時在側乃曰廓王泰之子不宜為太
子詹事奐曰宋朝范􁫚即范泰之子亦為太子詹事前
代不疑太子固爭之宣帝卒以總為詹事頃之總與太
子為長夜之飲養良娣陳氏為女太子亟㣲行遊總家
宣帝怒免總官
　　　唐太宗戒子志寧杜正倫當極諌太子
貞觀七年太宗謂左庶子于志寧右庶子杜正倫曰朕
年十八猶在民間民之疾苦情偽無不知之及居大位
區處世務猶有差失况太子生長深宫百姓艱難耳目
所未渉能無驕逸乎卿等不可不極諫太子好嬉戯頗
虧禮法志寧與右庶子孔頴達數直諌太宗聞而嘉之
各賜金一斤帛五百匹
　　　太宗不赦髙甑生之罪
九年岷州都督髙甑生後軍期李靖按之甑生恨靖誣
告靖謀反按驗無狀甑生坐減死徙邉或言甑生秦府
功臣寛其罪太宗曰甑生違李靖節度又誣其反此而
可寛法將安施且國家自起晉陽功臣多矣若甑生獲
免則人人犯法安可復禁乎我於舊勲未甞忘也為此
不敢赦耳
　　　張元素諌太子擊皷
十四年太宗聞右庶子張元素在東宫數諌爭擢為銀
青光禄大夫行左庶子太子甞於宫中擊皷元素叩閤
切諌太子出其皷對元素毁之太子乆不出見官屬元
素諌曰朝廷選俊賢以輔至徳今動經時月不見宫臣
將何以禆益萬一且宫中唯有婦人不知有能如樊姬
者乎太子不聴
　　　張元素諌太子發取庫物無度
十六年詔自今皇太子出用庫物所司勿為限制於是
太子發取無度左庶子張元素上書以為周武帝平定
山東隋文帝混一江南勤儉愛民皆為令主有子不肖
卒亡宗祀聖上以殿下親則父子事兼家國所應用物
不為節限恩㫖未踰六旬用物已過七萬驕奢之極孰
云過此況宫臣正士未甞在側羣邪滛巧昵近深宫在
外瞻仰已有此失居中隠宻寧可勝計苦藥利病苦言
利行伏惟居安思危日慎一日太子惡其書令戸奴伺
元素早朝宻以大馬箠擊之㡬斃
　　　以魏徴傅太子
太宗曰當今國家何事最急諫議大夫褚遂良曰今四
方無虞唯太子諸王宜有定分最急太宗曰此言是也
時太子承乾失徳魏王泰有寵羣臣日有疑議太宗聞
而惡之謂侍臣曰方今羣臣忠直無踰魏徴我遣傅太
子用絶天下之疑以魏徴為太子太師徴疾小愈詣朝
堂表辭太宗手詔諭以周幽晉獻廢嫡立庶危國亡家
漢髙祖㡬廢太子頼四皓然後安我今頼公即其義也
知公疾病可卧護之徴乃受詔
　　　太宗不以孽代宗啓窺窬之源
十七年太宗謂羣臣曰聞外間士民以太子有足疾魏
王頴悟多從遊幸遽生異議徼幸之徒已有附㑹者太
子雖病足不廢歩履且禮嫡子死立嫡孫太子男已五
嵗朕終不以孽代宗啓窺窬之源也
　　　劉洎上言太子宜勤學問親師友
黄門侍郎劉洎上言以太子宜勤學問親師友今入侍宫
闈動踰旬朔師保以下接對甚希伏願少抑下流之愛𢎞
逺大之規則海内幸甚太宗乃命洎與岑文本褚遂良馬
周更日詣東宫與太子遊處談論
　　　長孫無忌稱太子仁恕實守文之徳
十八年太宗御兩儀殿皇太子侍太宗謂羣臣曰太子性
行外人亦聞之乎司徒無忌曰太子雖不出宫門天下無
不欽仰聖徳太宗曰吾如治年時頗不能循常度治自㓜
寛厚諺曰生狼猶恐如羊冀其稍壯自不同耳无忌對曰
陛下神武乃撥亂之才太子仁恕實守文之徳趣尚雖異
各當其分此乃皇天所以祚大唐而福蒼生者也
　　　信讒殺劉洎
十九年初太宗留侍中劉洎輔皇太子於定州仍兼左庶
子太宗將行謂洎曰我今逺征爾輔太子安危所寄宜深
識我意對曰願陛下無憂大臣有罪者臣謹即行誅太宗
以其言妄發頗怪之戒曰卿性踈而太健必以此敗深宜
慎之及太宗不豫洎從内出色甚悲懼謂同列曰疾勢如
此聖躬可憂或譖於太宗曰洎言國家事不足憂但當輔
㓜主行伊霍故事大臣有異志者誅之自定矣太宗以為
然下詔稱洎與人竊議窺窬萬一謀執朝衡自處伊霍猜
忌大臣皆欲夷戮宜賜自盡免其妻孥
　　　段志沖請致位太子
二十一年齊州人段志沖上封事請太宗致政皇太子太
子聞之憂形於色發言流涕長孫无忌等請誅志沖太宗
詔曰五岳陵霄四海亘地納汙藏疾無損髙深志沖欲以
匹夫解位天子朕若有罪是其直也若其無罪是其狂也
譬如尺霧障天不虧於大寸雲㸃日何損於明
　　　齊聃疏諌不可使戎狄侍東宫
總章二年敇突厥酋長子弟事東宫西臺舎人徐齊聃上
疏以為皇太子當引文學端良之士寘左右豈可使戎狄
醜𩔖入侍軒闥髙宗從之
　　　邢文偉王及善以能諌太子擢用
咸亨三年太子罕接宫臣典膳丞全椒邢文偉輒減所供膳
并上書諌太子太子復書謝以多疾及入侍少暇嘉納其意
頃之右史缺髙宗曰邢文偉事吾子能撤膳進諌此直士也
擢為右史太子因宴集命宫臣擲倒次至左奉裕率王及善
及善曰擲倒自有伶官臣若奉令恐非所以羽翼殿下也太
子謝之髙宗聞之賜及善縑百匹尋遷左千牛衛將軍
　　　崔神慶請召太子以墨勅玉契
長安三年突厥遣使謝許昏宴於宿羽臺太子預焉宫尹
崔神慶上疏以為今五品以上所以佩龜者為别勅徴召
恐有詐妄内出龜合然後應命况太子國本古來徴召皆
用玊契此誠重慎之極也昨縁突厥使見太子應預朝參
直有文符下宫曽不降勅處分臣愚謂太子非朔望朝參
應别召者望降墨勅及玉契太后甚然之
　　　張渉以東宫侍讀進用
大厯十四年代宗之在東宫也國子博士河中張渉為侍
讀即位之夕召渉入禁中事無大小皆咨之明日置於翰林
為學士親重無比
　　親王門
　　　唐魏徴諌太宗寵驕魏王泰
貞觀十年魏王泰有寵於上或言三品以上多輕魏王太宗
怒引三品以上作色讓之曰隋文帝時一品以下皆為諸王
所頓躓朕但不聴諸子縱横耳我若縱之豈不能折辱公輩
乎魏徴正色曰臣竊計當今羣臣必無敢輕魏王者聖明在
上魏王必無頓辱羣臣之理隋文帝驕其諸子使多行無
禮卒皆夷滅又足法乎太宗恱曰理到之語不得不服
　　　王珪魏徴論三品以上不宜為親王降乗
十二年王珪奏三品已上遇親王於路皆降乗非禮太
宗曰卿輩茍自崇貴輕我諸子特進魏徴曰諸王位次
三公今三品皆九卿八座為王降乗誠非所宜當太宗
曰人生壽夭難期萬一太子不幸安知諸王它日不為
公輩之主何得輕之對曰自周以來皆子孫相繼不立
兄弟所以絶庶孽之窺窬塞禍亂之源本此為國者所
深戒也太宗乃從珪奏
　　　霍王元軌讀書恭謹
霍王元軌好讀書恭謹自守舉措不妄為徐州刺史與
處士劉元平為布衣交人問元平王所長元平曰無長
問者怪之元平曰夫人有所短乃見所長至於霍王無
所短吾何以稱其長哉
　　　褚遂良魏徴諌稱魏王泰不應月給踰制及徙
　　　居武徳殿
十六年泰月給踰於太子諫議大夫褚遂良上疏以為
聖人制禮尊嫡卑庶世子用物不㑹與王者共之庶子
雖愛不得踰嫡所以塞嫌疑之漸除禍亂之源也漢竇
太后寵梁孝王卒以憂死宣帝寵淮陽憲王亦㡬至於
敗今魏王新出閤宜示以禮則訓以謙儉乃為良器此
所謂聖人之教不肅而成者也太宗從之太宗又令泰
徙居武徳殿魏徴上疏以為陛下愛魏王常欲使之安
全宜每抑其驕奢不處嫌疑之地今移居此殿乃在東
宫之西海陵昔甞居之時人不以為可太宗曰㡬致此
誤遽遣泰歸第
　　　郝處俊諌不宜令二王分朋角勝
上元元年髙宗御翔鸞閣觀大酺分音樂為東西朋使
雍王賢主東朋周王顯主西朋角勝為樂郝處俊諌曰
二王春秋尚少志趣未定當推棃讓棗相親如一今分
二朋遞相爭競俳優小人言辭無度恐其交爭勝負譏
誚失禮非所以崇禮義勸敦睦也髙宗瞿然曰卿逺識
非衆人所及也遽止之
　　　眀皇友愛近世帝王莫及
開元二年宋王成器申王成義於明皇兄也岐王範薛
王業眀皇之弟也豳王守禮明皇之從兄也明皇素友
愛近世帝王莫能及初即位為長枕大被與兄弟同寢
於殿中設五幄與諸王更處其中謂之五王帳業甞疾
明皇方臨朝須㬰之間使者十返明皇為業煮藥回飈
吹火誤爇上須左右驚救之明皇曰但使王飲此藥
而愈須何足惜
　　　置西南二樓以宴諸王
宋王成器等請獻興慶坊宅為離宫制許之始作興
慶宫仍各賜成器等宅環於宫側又於宫西南置樓
題其西曰花蕚相輝之樓南曰勤政務本之樓明皇
或登樓聞王奏樂則召升樓同宴或幸其所居盡歡
賞賚優渥
　　　後唐秦王從榮輕侮師傅
長興四年言事者請為親王置師傅宰相畏秦王從
榮不敢除人請令王自擇秦王府判官王居敏薦劉
瓉於從榮從榮表請之以瓉為秦王傅瓉雖為傅從
榮一槩以僚屬待之瓉有難色從榮覺之自是戒門
者勿為通月聴一至府或竟日不召亦不得食
　　　潞王惡洋王從璋涇王從敏
清泰元年護國節度使洋王從璋歸徳節度使涇王
從敏皆罷鎮居洛陽私第潞王待之甚薄從敏在宋
州預殺重吉潞王尤惡之甞侍宴禁中酒酣顧二王
曰爾等皆何物輒據䧺藩二王大懼太后叱之曰帝
醉矣爾曹速去
　　諸王門
　　　後唐石敬瑭不欲與秦王共事
長興三年秦王從榮為人鷹視輕佻峻急既判六軍
諸衛事復參朝政多驕縱不法初安重誨為樞宻使
明宗専屬任之從榮及宋王從厚自襁褓與之親狎
雖典兵常為重誨所制畏事之重誨死王淑妃與宣
徽使孟漢瓊宣𫝊帝命范延光趙延壽為樞宻使從
榮皆輕侮之河陽節度使同平章事石敬瑭兼六軍
諸衛使其妻永寧公主與從榮異母素相憎疾從榮
以從厚聲名出己右尤忌之從厚善以卑弱奉之故
嫌隙不外見石敬瑭不欲與從榮共事常思外補以
避之范延光趙延壽亦慮及禍屢辭機要請與舊臣
迭為之上不許
　　公主門
　　　唐公主行婦禮自王珪始
太宗貞觀十一年珪子敬直尚南平公主先是公主下
嫁皆不以婦禮事舅姑珪曰今主上欽明動循禮法吾
受公主謁見豈為身榮所以成國家之美耳乃與其妻
就席坐令公主執笲行盥饋之禮是後公主始行婦禮
自珪始
　　　則天以公主𩔖已常與宻議天下事
天授元年太后欲以太平公主妻其伯父士讓之孫攸
暨攸暨時為右衛中郎將太后潜使人殺其妻而妻之
公主方額廣頥多權畧太后以為𩔖已寵愛特厚常與
宻議天下事舊制食邑諸王不過千户公主不過三百
五十户太平食邑獨累加至三千户
　　　制公主開府置官屬
中宗神龍一年制太平長寧安樂宜城新都定安金城
公主並開府置官屬
　　　公主恃寵驕恣
安樂公主恃寵驕恣賣官鬻獄勢傾朝野或自為制敇
掩其文令上署之上笑而從之竟不視也自請為皇太
女上雖不從亦不譴責
　　　公主作定昆池
景龍二年安樂公主尤驕横宰相以下多出其門與長
寧公主競起第舍以侈麗相髙擬於宫掖而精巧過之
安樂公主請昆明池上以百姓蒲魚所資不許公主不
恱乃更奪民田作定昆池延袤數里累石象華山引水
象天津欲以勝昆明故名定昆安樂有織成裙直錢一
億花卉鳥獸皆如粟粒正視旁視日中影中各為一色
上好擊毬由是風俗相尚駙馬武崇訓楊慎交灑油以
築毬場
　　　公主權傾人主
景雲元年太平公主沈敏多權畧頗得預宻謀然尚畏
武后之嚴未敢招權勢及誅張易之公主有力焉又與
太子共誅韋氏既屢立大功益尊重睿宗常與之圖議
大政每入奏事坐語移時或時不朝謁則宰相就第咨
之公主所欲上無不聴自宰相以下進退繫其一言其
餘薦士驟歴清顯者不可勝數權傾人主趨附其門者
如市田園遍於近甸收市營造諸器玩逺至嶺蜀輸送
者相屬於路居處奉養擬於宫掖
　　　定公主見舅姑之禮
建中元年先是公主下嫁者舅姑拜之婦不荅徳宗命
禮官定公主拜見舅姑及壻之諸父兄姊之儀舅姑坐
受於中堂諸父兄姊立受於東序如家人禮
　　　選擇門地人才稱可者
元和六年十六宅諸王既不出閤其女嫁不以時選尚
者皆由宦官率以厚賂自達李吉甫上言自古尚主必
擇其人獨近世不然憲宗詔封恩王等六女為縣主委
中書門下宗正吏部選門地人才稱可者嫁之
　　　公主一同家人禮度
九年翰林學士獨孤郁權徳輿之壻也憲宗歎郁之才
美曰徳輿得壻郁我反不及邪先是尚主皆取貴戚及
勲臣之家上始命宰相選公卿大夫子弟文雅可居清
貴者諸家多不願惟杜佑孫司議郎悰不辭以悰為駙
馬都尉尚岐陽公主公主有賢行杜氏大族尊行不翅
數十人公主卑委怡順一同家人禮度二十餘年人未
甞以絲髮間指為貴驕始至則與悰謀曰上所賜奴婢
卒不肯窮屈奏請納之悉自市寒賤可制指者自是閨
門落然不聞人聲
　　　詔公主執婦禮如臣庶之法
太中二年萬壽公主適起居郎鄭顥顥以文雅著稱公
主宣宗之愛女故選顥尚之有司循舊制請用銀裝車
上曰吾欲以儉約化天下當自親者始令依外命婦以
銅裝車詔公主執婦禮皆如臣庶之法戒以母得輕夫
族母得預時事又申以手詔曰茍違吾戒必有太平安
樂之禍
　　　鄭顥不樂尚主數毁白敏中
五年初宣宗令白敏中為萬壽公主選佳壻敏中薦鄭
顥時顥已昏盧氏行至鄭州堂帖追還顥甚銜之由是
數毁敏中於上敏中將赴鎮言於上曰鄭顥不樂尚主
怨臣入骨髓臣在政府無如臣何今臣出外顥必中傷
臣死無日矣上曰朕知之久矣卿何言之晩邪命左右
於禁中取小檉函以授敏中曰此皆鄭郎譖卿之書也
朕若信之豈任卿以至今日敏中歸置檉函於佛前焚
香事之
　　　鄭祗徳固求散地
九年江西觀察使鄭祗徳以其子顥尚主通顯固求散
地以祗徳為賔客分司
　　　于琮改尚廣徳公主
十三年初宣宗欲以于琮尚興福公主既而中寢宰相
請其故上曰朕近與此女子㑹食對朕輒折七筯性情
如是豈可為士大夫妻乃更命琮尚廣徳公主
　　　嫁公主資送甚厚
咸通十年同昌公主適右拾遺韋保衡公主懿宗特愛
之傾宫中珍玩以為資迭賜第於廣化里忩户皆飾以
雜寳井欄藥臼槽匱亦以金銀為之編金縷為箕筐賜
錢五百萬緍它物稱是
　　　廣徳公主動遵禮法
十三年懿宗貶節度使于琮為普王傅分司尋再貶琮
韶州刺史琮妻廣徳公主上之妹也與琮皆之韶州行
則肩輿門相對坐則執琮之帯琮由是獲全時諸公主
多驕縱惟廣徳動遵法度事于氏宗親尊卑無不如禮
内外稱之
　　同姓門(宗室門附/)
　　　西漢得朱虚侯為益彊
髙后七年諸吕擅權用事朱虚侯章年二十有氣力忿
劉氏不得職甞入侍太后燕飲太后令章為酒吏章自
請曰臣將種也請得以軍法行酒太后曰可酒酣章
請為耕田歌太后許之章曰深耕穊種立苗欲疏非
其種者鋤而去之太后黙然頃之諸吕有一人醉亡
酒章追㧞劒斬之而還報曰有亡酒一人臣謹行法
斬之太后左右皆大驚業已許其軍法無以罪也因
罷自是之後諸吕憚朱虚侯雖大臣皆依朱虚侯劉
氏為益彊
　　　河間王大雅不羣
武帝元光五年河間王來朝獻雅樂對三雍宫及詔
策所問三十餘事其對推道術而言得事之中文約
指明天子下太樂官常存肄河間王所獻雅聲嵗時
以備數然不常御也
班固贊曰漢興至于孝平諸侯王以百數率多驕滛
失道何則沈溺放恣之中居埶使然也自凡人猶繫
于習俗而况哀公之倫乎夫唯大雅卓爾不羣河間
獻王近之矣
　　　東漢東平王上便宜三事
建初元年東平王蒼上便宜三事顯宗報書曰間吏
民奏事亦有此言但明智淺短或謂儻是復慮為非
不知所定得王深䇿恢然意解思惟嘉謀以次奉行
特賜王錢五百萬
　　　魏曹植二疏乞隆親親之恩
明帝太和五年黄初以來諸侯王法禁嚴初吏察之
急至於親姻皆不敢相通問東阿王植上䟽曰近且
婚媾不通兄弟乖絶吉凶之問塞慶弔之禮廢恩紀
之違甚於路人隔閡之異殊於胡越今臣以一切之
制永無朝覲之望至於注心皇極結情紫闥神明知
之矣然天實為之謂之何哉退惟諸王常有戚戚具
爾之心願陛下沛然垂詔使諸國慶問四節得展以
叙骨肉之歡恩全怡怡之篤義妃妾之家膏沭之遺
嵗時再通齊義於貴宗等恵於百司如此則古人之
所歎風雅之所詠得存於聖世矣若得辭逺㳺戴武
弁解朱組佩青紱駙馬奉車趣得一號安宅京室執
鞭珥筆出從華盖入侍輦轂承荅聖問拾遺左右乃
臣丹誠之至願不離於夢想者也逺慕鹿鳴君臣之
宴中詠常棣匪他之誡下思伐木友生之義終懐蓼
莪㒺極之哀每四節之㑹塊然獨處左右惟僕𨽻所
對惟妻子髙談無所與陳精義無所與展未嘗不聞
樂而拊心臨觴而歎息也復上疏曰臣伏惟陛下逺
覽姬文二虢之援中慮周成召畢之輔下存宋昌磐
石之固夫權之所在雖疏必重埶之所去雖親必輕
盖取齊者田族非吕宗也分晉者趙魏非姬姓也惟
陛下察之
　　　宋孝武帝増廣王侯制度
孝建二年上欲削弱王侯江夏王義恭奏裁損王侯
車服器用樂舞制度凡九事上因諷有司奏增廣為
二十四條聴事不得南向坐施帳劒不得為鹿盧形
内史相及封内官長止稱下官不得稱臣罷官則不
復追敬詔可
　　　廢帝忌諸王為患
泰始元年帝畏忌諸父恐其在外為患皆聚之建康
拘於殿内敺捶陵曵無復人理湘東王彧建安王休
仁山陽王休祐皆肥壯帝為竹籠盛而稱之以彧壯
肥謂之猪王謂休仁為殺王休祐為賊王以三王年
長尤忌之常録以自隨不離左右東海王褘性凡劣
謂之驢王桂陽王休範巴陵王休若年尚少故並得
從容甞以木槽盛飯并雜食攪之掘地為阬實以泥
水裸彧内阬中使以口就槽食之用為歡笑前後欲
殺二王以十數休仁多智數毎以談笑佞䛕說之故
得推遷少府
　　　明帝殺建安王休仁
七年上與嬖臣楊運長等為身後之計運長等亦慮
上晏駕後休仁秉政已輩不得専權彌贊成之上疾
甞暴甚内外莫不屬意於休仁主書以下皆徃東府
訪休仁所親信豫自結納其或在直不得出者皆恐
懼上聞愈惡之召休仁入見遣人齎藥賜死休仁罵
曰上得天下誰之力邪孝武以誅鉏兄弟子孫滅絶
今復為爾宋祚其得久乎上慮有變力疾乗輿出端
門休仁死乃入
　　　明帝殺巴陵王休若
上以休若和厚能諧緝物情恐將来傾奪㓜主欲遣
使殺之慮不奉詔欲徴入朝又恐猜駭以休若為江
州刺史手書殷勤召休若使赴七月七日宴至建康
賜死於第時上諸弟俱盡唯休範以人才凡劣不為
上所忌故得全裴子野論曰夫噬虎之獸知愛己
子搏狸之鳥非護異巢太宗保字螟蛉剿拉同氣既
迷在原之天屬未識父子之自然宋徳告終非天廢
也夫危亡之君未甞不先棄本枝嫗煦旁孽推誠嬖
狎疾惡父兄前乘覆車後來并轡借使叔仲有國猶
不失配天而它人入室將七廟絶祀曽是莫懐甘心
揃落晉武背文明之託而覆中州者賈后太祖棄初寧
之誓而登合殿者元凶禍福無門奚其豫擇友于兄弟
不亦安乎
　　　齊武帝怒長沙王晃
永明二年初太祖臨終以長沙王晃屬武帝使處於輦
下或近藩勿令逺出且曰宋氏若非骨肉相殘它族豈
得乗其弊汝深誡之晃好武飾及罷南徐州私載數百
人仗還建康為禁司所覺投之江水帝聞之大怒將糾
以法豫章王嶷叩頭流涕曰晃罪誠不足宥陛下當憶
先朝念晃帝亦垂泣由是終無異意然亦不被親寵論
者謂帝優於魏文減於漢明
　　　武帝愛羽毛踈骨肉
武陵王□多才藝而踈婞亦無寵於帝甞侍宴醉伏地
貂抄肉柈帝笑曰肉汙貂對曰陛下愛羽毛而踈骨肉
帝不恱□輕財好施故無畜積名後堂山曰首陽盖怨
貧薄也
　　　明帝盡除髙武之族
建武四年上有疾以近親寡弱忌髙武子孫時髙武子
孫猶有十王每朔望入朝上還後宫輒歎息曰我及司
徒諸子皆不長髙武子孫日益長大上欲盡除髙武之
族以㣲言問陳顯達對曰此等豈足介慮以問楊州刺
史始安王遥光遥光以為當以次施行㑹上疾暴甚絶
而復蘇遥光遂行其䇿殺河東王鉉等共十王於是太
祖世祖及世宗諸子皆盡矣
　　　唐李徳裕請宗室散處方州
太和七年徳裕言昔𤣥宗以臨淄王定内難自是疑忌
宗室不令出閤天下議皆以為幽閉骨肉虧傷人倫曏
使天寳之永建中之初宗室散處方州雖未能安定王
室尚可各全其生所以悉為安禄山朱泚所魚肉者由
聚於一宫故也陛下誠因冊太子制書聴宗室年髙屬
踈者出閤且除諸州上佐使攜其男女出外昏嫁此則
百年弊法一旦因陛下去之海内孰不欣恱文宗曰茲
事朕乆知其不可方今諸王豈無賢才無所施耳後冊
命太子因下制諸王自今以次出閤授𦂳望州刺史上
佐十六宅縣主以時出適
　　　宣宗親睦兄弟
大中元年上敦睦兄弟作雍和殿於十六宅數臨幸置
酒作樂撃毬盡歡諸王有疾常親至卧内存問憂形於
色
　　　韓建矯制殺十一王
昭宗乾寧四年延王戒丕還晉陽韓建奏自陛下即位
以來與近輔交惡皆因諸王典兵凶徒樂禍致鑾輿不
安比者臣奏罷兵權實慮不測之變今聞延王覃王尚
苞隂計願陛下聖斷不疑制於未亂則社稷之福昭宗
曰何至於是數日不報建乃與知樞宻劉季述矯制發
兵圍十六宅諸王被髪或縁垣或登屋或升木呼曰宅
家救兒建擁通等十一王至石隄谷盡殺之以謀反聞
　　　後梁均王踈忌宗室信用趙張
貞明元年康王友敬目重瞳子自謂當為天子遂謀作
亂使腹心數人匿於寢殿帝覺之跣足踰垣而出捕友
敬誅之帝由是踈忌宗室専任趙巖及徳妃兄弟咸居
近職參預謀議每出兵必使之監護巖等依勢㺯權賣
官鬻獄離間舊將相敬翔李振雖為執政所言多不用
每稱疾以避趙張之族政事日紊以至於亡
　　　後晉漢主盡誅諸弟
齊王天福八年漢中宗既立國中議論詾詾循王𢎞杲
請斬劉思潮等以謝中外漢主不從思潮等聞之譖𢎞
杲謀反漢主令思潮等伺之𢎞杲方宴客思潮與譚令
禋帥衛兵突入斬𢎞杲於是漢王謀盡誅諸弟以越王
𢎞昌賢而得衆尤忌之節度使齊王𢎞弼自以居大鎮
懼禍求入朝許之
　　　後漢南漢主殺諸弟
髙祖十二年南漢主恐諸弟與其子爭國殺齊王𢎞弼
等共八王盡殺其男納其女充後宫作離宫千餘間飾
以珠寳設鑊湯鐵牀刳剔等刑號生地獄甞醉戯以𤓰
置樂工之頸試劒遂斷其頭
　　　後周楚馬希崇帥族降唐
太祖廣順元年唐邉鎬趣馬希崇帥其族入朝馬氏聚
族相泣欲重賂鎬奏乞留居長沙鎬㣲哂曰國家與公
家世為仇敵殆六十年然未甞敢有意窺公之國今公
兄弟鬬䦧困窮自歸若復二三恐有不測之憂希崇無
以應遂與宗族及將佐千餘人號慟登舟送者皆哭響
振川谷
　
　
　
　
　
　
　通鑑總𩔖卷五下
欽定四庫全書
　通鑑總𩔖卷六　　　　　　宋　沈樞　撰
　　宦官門
　　　漢宦官用權自鄭衆始
永元四年鄭衆遷大長秋和帝䇿勲班賞衆每辭多受
少帝由是賢之常與之議論政事宦官用權自此始矣
　　　順帝復位宦官之力
陽嘉四年初聽中官得以養子襲爵初順帝之復位宦
官之力也由是有寵參與政事御史張綱上書曰竊尋
文明二帝徳化尤盛中官常侍不過兩人近倖賞賜裁
滿數金惜費重民故家給人足而頃者以來無功小人
皆有官爵非愛民重器承天順道者也書奏不省
　　　王龔上書言宦官
永和元年王龔疾宦官專權上書極言其狀諸黄門使
客誣奏龔罪順帝命龔亟自實李固奏記於梁商曰王
公以堅貞之操横為讒佞所構衆人聞知莫不歎慄夫
三公尊重無詣理訴寃之義纎微感槩輒引分決語曰
善人在患饑不及餐斯其時也商即言之於順帝事乃
得釋
　　　良賀不敢薦將
三年是時宦官競賣恩勢唯大長秋良賀清儉退厚及
詔舉武猛賀獨無所薦順帝問其故對曰臣生自草茅
長於宫掖既無知人之明又未嘗交加士𩔖昔衞鞅因
景監以見有識知其不終今得臣舉者匪榮伊辱是以
不敢順帝由是賞之
　　　朱穆以案驗趙忠玉匣得罪
永興元年宦者趙忠喪父歸葬安平僭為玉匣冀州刺
史朱穆下郡案驗吏畏其嚴遂發墓剖棺陳屍出之質
帝聞之大怒徵穆詣廷尉輸作左校太學書生潁川劉
陶等數千人詣闕上書訟穆曰伏見弛刑徒朱穆處公
憂國拜州之日志清姦惡誠以常侍貴寵父兄子弟布
在州郡競為虎狼噬食小民故穆張理天綱補綴漏目
羅取殘禍以塞天意由是内官咸共恚疾謗讟煩興讒
隙仍作極其刑讁輸作左校天下有識皆以穆同勤禹
稷而被共鯀之戾若死者有知則唐帝怒於崇山重華
忿於蒼墓矣當今中官近習竊持國柄手握王爵口含
天憲運賞則使餓𨽻富於季孫呼噏則令伊顔化於桀
跖而穆獨亢然不顧身害非惡榮而好辱惡生而好死
也徒感王綱之不攝懼天網之久失故竭心懐憂為上
深計臣願黥首繫趾代穆校作質帝覽其奏乃赦之
　　　朱穆上疏極言宦官
延熹六年尚書朱穆疾宦官恣横上疏曰按漢故事中
常侍參選士人建武以後乃悉用宦者自延平以來浸
益貴盛假貂璫之飾處常伯之任天朝政事一更其手
權傾海内寵貴無極子弟親戚並荷榮任放濫驕溢莫
能禁禦愚臣以為可悉罷省遵復往初桓帝不納後穆
因進見復口陳曰自和熹太后以女主稱制不接公卿
乃以閹人為常侍小黄門通命兩宫自此以來權傾人
主窮困天下宜皆罷遣博選耆儒宿徳與參政事桓帝
怒不應自此中官數因事稱詔詆毁之
　　　宦官共讒劉陶
中平二年諫議大夫劉陶上言當今要急八事大較言
天下大亂皆由宦官宦官共讒陶曰前張角事發詔書
示以威恩自此以來各各改悔今者四方安靜而陶疾
害聖政專言妖孽州郡不上陶何緣知疑陶與賊通情
於是收陶下黄門北寺獄掠按日急陶謂使者曰臣恨
不與伊吕同疇而以三仁為輩今上殺忠謇之臣下有
憔悴之民亦在不久後悔何及遂閉氣而死
　　　何進召董卓誅宦官
六年何進召卓使將兵詣京師董卓聞召即時就道并
上書曰中常侍張讓等竊倖承寵濁亂海内臣聞揚湯
止沸莫若去薪潰癕雖痛勝於内食昔趙鞅興晉陽之
甲以逐君側之惡今臣輒鳴鐘鼓如雒陽請收讓等以
清姦穢太后猶不從袁紹懼進變計因脅之曰交構已
成形勢已露將軍復欲何待而不早決之乎事久變生
復為竇氏矣進不許中常侍張讓段珪因詐以太后詔
召進斬於嘉徳殿前袁紹及何苖引兵屯朱雀闕下捕
得趙忠等斬之遂閉北宫門勒兵捕諸宦者無少長皆
殺之凡二千餘人因進兵攻省内張讓段珪等困迫遂
將少帝與陳留王數十人步出穀門讓等遂投河而死
　　　漢主劉聰寵幸王沈等
晉建興四年漢中常侍王沈僕射郭猗等皆寵幸用事
漢主聰游宴後宫或三日不醒或百日不出自去冬不
視朝政事一委相國粲唯殺生除拜乃使沈等入白之
沈等多不白而自以其私意決之故勲舊或不叙而姦
佞小人有數日至二千石者軍旅嵗起將士無錢帛之
賞而後宫之家賜及僮僕動至數千萬沈等車服第舍
踰於諸王子弟中表為守令者三十餘人皆貪殘為民
害東宫少府陳休左衞將軍卜崇為人清直素惡沈等
雖在公座未嘗與語沈等深疾之侍中卜幹謂休崇曰
王沈等勢力足以回天地卿輩自料親賢孰與竇武陳
蕃休崇曰吾輩年踰五十職位已崇唯欠一死耳死於
忠義乃為得所安能俯首低眉以事閹豎乎去矣卜公
勿復有言
　　　劉聰殺太弟义
建武元年漢相國粲使其黨王平謂太弟义曰適奉中
詔云京師將有變宜衷甲以備非常义信之命宫臣皆
衷甲以居粲馳遣告靳準王沈準以白漢主聰曰太弟
將為亂已衷甲矣聰大驚曰寧有是邪王沈等皆曰臣
等聞之久矣屢言之而陛下不之信也聰謂沈等曰吾
今而後知卿等之忠也當念知無不言勿恨往日言而
不用也於是誅東宫官屬及义素所親厚準沈等素所
憎怨者大臣數十人阬士卒萬五千餘人夏四月廢义
為北部王粲尋使準賊殺之
　　　魏河間王琛賂宦官得復職
梁天監十七年魏宦者劉騰手不解書而多姦謀善揣
人意胡太后以其保䕶之功累遷至侍中遂干預政事
納賂為人求官無不效者河間王琛為定州刺史以貪
縱著名及罷州還太后詔曰琛在定州唯不將中山宫
來自餘無所不致何可更復叙用遂廢于家琛乃求為
騰養息賂騰金寶巨萬計騰為之言於太后得兼都官
尚書出為秦州刺史
　　　唐魏𫝊弓請誅薛簡
景龍元年宦官左監門大將軍薛簡等有寵於安樂公
主縱暴不灋𫝊弓奏請誅之御史大夫竇從一懼固止
之時宦官用事從一為雍州刺史及御史大夫誤見訟
者無須必曲加承接
　　　睿宗召勞李朝隠
景雲元年宦者閻興貴以事屬長安令李朝隠朝隠繫
於獄睿宗聞之召見朝隠勞之曰卿為赤縣令能如此
朕復何憂因御承天門集百官及諸州朝集使宣示以
朝隠所為且下制稱宦官遇寛柔之代必弄威權朕覽
前載每所歎息能副朕意實在斯人可加一階為太中
大夫
　　　宦官之盛自明皇始
開元元年初太宗定制内侍省不置三品官黄衣廩食
守門𫝊命而已天后雖女主宦官亦不用事中宗時嬖
倖猥多宦官七品以上至千餘人然衣緋者尚寡明皇
在藩邸高力士傾心奉之及為太子奏為内給事至是
以誅蕭岑功賞之是後宦官稍増至三千餘人除三品
將軍者浸多衣緋紫至千餘人宦官之盛自此始
　　　馬承倩激李寶臣有玩冦之志
大厯十年代宗嘉李寶臣之功遣中使馬承倩齎詔勞
之將還寶臣詣其館遺之百縑承倩詬詈擲出道中寶
臣慙其左右兵馬使王武俊説寶臣曰今公在軍中新
立功豎子尚爾況冦平之後以一幅詔書召歸闕下一
匹夫耳不如釋承嗣以為已資寶臣遂有玩冦之志
　　　徳宗流邵光超受賂
十四年代宗優寵宦官奉使四方者不禁其求取嘗遣
中使賜妃族還問所得頗少代宗不悅以為輕我命由
是中使公求賂遺無所忌憚宰相常貯錢於閤中每賜
一物宣一㫖無徒還者出使所歴州縣皆重載而歸徳
宗素知其弊遣中使邵光超賜李希烈旌節希烈贈之
僕馬及縑七百匹黄茗二百斤徳宗聞之怒杖光超六
十而流之於是中使之未歸者皆潛棄所得於山谷雖
與之莫敢受
　　　蕭復言宦官不宜委國政
興元元年蕭復嘗言於徳宗曰宦官自艱難已來多為
監軍恃恩縱横此屬但應掌宫掖之事不宜委以兵權
國政徳宗不悦
　　　徳宗復令宦官分典禁旅
初魚朝恩既誅代宗不復使宦官典兵徳宗即位悉以
禁兵委白志貞志貞得罪徳宗復以宦官竇文場代之
從幸山南兩軍漸集徳宗還長安頗忌宿將握兵多者
稍稍罷之以文場監神䇿軍始令宦官分典禁旅
　　　鄭絪言命中尉不當用麻
貞元十二年以左神䇿竇文場右神䇿霍僊鳴皆為䕶
軍中尉初徳宗置六統軍視六尚書以處節度使罷鎮
者相承用麻紙寫制至是文場諷宰相比統軍降麻翰
林學士鄭絪奏言故事惟封王命相用白麻今以命中
尉不識陛下特以寵文場邪遂為著令也徳宗乃謂文
場曰武徳貞觀時中人不過員外將軍同正耳衣緋者
無㡬自輔國以來墮壊制度朕今用爾不謂無私若復
以麻制宣告天下必謂爾脅我為之矣文場叩頭謝遂
焚其麻命并統軍自今皆中書降勅是時竇霍勢傾中
外藩鎮將帥多出神䇿軍臺省清要亦有出其門者矣
　　　宫市抑買人物
十三年先是宫中市外間物令官吏主之隨給其直比
嵗以宦者為使謂之宫市抑買人物置白望數百人於
兩市及要閙坊曲閲人所賣物但稱宫市則歛手付與
真偽不復可辨無敢問所從來及論價之高下者率用
直百錢物買人直數千物多以紅紫染故衣敗繒尺寸
裂而給之仍索進奉門戸及脚價錢人將物詣市至有
空手而歸者名曰宫市其實奪之商賈有良貨皆深匿
之每敕使出雖沽漿賣餅者皆撤業閉門嘗有農夫以
驢負柴宦者稱宫市取之與絹數尺又就索門戸仍邀
驢送柴至内農夫啼泣以所得絹與之不肯受曰須得
爾驢農夫曰我有父母妻子待此然後食今以柴與汝
不取直而歸汝尚不肯我有死而已遂敺宦者街吏擒
以聞詔黜宦者賜農夫絹十匹然宫市亦不為之改諫
官御史數諫不聽
　　　薛盈珍屢毁姚南仲
十六年義成監軍薛盈珍為上所寵信欲奪節度使姚
南仲軍政南仲不從由是有隙盈珍屢毁南仲於徳宗
徳宗疑之盈珍又遣小吏程務盈乗驛誣奏南仲罪牙
將曹文洽亦奏事長安知之晨夜兼行追及務盈於長
樂驛與之同宿中夜殺之沈盈珍表於厠中自作表雪
南仲之寃且首專殺之罪亦作狀白南仲遂自殺明旦
門不啓驛吏排之入得表狀於文洽屍傍徳宗聞而異
之徵盈珍入朝南仲恐盈珍讒之益深亦請入朝南仲
至京師待罪於金吾詔釋之召見徳宗問盈珍擾卿邪
對曰盈珍不擾臣但亂陛下灋耳且天下如盈珍輩何
可勝數雖使羊杜復生亦不能行愷悌之政成攻取之
功也徳宗黙然竟不罪盈珍仍使掌機宻
　　　崔發曳中人而被囚
寶厯元年五坊使敺百姓鄠令崔發怒命擒入曳之詰
之乃中使也敬宗怒收發繫御史臺是日發與諸囚立
金雞下忽有品官數十人執梃亂捶發破面折齒絶氣
乃去數刻而蘇敬宗命復繫發於臺獄給事中李渤上
言縣令不應曳中人中人不應敺御囚其罪一也然縣
令所犯在赦前中人所犯在赦後中人横暴一至於此
若不早正刑書臣恐四夷藩鎮聞之則慢易之心生矣
諫議大夫張仲方上言略曰鴻恩將布於天下而不行
御前霈澤徧被於昆蟲而獨遺崔發敬宗皆不聽李逢
吉等從容言於敬宗曰崔發輒曳中人誠大不敬然其
母年垂八十自發下獄積憂成疾陛下方以孝理天下
此所宜矜念敬宗乃愍然即命中使釋其罪送歸家仍
慰勞其母
　　　崔元略以諸父事内侍
諫官言京兆尹崔元略以諸父事内常侍崔潭峻元略
遷戸部侍郎
　　　劉蕡對䇿指切宦官
太和二年自元和之末宦官益横建置天子在其掌握
威權出人主之右人莫敢言文宗親䇿制舉人賢良方
正劉蕡對䇿極言其禍其略曰陛下將杜簒弑之漸則
居正位而近正人逺刀鋸之賤親骨鯁之直輔相得以
專其任庶職得以守其官奈何以䙝近五六人總天下
大政禍稔蕭牆姦生帷幄臣恐曹節侯覽復生於今日
又曰忠賢無腹心之寄閽寺恃廢立之權陷先君不得
正其終致陛下不得正其始有司以蕡指切左右不敢
以聞蕡由是不得仕於朝終於使府御史
　　　文宗倚宋申錫除宦官
四年文宗患宦官彊盛憲宗敬宗弑逆之黨猶有在左
右者中尉王守澄尤專横招權納賄文宗不能制嘗宻
與翰林學士宋申錫言之申錫請漸除其偪文宗以申
錫沈厚忠謹可倚以事以申錫同平章事
　　　申錫誅宦官泄其謀
五年文宗與宋申錫謀誅宦官申錫引吏部侍郎王璠
為京兆尹以宻㫖諭之璠泄其謀鄭注王守澄知之隂
為之備文宗弟漳王湊賢有人望注令神䇿都虞候豆
盧著誣告申錫謀立漳王文宗以為信然甚怒命守澄
捕申錫親事王師文等於禁中鞫之申錫罷為右庶子
自宰相大臣無敢顯言其寃者獨京兆尹崔琯大理卿
王正雅連上疏請出内獄付外廷覈實由是獄稍緩鄭
注恐覆按詐覺乃勸守澄請止行貶黜貶漳王湊為巢
縣公宋申錫為開州司馬申錫竟卒於貶所
　　　訓注以誅宦官為己任
太和九年初宋申錫獲罪宦官益横文宗外雖包容内
不能堪李訓鄭注既得幸揣知上意訓因進講數以微
言動文宗文宗見其才辨意訓可與謀大事且以訓注
皆因王守澄以進冀宦官不之疑遂宻以誠告之訓注
遂以誅宦官為己任二人相挾朝夕計議所言於上無
不從聲勢烜赫注多在禁中或時休沐賔客填門賂遺
山積外人但知訓注倚宦官擅作威福不知其與上有
宻謀也
　　　守澄受佞訓注隂狡
李訓鄭注宻言於文宗請除王守澄遣中使李好古就
第賜酖殺之訓注本因守澄進卒謀而殺之人皆快守
澄之受佞而疾訓注之隂狡於是元和之逆黨略盡矣
　　　甘露之禍
王守澄葬於滻水鄭注奏請令内臣中尉以下盡集滻
水送葬注因闔門令親兵斧之使無遺𩔖訓與其黨謀
如此事成則注專有其功不若先期誅宦者已而并注
去之文宗御紫宸殿百官班定韓約奏稱左金吾聽事
後石榴夜有甘露文宗先命宰相及兩省官詣左仗視
之良久而還訓奏臣與衆人驗之殆非真甘露文宗顧
左右中尉仇士良魚志𢎞帥諸宦者往視之士良等至
左仗視甘露風吹幕起見執兵者甚衆又聞兵仗聲士
良等驚駭奔詣上告變訓見之遽呼金吾衞士上殿宦
者曰事急矣請陛下還宫即迎上扶升輿決殿後罘罳
疾趨北出金吾兵已登殿羅立言帥京兆邏卒李孝本
帥御史臺從人皆登殿縱擊宦官流血呼寃死傷者十
餘人訓知事不濟脱走士良等命禁兵出閤門討賊涯
等狼狽步走兩省及金吾吏卒千餘人填門爭出門尋
闔其不得出者六百餘人皆死士良等分兵閉宫門索
諸司討賊黨諸司吏卒及民酤販在中者皆死死者又
千餘人横尸流血狼籍塗地諸司印及圖籍帷幕器皿
俱盡又遣騎各千餘出城追亡者王涯賈餗舒元輿等
皆收繫斬之
　　　天下事皆決於北司
仇士良等使人齎宻敕授鳯翔監軍張仲清使斬鄭注
滅其家自是天下事皆決於北司宰相行文書而已宦
官氣益盛迫脅天子下視宰相陵暴朝士如草芥每延
英議事士良等動引訓注折宰相鄭覃李石曰訓注誠
為亂首但不知訓注始因何人得進宦者稍屈縉紳賴
之
　　　劉從諫誓以死清君側
開成元年昭義節度使劉從諫上表請王涯等罪名且
言涯等儒生荷國榮寵咸欲保身全族安肯構逆若宰
相實有異圖當委之有司正其刑典豈有内臣擅領甲
兵恣行剽劫延及士庶横被殺傷臣謹當修飾封疆訓
練士卒内為陛下心腹外為陛下藩垣如姦臣難制誓
以死清君側加從諫檢校司徒
　　　從諫欲為王涯等伸寃
劉從諫復上表讓官稱臣之所陳繫國大體可聽則涯
等宜䝉湔洗不可聽則賞典不宜妄加安有死寃不申
而生者荷禄因暴揚仇士良等罪惡時士良等恣横朝
臣日憂破家及從諫表至士良等憚之由是鄭覃李石
粗能秉政天子倚之亦差以自彊
　　　李石請召士良等釋疑
文宗御紫宸殿宰相因奏事拜謝外間因訛言天子欲
令宰相掌禁兵已拜恩矣由是中外復有猜阻人情忷
忷士民不敢解衣寢者數日李石奏請召仇士良等面
釋其疑文宗為召士良等出文宗及石等共諭釋之使
毋疑懼然後事解
　　　李石辭位避士良
三年李石承甘露之亂人情危懼宦官恣横忘身狥國
故紀綱粗立仇士良深惡之潛遣盜殺之不果石懼累
表稱疾辭位文宗深知其故而無如之何以石同平章
事充荆南節度使
　　　文宗受制於家奴
四年文宗坐思政殿召當直學士周墀賜之酒因問曰
朕可方前代何主對曰陛下堯舜之主也文宗曰朕豈
敢比堯舜所以問卿者何如周赧漢獻耳墀驚曰彼亡
國之主豈可比聖徳文宗曰赧獻受制於彊諸侯今朕
受制於家奴以此言之朕殆不如因泣下霑襟墀伏地
流涕自是不復視朝
　　　仇士良請以開府廕子
五年開府儀同三司兼内謁者監仇士良請以開府廕
其子為千牛給事中李中敏判云開府階誠宜廕子謁
者監何由有兒士良慙恚
　　　士良教其黨以固權寵之術
㑹昌三年仇士良致仕其黨送歸私第士良教以固權
寵之術曰天子不可令閒常宜以奢靡娛其耳目使日
新月盛無暇更及它事然後吾輩可以得志慎勿使之
讀書親近儒生彼見前代興亡知憂懼則吾輩疎斥矣
其黨拜謝而去
　　　南北司如水火
大中八年宣宗召翰林學士韋澳託以論詩屏左右與
之語曰近日外間謂内侍權勢何如對曰陛下威㫁非
前朝之比宣宗閉目揺首曰全未全未尚畏之在卿謂
䇿將安出對曰若與外廷議之恐有太和之變不若就
其中擇有才識者與之謀宣宗曰此乃末䇿朕已試之
矣自衣黄衣緣至衣緋皆感恩纔衣紫則相與為一矣
宣宗又嘗與令狐綯謀盡誅宦官綯恐濫及無辜宻奏
曰但有罪勿捨有闕勿補自然漸耗至於盡矣宦者竊
見其奏由是益與朝士相惡南北司如水火矣
　　　時人謂敕使墓戸
咸通六年諸道進私白者閩中為多故宦官多閩人福
建觀察使杜宣猷每寒食遣吏分祭其先壟宦官徳之
以宣猷為宣歙觀察使時人謂之敕使墓戸
　　　僖宗呼田令孜為阿父
乾符二年僖宗之為晉王也小馬坊使田令孜有寵及
即位遂擢為中尉上時年十四專事遊戲政事一委令
孜呼為阿父令孜頗讀書多巧數招權納賄除官及賜
緋紫皆不關白於上每見常自備果食兩盤與僖宗相
對飲㗖從容良久而退僖宗與内園小兒狎昵賞賜樂
工伎兒所費動以萬計府藏空竭令孜說僖宗籍兩市
商旅寶貨悉輸内庫有陳訴者付京兆杖殺之宰相以
下鉗口莫敢言
　　　孟昭圖言疎外朝臣
中和元年僖宗日夕專與宦官同處議天下事待外臣
殊疎薄左拾遺孟昭圖上疏以為治民之代遐邇猶應
同心多難之時中外尤當一體去冬車駕西幸不告南
司遂使宰相僕射以下悉為賊所屠獨北司平善前夕
黄頭軍作亂陛下獨與令孜敬瑄及諸内臣閉城登樓
並不召王鐸已下及收朝臣入城儻羣臣不顧君上罪
固當誅若陛下不恤羣臣於義安在夫天下者高祖太
宗之天下非北司之天下天子者四海九州之天子非
北司之天子北司未必盡可信南司未必盡無用豈天
子與宰相了無關涉朝臣皆若路人如此恐收復之期
尚勞宸慮尸禄之士得以宴安疏入令孜屏不奏矯詔
貶昭圖嘉州司戸遣人沈於蟇頤津聞者氣塞而莫敢
言
　　　昭宗疾宦官多不灋
龍紀元年昭宗在藩邸素疾宦官及即位楊復恭恃援
立功所為多不灋昭宗意不平政事多謀於宰相孔緯
復恭常乗肩輿至太極殿它日昭宗與宰相言及四方
反者孔緯曰陛下左右有將反者況四方乎昭宗矍然
問之緯指復恭曰復恭陛下家奴乃肩輿造前殿多養
壯士為假子使典禁兵或為方鎮非反而何復恭曰子
壯士欲以收士心衞國家豈反邪昭宗曰卿欲衞國家
何不使姓李而姓楊乎復恭無以對
　　　楊復恭專制朝政
大順二年楊復恭總宿衞兵專制朝政諸假子皆為節
度使刺使假子龍劒節度使守貞武定節度使守忠不
輸貢賦上表訕薄朝廷昭宗舅王瓌求節度使昭宗訪
於復恭復恭以為不可瓌怒詬之瓌出入禁中頗用事
復恭惡之奏以為黔南節度使至吉柏津令楊守亮覆
諸江中宗族賔客皆死以舟敗聞昭宗知復恭所為深
恨之
　　　王建專殺宦官
景福二年王建屢請殺陳敬瑄田令孜朝廷不許建使
人告敬瑄謀作亂殺之新津又告令孜通鳯翔書下獄
死建使節度判官馮涓草表奏之曰開匣出虎孔宣父
不責它人當路斬蛇孫叔敖蓋非利己專殺不行於閫
外先機恐失於彀中
　　　楊復恭自稱定䇿國老
乾寧元年楊復恭守亮守信將自商山奔河東至乾元
遇華州兵獲之韓建獻于闕下斬于獨栁李茂貞獻復
恭遺守亮書訴致仕之由云承天門乃隋家舊業大姪
但積粟訓兵勿貢獻吾於荆榛中立壽王纔得尊位廢
定䇿國老有如此負心門生天子
　　　崔𦙍譖王摶黨宦官
光化三年昭宗素疾宦官樞宻使宋道弼景務脩專横
崔𦙍日與昭宗謀去宦官宦官知之由是南北司益相
憎疾各結藩鎮為援以相傾奪王摶恐其致亂從容言
於昭宗曰宦官擅權之弊誰不知之顧其勢未可猝除
宜俟多難漸平以道消息願陛下言勿輕泄以速姦變
𦙍聞之譖摶於昭宗曰王摶姦邪已為道弼輩外應昭
宗疑之貶摶溪州刺史又貶崖州司戸道弼長流驩州
務脩長流愛州是日皆賜自盡於是𦙍專制朝政勢震
中外宦官皆側目不勝其憤
　　　劉季述廢立
初崔𦙍與昭宗宻謀盡誅宦官及宋道弼景務脩死宦
官益懼昭宗自華州還忽忽不樂多縱酒喜怒不常左
右尤自危於是中尉劉季述王仲先等隂相與謀奉太
子立之昭宗獵苑中夜醉歸手殺黄門侍女數人季述
謂崔𦙍曰主上所為如是豈可理天下廢昏立明自古
有之𦙍畏死不敢違宦官扶昭宗與后同輦嬪御侍從
者纔十餘人適少陽院季述以銀檛畫地數上曰某時
某事汝不從我言其罪一也如此數十不止乃手鎖其
門鎔鐵錮之遣左軍副使李師䖍將兵圍之穴牆以通
飲食季述等矯詔令太子嗣位以昭宗為太上皇進士
李愚上韓建書略曰僕每讀書見君臣父子之際有傷
教害義者恨不得肆之市朝明公居近關重鎮君父幽
辱月餘坐視凶逆而忘勤王之舉僕所未諭也僕竊計
中朝輔弼雖有志而無權外鎮諸侯雖有權而無志惟
明公忠義社稷是依不如馳檄四方諭以逆順軍聲一
振則元凶破膽旬浹之間二豎之首𫝊於天下計無便
於此者建不能用朱全忠在定州行營聞亂至大梁季
述遣其養子希度詣全忠許以唐社稷輸之天平節度
副使李振獨曰王室有難此霸者之資也今公為唐桓
文安危所屬季述一宦豎耳乃敢囚廢天子公不能討
何以復令諸侯且幼主位定則天下之權盡歸宦官矣
是以太阿之柄授人也全忠即囚希度遣振如京師孫
徳昭為左神䇿指揮使崔𦙍遣判官石戩說之曰自上
皇幽閉中外大臣至於行間士卒孰不切齒今反者獨
季述仲先耳公誠能誅此二人迎上皇復位則富貴窮
一時忠義流千古茍狐疑不決則功落它人之手矣天
復元年正月王仲先入朝至安福門孫徳昭擒斬之周
承誨擒劉季述王彦範繼至為亂挺所斃薛齊偓赴井
出而斬之滅四人之族
　　　崔𦙍不欲中官典兵
天復元年劉季述王仲先既死崔𦙍陸扆上言禍亂之
興皆由中官典兵乞令𦙍主左軍扆主右軍則諸侯不
敢侵陵王室尊矣昭宗召李繼昭等謀之皆曰臣等累
世在軍中未聞書生為軍主若屬南司必多所變更不
若歸之北司為便昭宗乃謂𦙍扆曰將士意不欲屬文
臣卿曹勿堅求於是以樞宻使韓全誨鳯翔監軍使張
彦𢎞為左右中尉崔𦙍以宦官典兵終為肘腋之患欲
以外兵制之諷李茂貞留兵三千於京師充宿衞韓偓
曰留此兵則家國兩危不留則家國兩安𦙍不從
　　　韓偓不欲盡誅中官
時昭宗悉以軍國事委崔𦙍每奏事昭宗與之從容或
至然燭宦官畏之側目事無大小皆咨𦙍而後行𦙍志
欲盡除之韓偓屢諫曰事禁太甚此輩亦不可全無恐
其黨迫切更生他變𦙍不從昭宗獨召偓問曰敕使中
為惡者如林何以處之對曰陛下不若擇其尤無良者
數人明示其罪寘之於灋然後撫諭其餘曰吾恐爾曹
謂吾心有所貯自今可無疑矣乃擇其忠厚者使為之
長其徒有善則奬之有罪則懲之咸自安矣今此曹在
公私者以萬數豈可盡誅邪夫帝王之道當以重厚鎮
之公正御之至於瑣細機巧此機生則彼機應矣終不
能成大功所謂理絲而棼之者也昭宗深以為然曰此
事終以屬卿
　　　崔𦙍誅宦官謀泄
崔𦙍請昭宗盡誅宦官宦官屬耳頗聞之韓全誨等涕
泣求哀於昭宗昭宗乃令𦙍有事封疏以聞勿口奏宦
官求美女知書者數人内之宫中隂令詗察其事盡得
𦙍宻謀全誨等大懼每宴聚流涕相訣别日夜謀所以
去𦙍之術𦙍時領三司使全誨等教禁軍對昭宗諠譟
訴𦙍減損冬衣昭宗不得已解𦙍鹽鐵
　　　朱全忠來除君側之惡
昭宗急召韓偓謂曰聞全忠欲來除君側之惡大是盡
忠然須令與茂貞共其功若兩帥交爭則事危矣卿為
我語崔𦙍速飛書兩鎮使相與合謀則善矣昭宗又謂
偓曰繼誨彦弼輩驕横益甚對曰臣必知其然兹事失
之於初當正旦立功之時但應以官爵田宅金帛酬之
不應聽其出入禁中此輩素無知識惟知嗜利為敕
使以厚利雇之令其如此耳崔𦙍本留衞兵欲以制敕
使也今敕使衞兵相與為一將若之何汴兵若來必與
岐兵鬭於闕下臣竊寒心昭宗但愀然憂沮而已
　　　韓全誨逼上幸鳯翔
韓全誨等陳兵殿前言於昭宗曰全忠以大兵逼京師
欲劫天子幸洛陽求𫝊禪臣等請奉陛下幸鳯翔收兵
拒之昭宗不許仗劒登乞巧樓全誨等逼昭宗下樓昭
宗行纔及壽春殿李彦弼已於御院縱火昭宗不得已
與皇后妃嬪諸王百餘人皆上馬慟哭聲不絶是時京
師無天子行在無宰相崔𦙍等列狀請朱全忠西迎車
駕全忠復書曰進則懼脅君之謗退則懐負國之慙然
不敢不勉
　　　李茂貞降全忠謀誅宦官自贖
二年李茂貞遣使請降於朱全忠乃宻謀誅宦官以自
贖遺全忠書曰禍亂之興皆由全誨僕迎駕至此以備
它盜公既志匡社稷請公迎扈還宫僕以弊甲彫兵從
公陳力全忠復書曰僕舉兵至此正以乗輿播遷公能
協力固所願也
　　　上議與朱全忠和
昭宗召李茂貞蘇檢李繼誨等食議與朱全忠和皆不
對昭宗曰速當和解耳鳯翔兵十餘人遮韓全誨於左
銀臺門諠罵曰闔境塗炭闔城餒死正為軍容輩數人
耳全誨叩頭訴於茂貞茂貞曰卒輩何知又訴於昭宗
昭宗亦諭解之李繼昭謂全誨曰昔楊軍容破楊守亮
一族今軍容亦破繼昭一族邪慢罵之遂出降於全忠
　　　朱全忠盡誅宦官
三年李茂貞獨見昭宗請誅全誨等與朱全忠和解奉
車駕還京昭宗喜即遣内養帥鳯翔卒四十人收全誨
等斬之以第五可範為中尉遣使囊全誨等首以示全
忠時鳯翔所誅宦官已七十二人朱全忠又宻令京兆
搜捕誅九十人車駕出鳯翔幸全忠營
　　　崔𦙍奏宦官不宜典兵豫政
車駕入長安崔𦙍奏國初承平之時宦官不典兵豫政
天寶以來宦官浸盛貞元之末分羽林衞為左右神䇿
軍以便衞從始令宦官主之以二千人為定制自是參
掌機宻奪百司權上下彌逢共為不灋大則搆扇藩鎮
傾危國家小則賣官鬻獄蠧害朝政王室衰亂職此之
由不翦其根禍終不已請悉罷内諸司使其事務盡歸
之省寺諸道監軍俱召還闕下昭宗從之是日全忠以
兵驅宦官第五可範已下數百人於内侍省盡殺之寃
號之聲徹於内外其出使外方者詔所在收捕誅之止
留黄衣幼弱者三十人以備灑掃自是宣𫝊詔命皆令
宫人出入其兩軍内外八鎮兵悉屬六軍以崔𦙍兼判
六軍十二衞事
　　　張承業諫晉王稱帝
後梁龍徳元年蜀主吳王屢以書勸晉王稱帝張承業
在晉陽聞之亟詣魏州諫曰吾王世世忠於唐室救其
患難所以老奴三十餘年為王捃拾財賦召補兵馬誓
滅逆賊復本朝宗社耳今河北甫定朱氏尚存而王遽
即大位殊非從來征伐之意天下其誰不解體乎王曰
此非余所願奈羣下意何承業知不可止慟哭曰諸侯
血戰本為唐家今王自取之誤老奴矣即歸晉陽邑邑
成疾不復起
　　　後唐以宦者為腹心
同光二年敕内官不應居外應前朝内官及諸道監軍
並遣詣闕時在莊宗左右者皆給贍優厚委之事任以
為腹心内諸司使自天祐以來以士人代之至是復用
宦者浸干政事既而復置諸道監軍節度使出征或留
闕下軍府之政皆監軍決之陵忽主帥怙勢爭權由是
藩鎮皆憤怒
　　　蜀王承休建節
初唐僖昭之世宦官雖盛未嘗有建節者蜀安重霸勸
王承休求秦州節度使承休言於蜀主曰秦州多美婦
人請為陛下采擇以獻蜀主許之以承休為天雄節度
使封魯國公
　　　宦者欲増廣嬪御
三年洛陽宫殿𢎞邃宦者欲上増廣嬪御詐言宫中夜
見鬼物莊宗欲使符呪者禳之宦者曰臣昔逮事咸通
乾符天子當是時六宫貴賤不減萬人今掖庭大半空
虛故鬼物遊之耳莊宗乃命宦者王允平伶人景進采
擇民間女子逺至太原幽鎮以充後庭不啻三千人不
問所從來莊宗還自興唐載以牛車纍纍盈路張憲奏
諸營婦女亡逸者千餘人慮扈從諸軍挾匿以行其實
皆入宫矣
　　　宦官勸帝建清暑樓
莊宗苦溽暑於禁中擇高涼之所皆不稱㫖宦者因言
臣見長安全盛時大明興慶宫樓觀以百數今日宅家
曽無避暑之所莊宗乃命宫苑使王允平别建一樓以
清暑然猶慮郭崇韜諫遣中使語之曰朕昔在河上與
梁人相拒被甲乗馬親當矢石猶無此暑今居深宫之
中而暑不可度奈何對曰陛下昔在河上勍敵未滅深
念讎恥雖有盛暑不介聖懐今外患已除海内賔服故
雖珍臺閒舘猶覺鬱蒸也陛下儻不忘艱難之時則暑
氣自消矣莊宗黙然宦者曰崇韜之第無異皇居宜其
不知至尊之熱也莊宗卒命允平營樓日役萬人所費
巨萬
　　　宦官切齒郭崇韜
同光三年郭崇韜素疾宦者宦官皆切齒之時成都雖
下而蜀中盜賊羣起布滿山林崇韜恐大軍既去更為
後患命任圜張筠分道招討以是淹留未還莊宗遣宦
者向延嗣促之崇韜不出郊迎及見禮節又倨延嗣怒
李從襲謂延嗣曰今諸軍將校皆郭氏之黨王寄身於
虎狼之口一朝有變吾屬不知委骨何地矣因相向垂
涕延嗣歸具以語劉后后泣訴於莊宗莊宗使馬彦珪
馳詣成都觀崇韜去就皇后退自為教與繼岌令殺崇
韜魏王繼岌將發成都馬彦珪至以皇后教示繼岌繼
岌曰大軍垂發彼無舋端安可為此負心事公輩勿復
言且主上無敕獨以皇后教殺招討使可乎李從襲等
泣曰既有此迹萬一崇韜聞之中塗為變益不可救矣
乃以繼岌之命召崇韜計事繼岌登樓避之崇韜方升
階繼岌從者李環撾碎其首并殺其子廷誨
　　　監國李嗣源命諸道殺宦官
天成元年監國下教數租庸使孔謙姦佞侵刻窮困軍
民之罪而斬之凡謙所立苛歛之灋皆罷之因廢租庸
使及内勾司依舊為鹽鐵戸部度支三司委宰相一人
專判又罷諸道監軍使以莊宗由宦官亡國命諸道盡
殺之
　　　宦官落髮為僧
宦官數百人竄匿山林或落髮為僧至晉陽者七十餘
人詔北都指揮使李從温悉誅之
　　　南漢用事之人皆宦官
後周顯徳六年南漢主以龔澄樞為左龍虎觀軍容使
内太師軍國之事皆取決焉凡羣臣有才能及進士狀
頭或僧道可與談者皆先下蠶室然後得進亦有自宫
以求進者亦有免死而宫者由是宦者近二萬人貴顯
用事之人大抵皆宦者也謂士人為門外人不得預事
卒以此亡國
　　近習門
　　　漢王吉言宜謹選左右
神爵元年時外戚許史王氏貴寵諫大夫王吉上疏曰
聖主獨行於深宫得則天下稱誦之失則天下咸言之
故宜謹選左右審擇所使左右所以正身所使所以宣
徳此其本也
　　　李固言阿母宦官
陽嘉二年宣徳亭地拆長八十五丈順帝引公卿所舉
敦樸之士使之對䇿及特問以當世之敝為政所宜李
固對曰漢興以來三百餘年賢聖相繼十有八主豈無
阿乳之恩豈忘貴爵之寵然上畏天威俯案經典知義
不可故不封也今宋阿母雖有大功勤謹之徳但加賞
賜足以酬其勞苦至於裂土開國實乖舊典又詔書所
以禁侍中尚書中臣子弟不得為吏察孝廉者以其秉
威權容請託故也而中常侍在日月之側聲勢振天下
子弟禄任曽無限極雖外託謙黙不干州郡而謟偽之
徒望風進舉今陛下之有尚書猶天之有北斗也斗為
天喉舌尚書為陛下喉舌斗斟酌元氣運平四時尚書
出納王命賦政四海權尊勢重責之所歸若不平心災
眚必至誠宜審擇其人以毗聖政今與陛下共天下者
外則公卿尚書内則常侍黄門譬猶一門之内一家之
事安則共其福慶危則通其禍敗刺史二千石外統職
事内受灋則譬之一人之身本朝者心腹也州郡者四
支也心腹痛則四支不舉故臣之所憂在腹心之疾非
四支之患也又宜罷退宦官去其權重裁置常侍二人
方直有徳者省事左右小黄門五人才智閑雅者給事
殿中如此則論者厭塞升平可致也順帝覽衆對以李
固為第一即時出阿母還舍諸常侍悉叩頭謝罪朝廷
肅然
　　　王龔欲奏誅張昉
永和二年京師地震太尉王龔以中常侍張昉等專弄
國權欲奏誅之宗親有以楊震行事諫之者龔乃止
　　　蓋勲與袁紹謀誅嬖倖
中平五年蓋勲謂袁紹曰上甚聰明但蔽於左右耳與
紹謀共誅嬖倖蹇碩懼出勲為京兆尹
　　　苻秦王墮疾董榮如讎
晉永和十二年秦司空王墮性剛峻右僕射董榮侍中
强國皆以佞幸進墮疾之如讎每朝見榮未嘗與之言
或謂墮曰董君貴幸無比公宜小降意接之墮曰董龍
是何雞狗而令國士與之言乎㑹有天變榮與强國言
於秦主生曰今天譴甚重宜以貴臣應之乃殺王墮將
刑榮謂之曰今日復敢比董龍於雞狗乎墮瞋目叱之
　　　宋營陽王好與左右狎暱
元嘉元年營陽王居喪無禮好與左右狎暱遊戲無度
特進范泰上封事曰伏聞陛下時在後園頗習武備鼓
鞞在宫聲聞于外黷武掖庭之内諠譁省闥之間非徒
不足以威四夷秪生逺近之怪陛下踐祚委政宰臣實
同高宗諒闇之美而更親狎小人懼非社稷至計經世
之道也不聽
　　　政歸近習
大明八年太宰義恭素畏戴灋興等雖受遺輔政而引
身避事由是政歸近習灋興等專制朝權威行逺近詔
敕皆出其手尚書事無大小咸取決焉義恭但守空名
而已
　　　鼠憑社貴狐藉虎威
昇明元年以後軍將軍楊運長為宣城太守於是太宗
嬖臣無在禁省者矣沈約論曰夫人君南面九重
奥絶陪奉朝夕義隔卿士既而恩以狎生信由恩固無
可憚之姿有易親之色孝建泰始刑政糾雜理難遍通
耳目所寄事歸近習及覘歡愠候慘舒動中主情舉無
謬㫖人主謂其身卑位薄以為權不得重曽不知鼠憑
社貴狐藉虎威外無逼主之嫌内有專用之効勢傾天
下未之或悟及太宗晩運慮經盛衰權倖之徒慴憚宗
戚欲使幼主孤立永竊國權構造同異興樹禍隙帝弟
宗主相繼屠勦寶祚夙傾實由於此矣
　　　齊六貴同朝勢必相圖
永元元年東昏侯自在東宫不好學唯嬉戲無度及即
位不與朝士相接專親信宦官及左右御刀應敕等是
時始安王遥光尚書令徐孝嗣右僕射江祏右將軍蕭
坦之侍中江祀衞尉劉暄更直内省分日帖敕雍州刺
史蕭衍聞之謂從舅録事參軍張𢎞䇿曰一國三公猶
不堪況六貴同朝勢必相圖亂將作矣避禍圖福無如
此州乃宻與𢎞䇿修武備聚驍勇以萬數多伐材竹沈
之檀溪積茅如岡阜皆不之用中兵參軍吕僧珍覺其
意亦私具櫓數百張是時衍兄懿行郢州事衍使𢎞䇿
說懿曰今六貴比肩人自畫敕爭權睚眦理相圖滅主
上媟近左右慓輕忍虐安肯委政諸公嫌忌積久必大
行誅戮吾兄弟幸守外藩宜為身計郢州控帶荆湘雍
州士馬精彊世治則竭誠本朝世亂則足以匡濟與時
進退此萬全之䇿也
　　　東昏侯數與近習謀誅大臣
江祏等既敗東昏侯左右捉刀應敕之徒皆恣横用事
時人謂之刀敕蕭坦之剛狠而專嬖倖畏而憎之遥光
死二十餘日東昏侯遣黄文濟將兵圍坦之宅殺之初
高宗臨殂戒東昏侯曰作事不可在人後故東昏侯數
與近習謀誅大臣皆發於倉猝決意無疑於是大臣人
人莫能保
　　　東昏侯所寵三十一人
二年是時東昏侯所寵左右凡三十一人黄門十人直
閤將軍徐世􁦰素為東昏侯所委任凡有殺戮皆在其
手世􁦰亦知東昏侯昏縱宻謂其黨茹灋珍梅蟲兒曰
何世天子無要人但儂貨主惡耳灋珍等與之爭權以
白東昏侯東昏侯惡其彊遣禁兵殺之自是灋珍蟲兒
用事並為外監口稱詔敕東昏侯呼潘貴妃父寶慶及
茹灋珍為阿丈梅蟲兒及俞靈韻為阿兄東昏侯與灋
珍等俱詣寶慶家躬自汲水助厨人作膳又數往諸刀
敕家游宴有吉凶輒往慶弔奄人王寶孫年十三四號
為倀子最有寵參預朝政控制大臣移易詔敕乃至騎
馬入殿詆訶天子公卿見之莫不懾息焉
　　　北齊貴倖隂陷張雕
陳大建四年齊國子祭酒張雕以經授齊主為侍讀齊
主甚重之雕與寵胡何洪珍相結穆提婆韓長鸞等惡
之洪珍薦雕為侍中奏度支事大為齊主所委信常呼
博士雕自以出於微賤致位大臣欲立効以報恩論議
抑揚無所回避省宫掖不急之費禁約左右驕縱之臣
數譏切寵要獻替帷幄齊主亦深倚仗之雕遂以澄清
為己任意氣甚高貴倖皆側目隂謀陷之㑹齊主將如
晉陽雕與從駕文官連名進諫時貴臣趙彦深等意有
異同長鸞遽言於齊主曰諸漢官連名總署聲云諫幸
并州其實未必不反宜加誅戮齊主悉召已署名者集
含章殿斬雕等於殿庭
　　　唐王伾王叔文出入東宫
貞元十九年初翰林待詔王伾善書山隂王叔文善碁
俱出入東宫娛侍太子叔文譎詭多計自言讀書知治
道太子嘗與叔文等論及宫市事叔文曰太子職當視
膳問安不宜言外事太子大驚曰非先生寡人無以知
此遂大愛幸與王伾相依附叔文因為太子言某可為
相某可為將幸異日用之宻結翰林學士韋執誼及當
時朝士有名者陸淳栁宗元劉禹錫等定為死友而凌
準程异等又因其黨以進日與遊處蹤跡詭祕莫有知
其端者藩鎮或隂進資幣與之相結
　　　王叔文等相依用事
永貞元年以王伾為左散騎常侍王叔文為起居舍人
伾寢陋吳語順宗所䙝狎而叔文頗任事自許微知文
義順宗稍敬之不得如伾出入無阻伾入至柿林院見
李忠言牛昭容計事大抵叔文依伾伾依忠言忠言依
牛昭容轉相交結每事先下翰林使叔文可否然後宣
于中書韋執誼承而行之外黨則韓泰栁宗元劉禹錫
等主采聽外事謀議唱和日夜汲汲如狂互相推奬曰
伊曰周曰管曰葛僴然自得謂天下無人榮辱進退生
於造次惟其所欲不拘程式士大夫畏之道路以目
　　　王叔文與韋執誼成仇怨
貶宣歙巡官羊士諤為汀州寧化尉士諤以公事至長
安遇叔文用事公言其非叔文聞之怒欲下詔斬之執
誼以為不可遂貶焉由是叔文始大惡執誼執誼初為
叔文所引用深附之既得位欲掩其迹且迫於公議故
時時為異同輒使人謝叔文曰非敢負約乃欲曲成兄
事耳叔文詬怒不之信遂成仇怨
　　　伾叔文之黨始去
王叔文既有母喪韋執誼益不用其語叔文怒與其黨
日夜謀起復必先斬執誼而盡誅不附己者聞者忷懼
自叔文歸第王伾失據日詣宦官及杜佑請起叔文為
相不得其黨皆憂悸不自保是日伾坐翰林中疏三上
不報知事不濟明日遂謝病不出伾叔文之黨至是始
去
　　　憲宗去吐突承璀
元和六年弓箭庫使劉希光受孫璹錢二萬緡為求方
鎮事覺賜死事連知内侍省事吐突承璀以承璀為淮
南監軍憲宗問李絳朕出承璀何如對曰外人不意陛
下遽能如是憲宗曰此家奴耳曏以其驅使之久故假
以恩私若有違犯朕去之輕如一毛耳
　　　憲宗召還承璀先罷絳相
九年李絳屢以足疾辭位罷為禮部尚書初憲宗欲相
絳先出吐突承璀為淮南監軍至是憲宗召還承璀先
罷絳相承璀至京師復以為左神䇿中尉
　　　張宿以辨口得幸
十二年初憲宗為廣陵王布衣張宿以辨口得幸及即
位累官至比部員外郎宿招權受賂於外憲宗欲以宿
為諫議大夫李逢吉曰諫議重任必能可否朝政者始
宜為之宿小人豈得竊賢者之位必欲用宿請先去臣
乃可憲宗由是不悅罷逢吉為東川節度使上竟用張
宿為諫議大夫崔羣王涯固諫不聽乃請為權知諫議
大夫許之
　　　鄭注得王守澄勢益張
長慶三年初鄭注眇小目下視而巧譎傾陷善揣人意
以醫遊四方羇貧甚嘗以藥術干徐州牙將牙將悅之
薦於李愬愬餌其藥頗驗遂有寵署為牙推浸預軍政
妄作威福軍府患之監軍王守澄以衆情白愬請去之
愬曰注雖如是然奇才也將軍試與之語守澄不得已
見之坐語未久守澄大喜延之中堂促膝笑語恨相見
之晩自是有寵於守澄權勢益張及守澄入知樞宻挈
注以西為立居宅贍給之遂薦於穆宗穆宗亦厚遇之
自穆宗有疾守澄專制國事勢傾中外注日夜出入其
家與之謀議語必通夕關通賂遺人莫能窺其迹始則
有微賤巧宦之士或因以求進數年之後達官車馬滿
其門矣
　　　李款奏鄭注竟為王守澄所寢
太和七年鄭注依倚王守澄權勢燻灼文宗深惡之侍
御史李款閤内奏彈注干竊化權人不敢言道路以目
請付灋司旬日之間章數十上守澄匿注於右軍左軍
將李𢎞楚説元素曰鄭注姦猾無雙卵􁈸不除使成羽
翼必為國患今因御史所劾匿軍中𢎞楚請以中尉意
詐為有疾召使治之元素以為然召之注至蠖屈鼠伏
佞辭泉涌元素不覺執手款曲諦聽忘倦𢎞楚怒曰中
尉失今日之㫁必不免它日之禍矣因解軍職去頃之
王涯之為相注有力焉且畏王守澄遂寢李款之奏守
澄言注於文宗而釋之尋奏為侍御史
　　　文宗目李仲言為奇士
八年初李仲言流象州與鄭注善李逢吉使仲言厚賂
之注引仲言見王守澄守澄薦於文宗召見之仲言儀
狀秀偉倜儻尚氣頗工文辭有口辨多權數文宗見之
大悦以為奇士待遇日隆欲以仲言為諫官寘之翰林
李徳裕曰仲言曏所為計陛下必盡知之豈宜寘之近
侍文宗曰然豈不容其改過對曰臣聞惟顔回能不貳
過至於仲言之惡著於心安能悛改邪文宗曰李逢吉
薦之朕不欲食言對曰逢吉身為宰相乃薦姦邪以誤
國亦罪人也文宗顧王涯涯對曰可始涯聞上欲用仲
言草諫疏極憤激既而見上意堅且畏其黨盛遂中變
尋以仲言為四門助教以李徳裕同平章事充山南西
道節度使是日以李仲言為翰林侍講學士
　　　李珏言鄭注姦邪
九年以太僕卿鄭注充侍講學士注好服鹿裘以隠淪
自處文宗以師友待之注之初得幸文宗嘗問翰林學
士李珏曰卿知有鄭注乎對曰臣豈特知其姓名兼深
知其為人其人姦邪陛下寵之恐無益聖徳臣忝在近
宻安敢與此人交通貶珏江州刺史
　　　韋温拒鄭注參佐之請
鄭注為鳯翔節度使李訓雖因注得進及勢位俱盛心
頗忌注謀欲中外協勢以誅宦官故出注於鳯翔其實
俟既誅宦官并圖注也注欲取名家才望之士為參佐
請禮部員外郎韋温為副使温不可或曰拒之必為患
温曰擇禍莫若輕拒之止於逺貶從之有不測之禍卒
辭之
　　　後梁李琪挾趙張之勢
貞明六年以尚書左丞李琪同平章事琪性疎俊挾趙
巖張漢傑之勢頗通賄賂蕭頃與琪同為相頃謹宻而
隂伺琪短久之有以攝官求仕者琪輒改攝為守頃奏
之均王大怒欲流琪逺方趙張左右之止罷為太子少
保
　　　後晉李彦韜與嬖倖相結
開運二年李彦韜少事閻寶為僕夫後𨽻高祖帳下高
祖自太原南下留彦韜侍齊王為腹心由是有寵性纎
巧與嬖倖相結以蔽齊王耳目齊王委信之至於升黜
將相亦得預議常謂人曰吾不知朝廷設文官何所用
且欲澄汰徐當盡去之
　　放宫女門
　　　唐太宗出宫女歸親戚
武徳九年太宗即皇帝位於東宫顯徳殿赦天下以宫
女衆多幽閟可愍宜簡出之各歸親戚任其適人
　　　李百藥言隂氣鬱積致旱
貞觀二年天少雨中書舍人李百藥上言竊聞太上皇
宫及掖庭宫人無用者尚多豈惟虛費衣食且隂氣鬱
積亦足致旱太宗曰婦人幽閉深宫誠為可愍灑掃之
餘亦何所用宜皆出之任求伉儷於是遣尚書左丞戴
胄於掖庭西門簡出之前後所出三千餘人
　　　明皇選後宫無用者還家
開元二年民間訛言明皇采擇女子以充掖庭明皇聞
之令有司具車牛於崇明門自選後宫無用者載還其
家敕曰燕寢之内尚令罷遣閭閻之間足可知悉
　　寵幸門
　　　漢申屠嘉欲斬鄧通
後二年申屠嘉為人廉直門不受私謁是時太中大夫
鄧通方愛幸賞賜累鉅萬文帝常燕飲通家其寵幸無
比嘉嘗入朝而通居上旁有怠慢之禮嘉奏事畢因言
曰陛下幸愛羣臣則富貴之至於朝廷之禮不可以不
肅文帝曰君勿言吾私之罷朝坐府中嘉為檄召通詣
丞相府不來且斬通通恐入言文帝文帝曰汝第往吾
今使人召若通詣丞相免冠徒跣頓首謝嘉嘉坐自如
弗為禮責曰夫朝廷者高帝之朝廷也通小臣戲殿上
大不敬當斬吏今行斬之通頓首首盡出血不解文帝
度丞相已困通使使持節召通而謝丞相此吾弄臣君
釋之鄧通既至為文帝泣曰丞相㡬殺臣
　　　申屠嘉恨不先斬鼂錯
時内史鼂錯數請間言事輒聽寵幸傾九卿灋令多所
更定丞相申屠嘉自絀所言不用疾錯錯為内史東出
不便更穿一門南出南出者太上皇廟堧垣也嘉聞錯
穿宗廟垣為奏請誅錯客有語錯錯恐夜入宫上謁自
歸上至朝嘉請誅内史錯景帝曰錯所穿非真廟垣乃
外堧垣故宂官居其中且又我使之錯無罪丞相嘉謝
罷朝嘉謂長史曰吾悔不先斬錯乃請之為錯所賣至
舍因歐血而死錯以此愈貴
　　　董偃有斬罪三
元光五年初武帝嘗置酒竇太主家主見所幸賣珠兒
董偃武帝稱為主人翁使之侍飲由是董君貴寵天下
莫不聞常從游戲北宫觀雞鞠之㑹角狗馬之足武帝
大歡樂之為太主置酒宣室引内董君是時東方朔辟
㦸而前曰董偃有斬罪三安得入乎武帝曰何謂也朔
曰偃以人臣私侍公主其罪一也敗男女之化而亂婚
姻之禮傷王制其罪二也陛下富於春秋方積思於六
經偃不遵經勸學反以靡麗為右奢侈為務盡狗馬之
樂極耳目之欲是乃國家之大賊人主之大蜮其罪三
也武帝黙然朔又曰夫宣室者先帝之正處也非灋度
之政不得入焉故淫亂之漸其變為簒是以豎貂為淫
而易牙作患慶父死而魯國全武帝曰善有詔止更置
酒北宫董君之寵由是日衰
　　　金日磾殺帝弄兒
後元二年日磾長子為武帝弄兒帝甚愛之其後弄兒
壯大不謹自殿下與宫人戲日磾適見之惡其淫亂遂
殺弄兒武帝聞之大怒日磾頓首謝具言所以殺弄兒
狀武帝甚哀為之泣已而心敬日磾
　　　哀帝欲封董賢而憚王嘉
建平四年哀帝封董賢等而心憚王嘉乃先使孔鄉侯
晏持詔書示丞相御史於是嘉與御史大夫賈延上封
事言竊見董賢等三人始賜爵衆庶洶洶咸曰賢貴其
餘并䝉恩至今流言未解陛下仁恩於賢等不已宜㬥
賢等本奏語言延問公卿大夫博士議郎考合古今明
正其義然後乃加爵土不然恐大失衆心哀帝不得已
且為之止
　　　董賢權侔人主
元壽元年以董賢為大司馬衞將軍冊曰建爾于公以
為漢輔往悉爾心匡正庶事允執其中是時賢年二十
二董氏親屬皆侍中諸曹奉朝請寵在丁傅之右矣初
丞相孔光為御史大夫賢父恭為御史事光及賢為大
司馬與光並為三公哀帝故令賢私過光光雅恭謹知
上欲尊寵賢及聞賢當來也光警戒衣冠出門待望見
賢車乃却入賢至中門光入閤既下車乃出拜謁送迎
甚謹不敢以賔客鈞敵之禮哀帝聞之喜立拜光兩兄
子為諫大夫常侍賢由是權與人主侔矣後哀帝置酒
麒麟殿賢父子親屬宴飲侍中中常侍皆在側哀帝在
酒所從容笑曰吾欲灋堯禪舜何如王閎進曰天下乃
高皇帝天下非陛下之有也陛下承宗廟當𫝊子孫於
亡窮統業至重天子亡戲言哀帝黙然不說閎上書諫
曰臣聞王者立三公灋三光居之者當得賢人易曰鼎
折足覆公餗喻三公非其人也昔孝文皇帝幸鄧通不
過中大夫武皇帝幸韓嫣賞賜而已皆不在大位今大
司馬衞將軍董賢無功於漢朝又無胏腑之連復無名
迹高行以矯世昇擢數年列備鼎足典衞禁兵無功封
爵父子兄弟横䝉拔擢賞賜空竭帑藏萬民諠譁偶言
道路誠不當天心也哀帝雖不從閎言多其年少志彊
亦不罪也
　　　安帝内寵始盛
建光元年安帝以耿貴人兄寶監羽林左軍車騎封宋
楊四子皆為列侯宋氏為卿校侍中大夫謁者郎吏十
餘人閻皇后兄弟顯景耀並為卿校典禁兵於是内寵
始盛時王聖女伯榮扇動内外競為侈虐出入宫掖𫝊
通姦賂司徒楊震上疏曰方今九徳未事嬖幸充庭阿
母王聖出自賤微得遭千載前後賞惠過報勞苦而無
厭之心不知紀極外交屬託擾亂天下損辱清朝塵㸃
日月宜速出阿母令居外舍㫁絶伯榮莫使往來令恩
徳兩隆上下俱美奏御安帝以示阿母等内倖皆懐忿
恚而伯榮驕淫尤甚
　　　楊震諫為阿母修第
延光二年時詔遣使者大為王聖修第中常侍樊豐及
侍中周廣謝惲等更相扇動傾揺朝廷楊震上疏曰臣
伏念方今災害滋甚百姓空虛三邊震擾帑藏匱乏殆
非社稷安寧之時詔書為阿母興起第舍合兩為一窮
極巧伎攻山採石轉相迫促為費巨億周廣謝惲兄弟
與國無胏附枝葉之屬依倚近倖姦佞之人與之分威
共權屬託州郡傾動大臣宰司辟召承望㫖意招來海
内貪汙之人受其貨賂至有臧錮棄世之徒復得顯用
白黒溷淆清濁同源天下讙譁為朝結譏臣聞師言上
之所取財盡則怨力盡則叛怨叛之人不可復使惟陛
下度之安帝不聽
　　　樊豐等詐作詔書發司農錢穀
三年初樊豐周廣謝惲等見楊震連諫不從無所顧忌
遂詐作詔書調發司農錢穀大匠見徙材木各起冢舍
園池廬觀役費無數震復上疏曰臣備台輔不能調和
隂陽去年十二月四日京師地動其日戊辰三者皆土
位在中宫此中臣近官持權用事之象也又冬無宿雪
春節未雨百僚焦心而繕修不止誠致旱之徵也唯陛
下奮乾剛之徳棄驕奢之臣以承皇天之戒震前後所
言轉切帝既不平之而樊豐等皆側目憤怨以其名儒
未敢加害及帝東巡還京師夜遣使者䇿收震太尉印
綬震於是柴門絶賔客有詔遣歸本郡震行至城西几
陽亭乃慷慨謂其諸子門人曰死者士之常分吾蒙恩
居上司疾姦臣狡猾而不能誅惡嬖女傾亂而不能禁
何面目復見日月因飲酖而卒
　　　左雄諫封乳母
陽嘉二年初順帝之立也乳母宋娥與其謀帝封娥為
山陽君又封執金吾梁商子冀為襄邑侯左雄上封事
曰高皇帝約非劉氏不王非有功不侯孝安皇帝封江
京王聖等遂致地震之異永建二年封隂謀之功又有
日食之變數術之士咸歸咎於封爵今青州饑虛盜賊
未息誠不宜追録小恩虧失大典順帝不聽
　　　爰延乞逺讒諛之人
延熹二年桓帝從容問侍中爰延朕何如主也對曰陛
下為漢中主桓帝曰何以言之對曰尚書令陳蕃任事
則治中常侍黄門與政則亂是以知陛下可與為善可
與為非㑹客星經帝坐桓帝宻以問延延上封事曰陛
下以河南尹鄧萬世有龍潛之舊封為通侯恩重公卿
惠豐宗室加頃引見與之對博上下媟黷有虧尊嚴臣
聞之帝左右者所以咨政徳也善人同處則日聞嘉訓
惡人從游則日生邪情惟陛下逺讒諛之人納謇謇之
士則災變可除桓帝不能用延稱病免歸
　　　桓帝四侯轉横
三年新豐侯單超卒賜東園祕器棺中玉具及葬發五
營騎士將作大匠起冢塋其後四侯轉横天下為之語
曰左回天具獨坐徐卧虎唐雨墯
　　　宋惠琳號黒衣宰相
元嘉三年文帝以惠琳道人善談論因與議朝廷大事
遂參權要賔客輻輳門車常有數十兩四方贈賂相係
方筵七八座上恒滿琳著高履披貂裘置通呈書佐㑹
稽孔覬嘗詣之遇賔客填咽暄涼而已覬慨然曰遂有
黒衣宰相可謂冠屨失所矣
　　　北魏倖臣用事
齊中興元年魏主時年十六不能親決庶務委之左右
於是倖臣茹皓趙脩及外戚高肇等始用事魏政浸衰
趙脩尤親幸旬月間累遷至光禄卿每遷官帝親至其
宅設宴王公百官皆從
　　　北齊斛律金不以貴寵為喜
陳光大元年齊左丞相斛律金長子光及孫武都並開
府儀同三司出鎮方岳其餘封侯顯貴者甚衆門中一
皇后二太子妃三公主事齊三世貴寵無比然金不以
為喜嘗謂光曰我雖不讀書聞古來外戚鮮有能保其
族者女若有寵為諸貴所嫉無寵為天子所憎我家直
以勲勞致富貴何必藉女寵也
　　　時號和士開等為八貴
大建元年北齊侍中尚書和士開為世祖所親狎出入
卧内無復期度遂得幸於胡后及世祖殂齊主以士開
受顧託深委任之威權益盛與婁定逺等八人俱用事
時號八貴太尉趙郡王叡等皆言於齊王請出士開為
外任㑹胡太后觴朝貴於前殿叡面陳士開罪失云士
開先帝弄臣城狐社鼠受納貨賂穢亂宫掖臣等義無
杜口冒死陳之太后不聽
　　　唐僧懐義出入宫禁
垂拱元年太后修故白馬寺以僧懐義為寺主懐義鄠
人本姓馮名小寶賣藥洛陽市因千金公主以進得幸
於太后太后欲令出入禁中乃度為僧名懐義又以其
家寒微令與駙馬都尉薛紹合族命紹以季父事之出
入乗御馬宦者十餘人侍從士民遇之皆奔避有近之
者輒撾其首流血委之而去任其生死見道士則極意
毆之仍髠其髮而去朝貴皆匍匐禮謁武承嗣武三思
皆執僮僕之禮以事之為之執轡懐義視之若無人多
聚無賴少年度為僧縱横犯法人莫敢言右臺御史馮
思勗屢以灋繩之懐義遇思勗於途令從者毆之㡬死
　　　蘇良嗣批懐義頰王求禮請閹懐義
二年以蘇良嗣為左相良嗣遇僧懐義於朝堂懐義偃
蹇不為禮良嗣大怒命左右捽曳批其頰數十懐義訴
於太后太后曰阿師當於北門出入南牙宰相所往來
勿犯也太后託言懐義有巧思故使入禁營造補闕王
求禮上表以為太宗時有羅黒黒善彈琵琶太宗閹為
給使使教宫人陛下若以懐義有巧性欲宫中驅使者
臣請閹之庶不亂宫闈表寢不出
　　　宋璟不與楊思勗交言
開元四年明皇將幸東都以璟為西京留守令馳驛詣
闕遣内侍楊思勗迎之璟風度凝逺人莫測其際在塗
竟不與思勗交言思勗素貴幸歸訴於明皇明皇嗟歎
良久益重璟
　　　王毛仲寵過則生姦
十七年開府王毛仲與龍武將軍葛福順為昏毛仲為
明皇所信任言無不從故北門諸將多附之進退唯其
指使吏部侍郎齊澣乗間言於明皇曰福順典禁兵不
宜與毛仲為昏毛仲小人寵過則生姦不早為之恐後
成患明皇悦曰知卿忠誠朕徐思其宜
　　　高力士與王毛仲爭寵
十八年王毛仲恃寵驕恣日甚明皇每優容之毛仲求
兵部尚書不得怏怏形於辭色明皇由是不悦是時明
皇頗寵任宦官往往為三品將軍門施􁦌㦸奉使過諸
州官吏奉之惟恐不及楊思勗高力士尤貴幸思勗屢
將兵征討力士常居中侍衞而毛仲視宦官貴近者若
無人力士等皆害其寵而未敢言㑹毛仲妻産子明皇
命力士賜之酒饌金帛甚厚且授其兒五品官力士還
明皇問毛仲喜乎對曰毛仲抱其襁中兒示臣曰此兒
豈不堪作三品邪明皇大怒曰昔誅韋氏此賊心持兩
端朕不欲言之今日乃敢以赤子怨我下制述毛仲不
忠怨望貶瀼州别駕行至永州追賜死自是宦官勢益
盛高力士尤為上所寵信
　　　明皇付有司杖殺黄㼐
二十一年有供奉侏儒名黄㼐性警黠明皇常憑之以
行謂之肉几寵賜甚厚一日晩入明皇怪之對曰臣曏
入宫道逢捕盜官與臣爭道臣掀之墜馬故晩因下階
叩頭有頃京兆奏其狀明皇即叱出付有司杖殺之
　　　楊貴妃恩遇愈隆
天寶五載楊貴妃方有寵每乗馬則高力士執轡授鞭
織繡之工専供貴妃院者七百人中外爭獻器服珍玩
民間歌之曰生男勿喜女勿悲君今看女作門楣妃欲
得生茘支嵗命嶺南馳驛致之比至長安色味不變至
是妃以妬悍不遜明皇怒命送歸第是日明皇不懌高
力士欲嘗明皇意請悉載院中儲偫送貴妃明皇自分
御膳以賜之及夜迎貴妃歸院自是恩遇愈隆後宫莫
得進矣
　　　高力士善觀時俯仰
七載高力士加驃騎大將軍力士承恩嵗久中外畏之
太子亦呼之為兄諸王公呼之為翁駙馬輩直謂之爺
自李林甫安禄山輩皆因之以取將相其家富厚不貲
於西京作寶壽寺寺鐘成力士作齋以慶之舉朝畢集
擊鐘一杵施錢百緡有求媚者至二十杵少者不減十
杵然性和謹少過善觀時俯仰不敢驕横故天子終親
任之士大夫亦不疾惡也
　　　貴妃寵待益深
九載楊貴妃復忤㫖送歸私第郎中吉温言於明皇曰
婦人識慮不逺違忤聖心陛下何愛宫中一席之地不
使之就死豈忍辱之於外舍邪明皇亦悔之遣中使賜
以御膳妃對使者涕泣曰今當永離掖庭金玉珍玩皆
陛下所賜不足為獻乃翦髮一繚而獻之明皇遽使高
力士召還寵待益深
　　　李輔國譖建寧王
至徳元載李輔國本飛龍小兒粗閑書計給事太子宫
肅宗委信之輔國外恭謹寡言而内狡險見張良姊有
寵隂附㑹之與相表裏建寧王倓數於上前詆訐二人
罪惡二人譖之於肅宗曰倓恨不得為元帥謀害廣平
王肅宗怒賜倓死於是廣平王俶及李泌皆内懼俶謀
去輔國及良姊泌曰不可王不見建寧之禍乎俶曰竊
為先生憂之泌曰泌與主上有約矣俟平京師則去還
山庶免於患俶曰先生去則俶益危矣泌曰王但盡人
子之孝良姊婦人王委曲順之亦何能為
　　　樂工李可及有寵於懿宗
咸通十四年李可及有寵於懿宗嘗為子娶婦懿宗賜
之酒二銀壺啓之無酒而中實右軍中尉西門季元屢
以為言懿宗不聽可及嘗大受賜物載以官車季元謂
曰汝它日破家此物復應以官車載還非為受賜徒煩
牛足耳及流嶺南籍没其家果如季元言
　　伶人門(擊毬門附/)
　　　唐穆宗因擊毬得疾
長慶二年穆宗與宦者擊毬於禁中有宦者墜馬穆宗
驚因得風疾不能履地自是人不聞穆宗起居裴度三
上疏且請入見穆宗見羣臣於紫宸殿御大繩牀悉去
左右衞官獨宦者十餘人侍側人情稍安
　　　敬宗數遊宴擊毬
四年敬宗幸中和殿擊毬自是數遊宴擊毬奏樂賞賜
宦官樂人不可悉紀敬宗視朝每宴日絶高尚未坐百
官班於紫宸門外老病者㡬至僵踣左拾遺劉栖楚進
言曰陛下富於春秋嗣位之初當宵衣求理而嗜寢樂
色日晏方起梓宫在殯鼓吹日喧令聞未彰惡聲遐布
臣恐福祚之不長請碎首玉階以謝諌職之曠遂以額
叩龍墀見血不已牛僧孺宣曰所奏知門外俟進止栖
楚乃出待罪金吾仗敬宗命中使宣慰令歸
　　　敬宗擊毬張韶作亂
卜者蘇元明謂染坊張韶曰我為子卜當升殿坐與我
共食今主上晝夜毬獵多不在宫中大事可圖也韶以
為然乃與元明謀結染工無賴者百餘人揮兵大呼趣
禁庭上時在清思殿擊毬諸宦者見之驚駭走白上上
狼狽幸左軍左神䇿中尉馬存亮遣大將康藝全將騎
卒入宫討賊張韶升清思殿坐御榻與蘇元明同食曰
果如子言元明驚曰事止此邪韶懼而走康藝全合擊
之殺韶元明及其黨
　　　蘇佐明因夜獵弑敬宗
寶厯二年敬宗御三殿令左右軍教坊内園為擊毬手
搏雜戲戲酣有㫁臂碎首者夜漏數刻乃罷時敬宗遊
戲無度狎暱羣小善擊毬好手搏性復褊急宦官小過
動遭捶撻皆怨且懼敬宗夜獵還宫與宦官劉克明及
擊毬軍將蘇佐明等二十八人飲酒敬宗酒酣入室更
衣殿上燭忽滅蘇佐明等弑敬宗於室内
　　　僖宗若應擊毬舉當為第一
廣明元年僖宗善騎射劒槊法算至於音律蒱博無不
精妙好蹴鞠鬭雞尤善擊毬嘗謂優人石野猪曰朕若
應擊毬進士舉須為狀元對曰若遇堯舜作禮部侍郎
恐陛下不免駮放僖宗笑而已
　　　僖宗令四人擊毬賭三川
崔安潛鎮許昌田令孜為陳敬瑄求兵馬使安潛不許
敬瑄因令孜得𨽻在神䇿軍累遷至大將軍令孜見關
東羣盜日熾隂為幸蜀之計奏以敬瑄及其腹心楊師
立牛勗羅元杲鎮三川僖宗令四人擊毬賭三川敬瑄
得第一籌即以為西川節度使代安潛
　　　後唐莊宗多寵伶人
重光元年莊宗幼善音律故伶人多有寵常侍左右莊
宗或自傅粉墨與優人共戲於庭以悦劉夫人優名謂
之李天下嘗因為優自呼曰李天下李天下優人敬新
磨遽前批其頰莊宗失色羣優亦駭愕新磨徐曰理天
下者只有一人尚誰呼邪莊宗悦厚賜之莊宗嘗畋於
中牟踐民稼中牟令當馬前諫曰陛下為民父母奈何
毁其所食使轉死溝壑乎莊宗怒叱去將殺之敬新磨
追擒至馬前責之曰汝為縣令獨不知吾天子好獵邪
奈何縱民耕種以妨吾天子之馳騁乎汝罪當死因請
行刑莊宗笑而釋之諸伶出入宫掖侮弄縉紳羣臣憤
嫉莫敢出氣亦有反相附託以希恩澤者四方藩鎮爭
以貨賂結之其尤蠧政害人者景進為之首
　　　周匝乞二州以報恩
同光二年初胡栁之役伶人周匝為梁所得莊宗每思
之入汴之日匝謁見於馬前莊宗甚喜匝涕泣言曰臣
所以得生全者皆梁教坊使陳俊内園栽接使儲徳源
之力也願就陛下乞二州以報之莊宗許之郭崇韜諫
曰陛下所與共取天下者皆英豪忠勇之士今封賞未
及一人而先以伶人為刺史恐失天下心伶人屢以為
言莊宗謂崇韜曰吾已許周匝矣以俊為景州刺史徳
源為憲州刺史時親軍有從莊宗百戰未得刺史者莫
不憤歎
　　狎侮臣下門
　　　宋孝武帝好狎侮羣臣
大明七年以王僧朗為太常衞將軍顔師伯為尚書僕
射孝武帝每因宴集好使羣臣自相謿訐以為樂吏部
郎江智淵素恬雅漸不㑹㫖嘗使智淵以王僧朗戲其
子彧智淵正色曰恐不宜有此戲孝武帝怒曰江僧安
癡人癡人自相惜僧安智淵之父也智淵伏席流涕由
此恩寵大衰自太宰義恭以下不免穢辱常呼金紫光
禄大夫王元謨為老傖僕射劉秀之為老慳顔師伯為
齴其餘短長肥瘦皆有稱目黄門侍郎宗靈秀體肥拜
起不便每至集㑹多所賜與欲其瞻謝傾踣以為歡笑
又寵一崑崙奴令以杖擊羣臣尚書令栁元景以下皆
不能免唯憚蔡興宗方嚴不敢侵媟顔師伯謂議曹郎
王耽之曰蔡尚書常免昵戲去人實逺耽之曰蔡豫章
昔在相府亦以方嚴不狎武帝宴私之日未嘗相召蔡
尚書今日可謂能負荷矣
　　　唐褚遂良勸太宗禮其臣
貞觀十四年張𤣥素少為刑部令史太宗嘗對朝臣問
之曰卿在隋何官對曰縣尉又問未為尉時何官對曰
流外又問何曹𤣥素恥之出閤殆不能步色如死灰諫
議大夫褚遂良上疏以為君能禮其臣乃能盡其力𤣥
素雖出寒微陛下重其才擢至三品翼賛皇儲豈可復
對羣臣窮其門戸棄宿昔之恩成一朝之恥使之鬱結
於懐何以責其伏節死義乎太宗曰朕亦悔此問卿疏
深㑹我心
　　排抑武臣門
　　　北魏張仲瑀抑武人被禍
梁天監十八年魏征西將軍張彞之子仲瑀上封事求
銓削選格排抑武人不使豫清品於是喧謗盈路立榜
大巷克期㑹集屠害其家彞父子晏然不以為意羽林
虎賁近千人相帥至尚書省詬罵求仲瑀兄左民郎中
始均不獲以瓦石擊省門上下懾懼莫敢禁討遂直造
其第曳彝堂下捶辱極意唱呼動地焚其第舍始均拜
賊請其父命賊就毆擊生投之火中仲瑀重傷走免彝
僅有餘息再宿而死逺近震駭胡太后收掩羽林虎賁
凶彊者八人斬之其餘不復窮治因令武官得依資入
選識者知魏之將亂矣
　　　東魏高歡不治諸勲貴
大同三年行臺郎中杜弼以文武在位多貪汙言於丞
相歡請治之歡曰天下貪汙習俗已久今督將家屬多
在關西宇文黒獺常相招誘人情去留未定江東復有
一吳翁蕭衍專事衣冠禮樂中原士大夫望之以為正
朔所在我若急正綱紀不相假借恐督將盡歸黒獺士
子悉奔蕭衍人物流散何以為國爾宜少待吾不忘之
歡將出兵拒魏杜弼請先除内賊歡問内賊為誰弼曰
諸勲貴掠奪百姓者是也歡不應使軍士皆張弓注矢
舉刀按矟夾道羅列命弼冒出其間弼戰慄流汗歡乃
徐諭之曰矢雖注不射刀雖舉不擊矟雖按不刺爾猶
亡魂失膽諸勲人身犯鋒鏑百死一生雖或貪鄙所取
者大豈可同之常人也弼乃頓首謝不及
　　　唐韋雍謂軍士挽兩石弓不若識一丁字
長慶元年朱克融輩久羇旅京師日詣中書求宫崔植
杜元頴不之省及除張𢎞靖幽州勒克融輩歸本軍驅
使克融輩皆憤怨先是河北節度使皆親冒寒暑與士
卒均勞逸及𢎞靖至雍容驕貴所辟判官韋雍輩多年
少輕薄之士嗜酒豪縱出入𫝊呼甚盛皆燕人所不習
也詔以錢百萬緡賜將士𢎞靖留其二十萬緡充軍府
雜用雍輩復裁刻軍士糧賜繩之以灋數以反虜詬責
吏卒謂軍士曰今天下太平汝曹能挽兩石弓不若識
一丁字由是軍中人人怨怒
　　　王柷不受王珙子姪之禮
光化元年王珙引汴兵冦河中王珂告急於李克用克
用遣李嗣昭救之敗汴兵於胡壁汴人走前常州刺史
王柷性剛介有時望詔徵之時人以為且入相過陜王
珙延奉甚至請叙子姪之禮拜之柷固辭不受珙怒使
送者殺之并其家人悉投諸河掠其資裝以覆舟聞朝
廷不敢詰
　　　李振深嫉縉紳之士
天祐二年栁璨恃朱全忠之勢恣為威福㑹有星變占
者曰君臣俱災宜誅殺以應之璨因疏其素所不快者
於全忠曰此曹皆聚徒横議怨望腹非宜以之塞災異
李振亦言於全忠曰朝廷所以不理良由衣冠浮薄之
徒紊亂綱紀且王欲圖大事此曹皆朝廷之難制者也
不若盡去之全忠以為然貶獨孤損裴樞崔逺為刺史
貶陸扆王溥趙崇王賛為司戸自餘或門胄高華或科
第自進居三省臺閣以名檢自處聲迹稍著者皆指以
為浮薄貶逐無虛日縉紳為之一空再敕裴樞等並所
在賜自盡時全忠聚樞等及朝士貶官者三十餘人於
白馬驛一夕盡殺之投尸於河初李振屢舉進士竟不
中第故深疾縉紳之士言於全忠曰此輩常自謂清流
宜投之黄河使為濁流全忠笑而從之振每自汴至洛
朝臣必有竄逐者時人謂之鴟梟
　　　後晉李從曮厚文士薄武人
天福三年鳯翔節度使李從曮厚文士而薄武人愛農
民而嚴士卒由是將士怨之㑹發兵戍西邊既出郊作
亂突門入城剽掠於市從曮發帳下兵擊之亂兵敗東
走欲自訴於朝廷至華州鎮國節度使太原張彦澤邀
擊盡誅之
　　　後漢史宏肇惡文士
乾祐元年史𢎞肇尤惡文士常曰此屬輕人難耐每謂
吾輩為卒後以𢎞肇子史徳珫領忠州刺史徳珫頗讀
書常不樂父之所為有舉人呼譟於貢院門蘇逢吉命
執送侍衞司欲其痛箠而黥之徳珫言於父曰書生無
禮自有臺府治之非軍務也此乃公卿欲彰大人之過
耳𢎞肇大然之即破械遣之
　　　史𢎞肇謂安國家烏用毛錐
三年朝廷議以郭威鎮鄴都使督諸將以備契丹史𢎞
肇欲威仍領樞宻使蘇逢吉以為故事無之𢎞肇曰領
樞宻使則可以便宜從事諸軍畏服號令行矣隠帝卒
從𢎞肇議制以威為鄴都留守樞宻使如故仍詔河北
兵甲錢穀但見郭威文書立皆稟應明日朝貴㑹飲於
竇貞固之第𢎞肇舉大觴屬威厲聲曰昨日廷議一何
同異今日為弟飲之逢吉與楊邠亦舉觴曰是國家之
事何足介意𢎞肇又厲聲曰安定國家在長槍大劒安
用毛錐王章曰無毛錐則財賦何從可出自是將相始
有隙
　
　
　
　
　
　
　
　
　
　
　
　通鑑總𩔖卷六
欽定四庫全書
　通鑑總𩔖卷七上　　　　　宋　沈樞　撰
　　宰相門
　　　李克答魏文侯置相之問
周威烈王二十三年文侯謂李克曰先生嘗有言曰家
貧思良妻國亂思良相今所置非成則璜二子何如對
曰卑不謀戚臣在闕門之外不敢當命文侯曰先生臨
事勿讓克曰君弗察故也居視其所親富視其所與達
視其所舉窮視其所不為貧視其所不取五者足以定
之矣何待克哉文侯曰先生就舍吾之相定矣李克出
見翟璜翟璜曰今者聞君召先生而卜相果誰為之克
曰魏成翟璜忿然作色曰西河守吴起臣所進也君内
以鄴為憂臣進西門豹君欲伐中山臣進樂羊中山已
㧞無使守之臣進先生君之子無傅臣進屈侯鮒以耳
目之所睹記臣何負於魏成李克曰魏成食禄千鍾什
九在外什一在内是以東得卜子夏田子方叚干木此
三人者君皆師之子所進五人者君皆臣之子惡得與
魏成比也翟璜逡廵再拜曰璜鄙人也失對願卒為弟
子
　　　吴起與田文爭論功
安王十五年魏置相相田文吴起不悦謂田文曰請與
子論功可乎田文曰可起曰將三軍使士卒樂死敵國
不敢謀子孰與起文曰不如子起曰治百官親萬民實
府庫子孰與起文曰不如子起曰守西河而秦兵不敢
東鄉韓趙賔從子孰與起文曰不如子起曰此三者子
皆出吾下而位加吾上何也文曰主少國疑大臣未附
百姓不信方是之時屬之子乎屬之我乎起黙然良久
曰屬之子矣
　　　秦趙髙指鹿為馬
三年初中丞相趙髙欲專秦權恐羣臣不聴乃先設驗
持鹿獻於二世曰馬也二世笑曰丞相誤邪謂鹿為馬
問左右左右或黙或言馬以阿順趙髙或言鹿者髙因
隂中諸言鹿者以法後羣臣皆畏髙莫敢言其過
　　　漢陳平宰社
二年初陽武人陳平家貧好讀書里中社平為宰分肉
食甚均父老曰善陳孺子之為宰平曰嗟乎使平得宰
天下亦如是肉矣
　　　曹參代蕭何為相
二年鄼文終侯蕭何病惠帝親自臨視因問曰君即百
嵗後誰可代君者對曰知臣莫如主惠帝曰曹參何如
何頓首曰帝得之矣臣死不恨何薨以曹參為相國參
代何為相舉事無所變更一遵何約束擇郡國吏木訥
於文辭重厚長者即召除為丞相史吏之言文刻深欲
務聲名者輒斥去之日夜飲醇酒參子窋為中大夫惠
帝怪相國不治事以為豈少朕與使窋歸以其私問參
參怒笞窋二百曰趣入侍天下事非若所當言也至朝
時惠帝讓參曰乃者我使諫君也參免冠謝曰陛下自
察聖武孰與髙帝惠帝曰朕乃安敢望先帝又曰陛下
觀臣能孰與蕭何賢惠帝曰君似不及也參曰陛下言
之是也髙帝與蕭何定天下法令既明今陛下垂拱參
等守職遵而勿失不亦可乎惠帝曰善參為相國出入
三年百姓歌之曰蕭何為法較若畫一曹參代之守而
勿失載其清淨民以寧壹
　　　陳平以右丞相讓周勃
元年陳平謝病文帝問之平曰髙祖時勃功不如臣及
誅諸吕臣功亦不如勃願以右丞相讓勃文帝徙平為
左丞相太尉勃為右丞相大將軍灌嬰為太尉
　　　陳平答文帝決獄錢榖之問
文帝益明習國家事朝而問右丞相勃曰天下一嵗決
獄幾何勃謝不知又問一嵗錢榖入幾何勃又謝不知
惶愧汗出沾背文帝問左丞相平平曰有主者文帝曰
主者謂誰平曰陛下即問決獄責廷尉問錢榖責治粟
内史文帝曰茍各有主者而君所主者何事也平謝曰
陛下不知其駑下使待罪宰相宰相者上佐天子理隂
陽順四時下遂萬物之宜外鎮撫四夷諸侯内親附百
姓使卿大夫各得任其職焉文帝乃稱善右丞相大慙
出而讓陳平曰君獨不素教我對陳平笑曰君居其位
不知其任邪且陛下即問長安中盗賊數君欲彊對邪
於是絳侯自知其能不如平逺矣居頃之人或説勃曰
君既誅諸吕立代王威震天下而君受厚賞處尊位久
之即禍及身矣勃亦自危乃謝病請歸相印文帝許之
右丞相勃免左丞相平專為丞相
　　　武帝問田蚡除吏已盡未
建元六年武安侯田蚡為丞相蚡驕侈薦人或起家至
二千石權移主上武帝乃曰君除吏已盡未吾亦欲除
吏嘗請考工地益宅武帝怒曰君何不遂取武庫是後
乃稍退
　　　公孫賀不肯受丞相印綬
太初二年以太僕公孫賀為丞相封葛繹侯時朝廷多
事督責大臣自公孫𢎞後丞相比坐事死石慶雖以謹
得終然數被譴賀引拜為丞相不受印綬頓首涕泣不
肯起武帝乃起去賀不得已拜出曰我從是殆矣
　　　丙魏同心輔政
元康二年魏相好觀漢故事及便宜章奏數條漢興已
來國家便宜行事及賢臣賈誼鼂錯董仲舒等所言奏
請施行之相敕掾史按事郡國及休告從家還至府輒
白四方異聞或有逆賊風雨災變郡不上相輒奏言之
與御史大夫丙吉同心輔政宣帝皆重之丙吉為人深
厚不伐善自曽孫遭遇吉絶口不道前恩故朝廷莫能
明其功也㑹掖庭宫婢則令民夫上書自陳甞有阿保
之功吉識謂則曰汝嘗坐養皇曾孫不謹督笞汝汝安
得有功獨渭城胡組淮陽郭徴卿有恩耳分别奏組等
共養勞苦状宣帝親見問然後知吉有舊恩而終不言
宣帝大賢之
　　　用蕭望之為左馮翊
宣帝以蕭望之經明持重論議有餘材任宰相欲詳試
其政事復以為左馮翊望之從少府出為左遷恐有不
合意即移病宣帝聞之使侍中成都侯金安上諭意曰
所用皆更治民以考功君前為平原太守日淺故復試
之於三輔非有所聞也望之即起視事
　　　黄霸為相功名損於治郡
五鳯三年黄霸為丞相霸材長於治民及為丞相功名
損於治郡時京兆尹張敞舍鶡雀飛集丞相府霸以為
神雀議欲以聞又樂陵侯史髙以外屬舊恩侍中貴重
霸薦髙可太尉天子使尚書召問霸太尉官罷久矣夫
宣明教化通逹幽隱使獄無寃刑邑無盗賊君之職也
將相之官朕之任焉侍中樂陵侯髙帷幄近臣朕之所
自親君何越職而舉之尚書令受丞相對霸免冠謝罪
數日乃決自是後不敢復有所請然自漢興言治民吏
以霸為首
　　　王尊劾奏丞相衡
建始元年石顯遷長信中太僕秩中二千石顯既失倚
離權於是丞相御史條奏顯舊惡與妻子徙歸故郡憂
懣不食道死諸所交結以顯為官者皆廢王尊劾奏丞
相衡御史大夫譚知顯等顓權擅埶大作威福為海内
患害不以時白奏行罰而阿諛曲從附下罔上懐邪迷
國無大臣輔政之義於是衡慙懼免冠謝罪上丞相侯
印綬成帝以新即位重傷大臣乃左遷尊為髙陵令然
羣下多是尊者衡嘿嘿不自安每有亢旱連乞骸骨讓
位成帝輒以詔書慰撫不許
　　　成帝以熒惑守心殺丞相方進
綏和二年熒惑守心郎賁麗善為星言大臣宜當之成
帝乃召見方進還歸未及引決上遂賜册責讓以政事
不治災害竝臻百姓窮困曰欲退君位尚未忍使尚書
令賜君上尊酒十石養牛一君審處焉方進即日自殺
上祕之遣九卿册贈印綬賜乘輿祕器少府供張柱檻
皆衣素天子親臨弔者數至禮賜異於他相故事臣光
曰晏嬰有言天命不慆不貳其命禍福之至安可移乎
昔楚昭王宋景公不忍移災於卿佐曰移腹心之疾寘
諸股肱何益也藉其災可移仁君猶不肯為况不可乎
使方進罪不至死而誅之以當大變是誣天也方進有
罪當刑隠其誅而厚其葬是誣人也孝成欲誣天人而
卒無所益可謂不知命矣
　　　何武以事親不篤䇿免
何武後母在蜀郡遣吏歸迎㑹成帝崩吏恐道路有盜
賊後母留止左右或譏武事親不篤哀帝亦欲改易大
臣䇿免武以列侯歸國
　　　平當以病篤不應召
建平三年哀帝使使者召丞相平當欲封之當病篤不
應召室家或謂當不可彊起受侯印為子孫邪當曰吾
居大位已負素餐責矣起受侯印還卧而死死有餘罪
今不起者所以為子孫也遂上書乞骸骨哀帝不許
　　　安帝以災異䇿免三公
永初元年太尉徐防以災異冦賊䇿免三公以災異免
自防始司空尹勤以水雨漂流䇿免仲長統昌言曰光
武皇帝愠數世之失權忿彊臣之竊命矯枉過直政不
任下雖置三公事歸臺閣自此以来三公之職僃員而
已然政有不治猶加譴責而權移外戚之家寵被近習
之豎守境貪殘牧民撓擾怨氣竝作隂陽失和此皆戚
宦之臣所致然也反以䇿讓三公至扵死免乃足為呌
呼蒼天號咷泣血者矣又中世之選三公也務於清慤
謹慎循常習故者是乃婦女之檢柙鄉曲之常人耳惡
足以居斯位邪埶既如彼選又如此而欲望三公勲立
於國家績加於生民不亦逺乎今人主誠專委三公分
任責成而在位病民舉用失賢百姓不安爭訟不息天
地多變人物多妖然後可以分此罪矣
　　　杜喬朝野倚望
建和元年太尉胡廣罷光禄勲杜喬為太尉自李固之
廢内外喪氣羣臣側足而立唯喬正色無所回撓由是
朝野皆倚望焉
　　　謝弼乞徴王暢李膺
建寧二年郎中東郡謝弼上封事曰台宰重器國命所
繫今之四公唯司空劉寵斷斷守善餘皆素餐致冦之
人必有折足覆餗之凶可因災異竝加罷黜徴故司空
王暢長樂少府李膺竝居政事庶災變可消國祚惟永
左右惡其言出為廣陵府丞
　　　魏髙柔言公輔之臣國之棟梁
黄初四年以廷尉鍾繇為太尉治書執法髙柔代為廷
尉是時三公無事又希與朝政柔上疏曰公輔之臣皆
國之棟梁民所具瞻而置之三事不使知政遂各偃息
養髙鮮有進納誠非朝廷崇用大臣之義大臣獻可替
否之謂也古者刑政有疑輒議於槐棘之下自今之後
朝有疑議及刑獄大事宜數以咨訪三公三公朝朔望
之日又可特延入講論得失博盡事情庶有補起天聽
光益大化文帝嘉納焉
　　　吴不用張昭為相而用顧雍
六年吴丞相北海孫邵卒初吴當置丞相衆議歸張昭
吴王曰方今多事職大者責重非所以優之也及邵卒
百僚復舉昭吴王曰孤豈為子布有愛乎領丞相事煩
而此公性剛所言不從怨咎將興非所以益之也以太
常顧雍為丞相平尚書事雍為人寡言舉動時當吴王
甞歎曰顧君不言言必有中至飲宴歡樂之際左右恐
有酒失而雍必見之是以不敢肆情吴王亦曰顧公在
坐使人不樂其見憚如此初領尚書令封陽遂鄉侯拜
侯還寺而家人不知後聞乃驚及為相其所選用文武
將吏各隨能所任心無適莫時訪逮民間及政職所宜
輒密以聞若見納用則歸之於上不用終不宣泄吴王
以此重之然於公朝有所陳及辭色雖順而所執者正
軍國得失自非面見口未嘗言王常令中書郎詣雍有
所咨計若合雍意事可施行即與相反覆究而論之為
設酒食如不合意雍即正色改容黙然不言無所施設
郎退告王王曰顧公歡悦是事合宜也其不言者是事
未平也孤當重思之
　　　晉王戎為三公與時浮沈
元康七年以尚書右僕射王戎為司徒戎為三公與時
浮沈無所匡救委事僚寀輕出遊放性復貪吝園田徧
天下每自執牙籌晝夜㑹計常若不足家有好李賣之
恐人得種常鑚其核
　　　謝安比王導
太元四年謝安為宰相秦人屢入冦邊兵失利衆心危
懼安每鎮之以和静其為政務舉大綱不為小察時人
比安於王導而謂其文雅過之
　　　宋文帝時宰相無常官
元嘉三年以右衛將軍王華為中䕶軍侍中如故華以
王𢎞輔政王曇首為上所親任與已相埒自謂力用不
盡每歎息曰宰相頓有數人天下何由得治是時宰相
無常官唯人主所與議論政事委以機宻者皆宰相也
故華有是言亦有任侍中而不為宰相者
　　　梁徐勉周捨俱稱賢相
天監二年霄城文侯范雲卒雲盡心事上知無不為臨
繁處劇精力過人及卒衆謂沈約宜當樞管武帝以約
輕易不如尚書左丞徐勉乃以勉及右衛將軍汝南周
捨同㕘國政捨雅重不及勉而清簡過之兩人俱稱賢
相常留省内罕得休息勉或時還宅羣犬驚吠每有表
奏輒焚其藁捨豫機宻二十餘年未嘗離左右國史詔
誥儀體法律軍旅謀謨皆掌之與人言謔終日不絶而
竟不漏泄機事衆尤服之
　　　唐世稱房杜為賢相
貞觀三年太宗謂房𤣥齡杜如晦曰公為僕射當廣求
賢人隨才授任此宰相之職也比聞受聴辭訟日不暇
給安能助朕求賢乎因勅尚書細務屬左右丞唯大事
應奏者乃關僕射𤣥齡明達吏事輔以文學夙夜盡心
惟恐一物失所用法寛平聞人有善若已有之不以求
備取人不以已長格物與杜如晦引㧞士𩔖常如不及
至於臺閣規模皆二人所定太宗每與𤣥齡謀事必曰
非如晦不能决及如晦至卒用𤣥齡之䇿蓋𤣥齡善謀
如晦能斷故也二人深相得同心徇國故唐世稱賢相
者推房杜焉
　　　戴至徳劉仁軌更日受牒訴
上元二年以戴至徳為右僕射以劉仁軌為左僕射劉
仁軌戴至徳更日受牒訴仁軌常以美言許之至徳必
據理難詰未嘗與奪實有寃結者必為奏辨由是時譽
皆歸仁軌或問其故至徳曰威福者人主之柄人臣安
得盜取之髙宗聞深重之有老嫗欲詣仁軌陳牒誤詣
至徳至徳覽之未終嫗曰本謂是解事僕射乃不解事
僕射邪歸我牒至徳笑而授之時人稱其長者
　　　時人謂蘇味道為摸稜
聖厯元年以天官侍郎蘇味道為鳳閣侍郎同平章事
味道前後在相位數嵗依阿取容甞謂人曰處事不宜
明白但摸稜持兩端可矣時人謂之蘇摸稜
　　　朱敬則以用人為先
久視四年正諌大夫同平章事朱敬則以老疾致仕敬
則為相以用人為先自餘細務不之視
　　　姚崇薦張柬之為相
以元之為靈武道安撫大使元之將行太后令舉外司
堪為宰相者對曰張柬之沈厚有謀能斷大事且其人
已老惟陛下急用之以秋官侍郎張柬之同平章事時
年且八十矣
　　　僕射兼中書門下之職
神龍元年命右僕射豆盧欽望有軍國重事中書門下
可共平章先是僕射為正宰相其後多兼中書門下之
職午前決朝政午後決省事至是欽望專為僕射不敢
預政事故有是命是後專拜僕射者不復為宰相矣
　　　明皇不答姚元之序進郎吏之請
開元元年姚元之嘗奏請序進郎吏明皇仰視殿屋元
之再三言之終不應元之懼趨出罷朝髙力士諫曰陛
下親總萬機宰臣奏事當面加可否奈何一不省察明
皇曰朕任元之以庶政大事當奏聞共議之郎吏卑秩
乃一一以煩朕邪命力士宣事至省中為元之道上語
元之乃喜聞者皆服明皇識人君之體左拾遺曲江張
九齡以元之有重望為明皇所信任奏記勸其逺謟躁
進純厚其略曰任人當才為政大體與之共理無出此
途而曏之用才非無知人之鑒其所以失溺在縁情之
舉又曰自君侯職相國之重持用人之權而淺中弱植
之徒已延頸企踵而至謟親戚以求譽媚賔客以取容
其間豈不有才所失在於無恥元之嘉納其言
　　　姚崇為救時之相盧懐慎為伴食宰相
三年以盧懷慎檢校吏部尚書兼黄門監懷慎清謹儉
素不營資産雖貴為卿相所得俸賜隨散親舊妻子不
免饑寒所居不蔽風雨姚崇嘗有子䘮謁告十餘日政
事委積懷慎不能決惶恐入謝明皇曰朕以天下事委
姚崇以卿坐鎮雅俗耳崇既出須臾裁决俱盡頗有得
色顧謂紫㣲舎人齊澣曰余為相可比何人澣未對崇
曰何如管晏澣曰管晏之法雖不能施於後猶能沒身
公所為法隨復更之似不及也崇曰然則竟如何澣曰
公可謂救時之相耳崇喜投筆曰救時之相豈易得乎
懷慎與崇同為相自以才不及崇每事推之時人謂之
伴食宰相
　　　盧懷慎薦宋璟等
四年黄門監盧懐慎疾亟上表薦宋璟李傑李朝隱盧
從愿竝明時重器所坐者小所棄者大望垂矜錄明皇
深納之薨後家無餘蓄惟一老蒼頭請自鬻以辦喪事
　　　明皇恨不居姚崇于禁中
以尚書左丞源乾曜為黄門侍郎同平章事姚崇無居
第寓居罔極寺以病痁謁告明皇遣使問飲食起居状
日數十輩源乾曜奏事或稱㫖明皇輒曰此必姚崇之
謀也或不稱㫖輒曰何不與姚崇議之乾曜常謝實然
毎有大事明皇常令乾曜就寺問崇乾曜請遷崇於四
方館仍聴家人入侍疾明皇許之崇以四方館有簿書
非病者所宜處固辭明皇曰設四方館為官吏也使卿
居之為社稷也恨不可使卿居禁中耳此何足辭
　　　前稱房杜後稱姚宋
以刑部尚書宋璟紫微侍郎蘇頲同平章事璟為相務
在擇人隨材授任使百官各稱其職刑賞無私敢犯顔
正諌明皇甚敬憚之雖不合意亦曲從之璟與蘇頲相
得甚厚頲遇事多讓於璟璟每論事則頲為之助璟嘗
謂人曰吾與蘇氏父子皆同居相府僕射寛厚誠為國
器然獻可替否吏事精敏則黄門過其父矣姚宋相繼
為相崇善應變成務璟善守法持正二人志操不同然
協心輔佐使賦役寛平刑罰清省百姓富庶唐世賢相
前稱房杜後稱姚宋他人莫得比焉二人每進見明皇
輒為之起去則臨軒送之及李林甫為相雖寵任過於
姚宋然禮遇殊卑薄矣
　　　李元紘杜暹議事多異同
初張説張嘉貞李元紘杜暹相繼為相用事源乾曜以
清謹自守常讓事於説等唯諾署名而已元紘暹議事
多異同遂有隙更相奏列明皇不悦貶杜暹荆州長史
李元紘曹州刺史罷乾曜兼侍中止為左丞相以宇文
融為黄門侍郎裴光庭為中書侍郎竝同平章事蕭嵩
兼中書令遥領河西
　　　明皇用韓休為社稷
二十一年裴光庭薨明皇問蕭嵩可以代光庭者嵩言
休於明皇以休為黄門侍郎同平章事休為人峭直不
干榮利及為相甚允時望始嵩以休恬和謂其易制故
引之及與共事休守正不阿嵩漸惡之宋璟歎曰不意
韓休乃能如是明皇或宫中宴樂及後苑逰獵小有過
差輒謂左右曰韓休知否言終諫疏已至明皇甞臨鏡
黙然不樂左右曰韓休為相陛下殊瘦於舊何不逐之
明皇歎曰吾貌雖瘦天下必肥蕭嵩奏事常順指既退
吾寝不安韓休常力爭既退吾寝乃安吾用韓休為社
稷耳非為身也
　　　韓休蕭嵩數爭論上前
韓休數與蕭嵩爭論於明皇前面折嵩短明皇頗不恱
嵩因乞骸骨明皇曰朕未厭卿卿何為遽去對曰臣䝉
厚恩待罪宰相富貴已極及陛下未厭臣故臣得從容
引去若已厭臣臣首領且不能保安能自遂因泣下明
皇為之動容曰卿且歸朕徐思之嵩罷為左丞相休罷
為工部尚書張九齡時居母䘮起復中書侍郎竝同平
章事
　　　李林甫結武恵妃為宰相
二十二年李林甫柔佞多狡數深結宦官及妃嬪家伺
候明皇動静無不知之由是每奏對常稱㫖明皇恱之
時武惠妃寵幸傾後宫生壽王瑁諸子莫得為比太子
浸疎薄林甫因宦官言於恵妃願盡力保護壽王恵妃
徳之隂為内助由是擢林甫為禮部尚書同中書門下
三品
　　　李林甫潜知上指勸幸西京
二十四年先是敕以來年二月二日行幸西京㑹宫中
有怪明日明皇召宰相即議西還裴耀卿張九齡曰今
農収未畢請俟仲冬李林甫潜知上指二相退林甫獨
留言於明皇曰長安洛陽陛下東西宫耳往來行幸何
更擇時使妨於農収但應蠲所過租稅而已臣請宣示
百司即日西行明皇恱從之
　　　李林甫中傷張九齡
初明皇欲以李林甫為相問於中書令張九齡九齡對
曰宰相繫國安危陛下相林甫臣恐異日為廟社之憂
明皇不從時九齡方以文學為明皇所重林甫雖恨猶
曲意事之是時明皇在位嵗久漸肆奢欲怠於政事而
九齡遇事無細大皆力爭林甫巧伺上意日思所以中
傷之林甫日夜短九齡於明皇明皇浸疎之林甫引蕭
炅為户部侍郎炅素不學嘗對中書侍郎嚴挺之讀㐲
臘為伏獵挺之言於九齡曰省中豈容有伏獵侍郎九
齡與挺之善欲引以為相嘗謂之曰李尚書方承恩足
下宜一造門與之欵暱挺之素負氣薄林甫為人竟不
之詣林甫恨之益深挺之先娶妻出之更嫁蔚州刺史
王元琰元琰坐贓罪下三司按鞫挺之為之營解林甫
因左右使於禁中白上明皇謂宰相曰挺之為罪人請
屬所由九齡曰此乃挺之出妻不宜有情明皇曰雖離
乃復有私於是上積前事以耀卿九齡為阿黨以耀卿
為左丞相九齡為右丞相竝罷政事嚴挺之貶洛州刺
史明皇即位以來所用之相姚崇尚通宋璟尚法張嘉
貞尚吏張説尚文李元紘杜暹尚儉韓休張九齡尚直
各其所長也九齡既得罪自是朝廷之士皆容身保位
無復直言李林甫欲蔽塞人主視聴自専大權明召諸
諫官謂曰今明主在上羣臣將順之不暇烏用多言諸
君不見立仗馬乎食三品料一鳴輒斥去悔之何及補
闕杜璡嘗上書言事明日黜為下邽令自是諫爭路絶
矣牛仙客既為林甫所引進専給唯諾而已林甫城府
深密人莫窺其際好以甘言㗖人而隂中傷之不露辭
色凢為明皇所厚者始則親結之及位勢稍逼輒以計
去之雖老姦巨猾無能逃其術者
　　　陳希烈書名而已
天寳五載以門下侍郎崇𤣥館大學士陳希烈同平章
事希烈宋州人以講老荘得進専用神仙符瑞取媚於
明皇李林甫以希烈為明皇所愛且柔佞易制故引以
為相凡政事一決於林甫希烈但給唯諾故事宰相午
後六刻乃出林甫奏今太平無事已時即還第軍國機
務皆决於私家主書抱成案詣希烈書名而已
　　　陳希烈與李林甫為敵
十一載初李林甫以陳希烈易制引為相政事常隨林
甫左右晩節遂與林甫為敵林甫懼
　　　李林甫楊國忠相繼為相
南詔數冦邊蜀人請楊國忠赴鎮李林甫奏遣之國忠
將行泣辭明皇言必為林甫所害貴妃亦為之請明皇
謂國忠曰卿蹔到蜀區處軍事朕屈指待卿還當入相
林甫時已有疾憂懣不知所為巫言一見上可小愈明
皇欲就視之左右固諫明皇乃命林甫出庭中明皇登
降聖閣遥望以紅巾招之林甫不能拜使人代拜國忠
比至蜀明皇遣中使召還至昭應謁林甫拜於牀下林
甫流涕謂曰林甫死矣公必為相以後事累公國忠謝
不敢當汗流覆面明皇晩年自恃承平以為天下無復
可憂遂深居禁中専以聲色自娱悉委政事於林甫林
甫媚事左右迎合上意以固其寵杜絶言路掩蔽聰明
以成其姦姤賢疾能排抑勝已以保其位屢起大獄誅
逐貴臣以張其勢自皇太子以下畏之側足凢在相位
十九年養成天下之亂而明皇不之寤也
　　　顔真卿責元載
廣徳元年車駕發陜州左丞顔真卿請代宗先謁陵廟
然後還宫元載不從真卿怒曰朝廷豈堪相公再壞邪
載由是銜之
　　　元載以貨結内侍
以苖晉卿為太保裴遵慶為太子少傅竝罷政事遵慶
既罷元載權益盛以貨結内侍董秀使主書卓英倩潜
與往來代宗意所屬載必先知之承意探㣲言無不合
代宗以是愈愛之
　　　顔真卿論元載専權
大厯元年元載專權恐奏事者攻訐其私乃請百官凢
論事皆先白長官長官白宰相然後奏聞仍以上㫖諭
百官曰比日諸司奏事煩多所言多讒毁故委長官宰
相先定其可否刑部尚書顔真卿上疏以為郎官御史
陛下之耳目今使論事者先白宰相是自掩其耳目也
太宗著司門式云其無門籍人有急奏者皆令門司與
仗家引奏無得闗礙所以防壅蔽也天寳以後李林甫
為相深疾言者道路以目上意不下逮下情不上逹䝉
蔽喑嗚卒成幸蜀之禍陵夷至于今日其所從来者漸
矣昔林甫雖擅權羣臣有不諮宰相輒奏事者則託以
他事隂中傷之猶不敢明令百司奏事皆先白宰相也
陛下儻不早寤漸成孤立後雖悔之亦無及矣載聞而
恨之奏真卿誹謗貶峽州别駕
　　　魚朝恩講易譏宰相
國子監成釋奠魚朝恩執易升髙座講鼎覆餗以譏宰
相王縉怒元載怡然朝恩謂人曰怒者常情笑者不可
測也
　　　元載舉裴冕為相
四年以左僕射裴冕同平章事初元載為新平尉冕嘗
薦之故載舉以為相亦利其老病易制受命之際蹈舞
仆地載趨而扶之代為謝詞十二月戊戌冕薨
　　　楊綰為相朝野相賀
十二年以太常卿楊綰為中書侍郎禮部侍郎常衮為
門下侍郎並同平章事綰性清簡儉素制下之日朝野
相賀郭子儀方宴客聞之減坐中聲樂五分之四京兆
尹黎幹騶從甚盛即日省之止存十騎中丞崔寛第舎
宏侈亟毁撤之
　　　代宗悼楊綰之亡
代宗方倚楊綰使釐革弊政㑹綰有疾薨代宗痛悼之
甚謂羣臣曰天不欲朕致太平何奪朕楊綰之速
　　　時人譏常衮辭堂封
元載王縉之為相也代宗日賜以内厨御饌可食十人
遂為故事常衮與朱泚上言餐錢已多乞停賜饌許之
衮又欲辭堂封同列不可而止時人譏衮以為朝廷厚
禄所以飬賢不能當辭位不當辭禄臣光曰君子恥食
浮於人衮之辭禄亷恥存焉與夫固位且貪禄者不猶
愈乎詩云彼君子兮不素餐兮如衮者亦未可以深譏
也
　　　徳宗貶常衮用崔祐甫
十四年常衮性剛急為政苛細不合衆心㑹議羣臣䘮
服衮以為禮臣為君斬衰三年漢文帝權制猶三十六
日髙宗以來皆遵漢制及𤣥宗肅宗之䘮始服二十七
日今遺詔云天下吏人三日釋服古者卿大夫從君而
服皇帝二十七日而除在朝羣臣亦當如之祐甫以為
遺詔無朝臣庶人之别朝野中外莫非天下凡百執事
孰非吏人皆應三日釋服相與力爭聲色陵厲衮不能
堪乃奏祐甫率情變理請貶潮州刺史徳宗以為太重
貶祐甫為河南少尹初肅宗之世天下務殷宰相常有
數人更直決事或休沐各歸私第詔直事者代署其名
而奏之自是踵為故事時郭子儀朱泚雖以軍功為宰
相皆不預朝政衮獨居政事堂代二人署名奏祐甫祐
甫既貶二人表言其非罪徳宗問卿曏言可貶今云非
罪何也二人對初不知徳宗初即位以衮為欺罔大駭
百官衰絰序立於月華門有制貶衮為潮州刺史以祐
甫為門下侍即同平章事聞者震悚祐甫至昭應而還
既而羣臣䘮服竟用衮議
　　　崔祐甫待王駕鶴李正已
以神䇿都知兵馬使右領軍大將軍王駕鶴為東都園
苑使以司農卿白琇珪代之更名志貞駕鶴典禁兵十
餘年權行中外詔下徳宗恐其生變崔祐甫召駕鶴與
語留連久之琇珪已視事矣李正已畏徳宗威名表獻
錢三十萬緡徳宗欲受之恐見欺却之則無辭崔祐甫
請遣使慰勞淄青將士因以正已所獻錢賜之使將士
人人戴上恩又諸道聞之知朝廷不重貨財徳宗恱從
之正已大慙服天下以為太平之治庶幾可望焉
　　　楊炎喬琳並平章事
楊炎喬琳並同平章事徳宗方勵精求治不次用人卜
相於崔祐甫祐甫薦炎器業徳宗亦素聞其名故自遷
謫中用之琳性粗率喜詼諧無他長與張渉善渉稱其
才可大用徳宗信渉言而用之聞者無不駭愕
　　　盧杞出張鎰得專總朝政
建中三年徳宗以幽州兵在鳳翔思得重臣代之盧把
忌張鎰忠直為徳宗所重欲出之於外已得專總朝政
乃對曰朱泚名位素崇鳳翔將校班秩已髙非宰相信
臣無以鎮撫臣請自行徳宗俛首未言杞又曰陛下必
以臣貌寝不為三軍所伏固惟陛下神算徳宗乃顧鎰
曰才兼文武望重内外無以易卿鎰知為把所排而無
辭以免因再拜受命徳宗初即位崔祐甫為相務從寛
大故當時政聲藹然以為有貞觀之風及盧把為相徳
宗性多忌因以疑似離間羣臣始勸徳宗以嚴刻御下
中外失望
　　　盧把恐更立相分已權遂薦闗播
盧杞秉政知徳宗必更立相恐其分已權乘間薦吏部
侍郎關播儒厚可以鎮風俗以播為中書侍郎同平章
事政事皆決於杞播但斂衽無所可否徳宗嘗從容與
宰相論事播意有所不可起立欲言杞目之而止還至
中書杞謂播曰以足下端慤少言故相引至此曏者奈
何發口欲言邪播自是不復敢言
　　　袁髙等切諫不宜復起盧杞為郡
貞元元年新州司馬盧把遇赦移吉州長史謂人曰吾
必再入未幾徳宗果用為饒州刺史給事中袁髙應草
制執以白盧翰劉從一曰盧把作相致鑾輿播遷海内
瘡痍柰何遽遷大郡願相公執奏翰等不從更命他舎
人草制制出髙執之不下且奏把極惡窮凶百辟疾之
若讎六軍思食其肉何可復用徳宗不聴補闕陳京趙
需等上疏曰把三年擅權百揆失叙天地神祗所知華
夏蠻夷同棄儻加巨姦之寵必失萬姓之心袁髙復於
正牙論奏徳宗曰杞已再更赦髙曰赦者止原其罪不
可為刺史陳京等亦爭之不已曰杞之執政百官常如
兵在其頸今復用之則姦黨皆唾掌而起徳宗大怒左
右辟易諫者稍引却京顧曰趙需等勿退此國大事當
以死爭之徳宗謂宰相與把小州刺史可乎李勉曰陛
下欲與之雖大州亦可其如天下失望何遂以把為澧
州别駕使謂袁髙曰朕徐思卿言誠為至當又謂李泌
曰朕已可袁髙所奏泌曰累日外人竊議比陛下於桓
靈今承徳音乃堯舜之不逮也徳宗悦把竟卒於澧州
　　　崔造奏罷諸使令宰相分判六曹
二年以劉滋崔造齊映竝同平章事造少居上元與韓
㑹盧東美張正則為友以王佐自許時人謂之四䕫徳
宗以造在朝廷敢言故不次用之滋映多讓事於造造
久在江外疾錢榖諸使罔上之弊奏罷水陸運使度支
廵院江淮轉運使等諸道租賦悉委觀察使刺史遣官
部送詣京師令宰相分判尚書六曹齊映判兵部李勉
判刑部劉滋判吏部禮部造判户部工部又以元琇判
諸道鹽鐵𣙜酒吉中孚判度支兩税
　　　貶齊映用桞渾
三年張延賞與齊映有隙映在諸相中頗稱敢言徳宗
浸不悦延賞因言映非宰相器貶䕫州刺史桞渾同平
章事韓滉性苛暴方為徳宗所任言無不從他相充位
而已百官羣吏救過不贍渾雖為滉所引薦正色讓之
曰先相公以褊察為相不滿嵗而罷今公又甚焉奈何
榜吏於省中至有死者且作福作威豈人臣所宜滉愧
為之少霽威嚴
　　　李泌與徳宗約無害功臣及言宰相不可分職
以陜虢觀察使李泌為中書侍郎同平章事李晟馬燧
桞渾俱入見徳宗謂泌曰朕欲與卿有約卿慎勿報仇
有恩者朕當為卿報之對曰臣素奉道不與人為仇李
輔國元載皆害臣者今自斃矣素所善及有恩者率已
顯達或多零落臣無可報也臣今日亦願與陛下為約
可乎徳宗曰何不可泌曰願陛下勿害功臣李晟馬燧
有大功於國聞有讒之者雖陛下必不聽然臣今日對
二人言之欲其不自疑耳陛下萬一害之則宿衛之士
方鎮之臣無不憤惋而反仄恐中外之變不日復生也
臣在靈武之日未嘗有官而將相皆受臣指畫陛下以
李懐光為太尉而懐光愈懼遂至於叛此皆陛下所親
見也今晟燧富貴已足茍陛下坦然待之使其自保無
虞國家有事則出從征伐無事則入奉朝請何樂如之
故臣願陛下勿以二臣功大而忌之二臣勿以位髙而
自疑則天下永無事矣徳宗曰朕謹當書紳二大臣亦
當共保之晟燧皆起泣謝徳宗因謂泌曰自今凡軍旅
糧儲事卿主之吏禮委延賞刑法委渾泌曰不可陛下
不以臣不才使待罪宰相宰相之職不可分也非如給
事則有吏過兵過舍人則有六押至於宰相天下之事
咸共平章若各有所主是乃有司非宰相也徳宗笑曰
朕適失辭卿言是也
　　　李泌論盧杞姦邪
四年泌自陳衰老獨任宰相精力耗竭既未聴其去乞
更除一相徳宗曰朕深知卿勞苦但未得其人耳徳宗
從容與泌論即位以来宰相曰盧把忠清彊介人言杞
姦邪朕殊不覺其然泌曰人言把姦邪而陛下獨不覺
其姦邪此乃杞之所以為姦邪也儻陛下覺之豈有建
中之亂乎杞以私隙殺楊炎擠顔真卿於死地激李懐
光使叛頼陛下聖明竄逐之人心頓喜天亦悔禍不然
亂何由弭徳宗曰建中之亂術士豫請城奉天此盖天
命非把所能致也泌曰天命他人皆可以言之惟君相
不可言蓋君相所以造命也若言命則禮樂政刑皆無
所用矣紂曰我生不有命在天此商之所以亡也徳宗
曰朕好與人較量理體崔祐甫性褊躁朕難之則應對
失次朕常知其短而䕶之楊炎論事亦有可采而氣色
麤傲難之輒勃然怒無復君臣之禮所以每見令人忿
發餘人則不敢復言盧把小心朕所言無不從又無學
不能與朕往復故朕所懐常不盡也對曰把言無不從
豈忠臣乎夫言而莫予違此孔子所謂一言䘮邦者也
徳宗曰惟卿則異彼三人者朕言當卿常有喜色不當
常有憂色雖時有逆耳之言如曏來紂及䘮邦之𩔖朕
細思之皆卿先事而言如此則理安如彼則危亂言雖
深切而氣色和順無楊炎之陵傲朕問難往復卿辭理
不屈又無好勝之志直使朕中懐已盡而屈服不能不
從此朕所以私喜於得卿也泌曰陛下所用相尚多今
皆不論何也徳宗曰彼皆非所謂相也凡相者必委以
政事如𤣥宗時牛仙客陳希烈可以謂之相乎如肅宗
代宗之任卿雖不授其名乃真相耳必以官至平章事
為相則王武俊之徒皆相也
　　　李泌薦竇參董晉
五年李泌屢乞更命相徳宗欲用户部侍即班宏泌言
宏雖清彊而性多凝滯乃薦竇參通敏可兼度支鹽鐵
董晉方正可處門下徳宗皆以為不可泌疾甚復薦二
人遂以董晉竇參竝同平章事以班宏為尚書依前度
支轉運副使參為人剛果峭刻無學術多權數每奏事
諸相出參獨居後以奏度支事為辭實専大政多引親
黨置要地使為耳目董晉充位而已然晉為人重慎所
言於上前者未嘗泄於人子弟或問之晉曰欲知宰相
能否視天下安危所謀議於上前者不足道也二月甲
辰李泌薨泌有謀略而好談神仙詭誕故為世所輕
　　　請宰相迭秉筆以處政事
九年賈耽陸贄趙憬盧邁為相百官白事更讓不言遂
奏請依至徳故事宰相迭秉筆以處政事旬日一易詔
從之其後日一易之
　　　陸贄論裴延齡姦邪
十年陸贄以徳宗知待之厚事有不可常力爭之所親
或規其太鋭䞇曰吾上不負天子下不負所學他無所
恤裴延齡日短䞇於徳宗趙憬之入相也䞇實引之既
而有憾於䞇宻以䞇所譏彈延齡事告延齡故延齡益
得以為計徳宗由是信延齡而不直䞇䞇與憬約至上
前極論延齡姦邪徳宗怒形於色憬黙而無言䞇罷為
太子賔客
　　　徳宗不任宰相獨信裴延齡等六人
十二年徳宗自陸贄貶官尤不任宰相自御史刺史縣
令以上皆自選用中書行文書而已然深居禁中所取
信者裴延齡李齊運王紹李實韋執誼及渠牟皆權傾
宰相趨附盈門紹謹宻無損益實狡險掊克執誼以文
章與徳宗唱和年二十餘自右拾遺召入翰林渠牟形
神恌躁尤為徳宗所親狎徳宗每對執政漏不過三刻
渠牟奏事率至六刻語笑欵狎往往聞外所薦引咸不
次遷擢率皆庸鄙之士
　　　王叔文叱直省
永貞元年賈耽以王叔文黨用事心惡之稱疾不出屢
乞骸骨諸宰相㑹食中書故事丞相方食百寮無敢謁
見者叔文至中書欲與執誼計事令直省通之直省以
舊事告叔文怒叱直省直省懼入白執誼執誼逡廵慙
赧竟起迎叔文就其閤語良久杜佑髙郢鄭珣瑜皆停
筯以待有報者云叔文索飯韋相公已與之同食閤中
矣佑郢心知不可畏叔文執誼莫敢出言珣瑜獨歎曰
吾豈可復居此位顧左右取馬徑歸遂不起二相皆天
下重望相次歸卧叔文執誼等益無所顧忌逺近大懼
　　　殺堂後主書滑渙
元和元年堂後主書滑渙久在中書與知樞宻劉光琦
相結宰相議事有與光琦異者令渙逹意常得所欲杜
佑鄭絪等皆低意善視之鄭餘慶與諸相議事渙從旁
指陳是非餘慶怒叱未幾罷相四方賂遺無虚日中書
舍人李吉甫言其專恣請去之憲宗命宰相闔中書四
門搜掩盡得姦状貶渙雷州司户尋賜死籍沒家財凡
數千萬
　　　李吉甫問人材於裴垍
二年以武元衡李吉甫竝同平章事吉甫聞之感泣謂
中書舎人裴垍曰吉甫流落江淮踰十五年一旦䝉恩
至此思所以報徳惟在進賢而朝廷後進罕所接識君
有精鑒願悉為我言之垍取筆疏三十餘人數月之間
選用畧盡當時翕然稱吉甫為得人
　　　李吉甫宻奏鄭絪
昭義節度使盧從史内與王士真劉濟潜通而外獻䇿
請圖山東擅引兵東出憲宗召令還上黨從史託言就
食邢洺不時奉詔久之乃還他日憲宗召李絳對於浴
堂語之曰事有極異者朕比不欲言之朕與鄭絪議敕
從史歸上黨續徵入朝絪乃泄之於從史使稱上黨乏
糧就食山東為人臣負朕乃爾將何以處之對曰審如
此滅族有餘矣然絪從史必不自言陛下誰從得之憲
宗曰吉甫宻奏絳曰臣竊聞搢紳之論稱絪為佳士恐
必不然或者同列欲專朝政疾寵忌前願陛下更熟察
之勿使人謂陛下信讒也憲宗良久曰誠然絪必不至
此非卿言朕幾誤處分
　　　憲宗推心委宰相
三年以裴垍同平章事憲宗雖以李吉甫故罷垍學士
然寵信彌厚故未幾復擢為相初徳宗不任宰相天下
細務皆自決之由是裴延齡輩得用事憲宗在藩邸心
固非之及即位選擢宰相推心委之嘗謂垍等曰以太
宗𤣥宗之明猶籍輔佐以成其理况如朕不及先聖萬
倍者乎垍亦竭誠輔佐
　　　李吉甫善逢迎而李絳鯁直
六年以李絳同平章事李吉甫為相多修舊怨憲宗頗
知之故擢絳為相吉甫善逢迎上意而絳鯁直數爭論
於上前憲宗多直絳而從其言由是二人有隙
　　　李吉甫李絳議論不同
七年憲宗御延英殿李吉甫言天下已太平陛下宜為
樂李絳曰漢文帝時兵木無刃家給人足賈誼猶以為
厝火積薪之下不可謂安今法令所不能制者河南北
五十餘州犬戎腥羶近接涇隴烽火屢驚加之水旱時
作倉廩空虛此正陛下宵衣旰食之時豈得謂之太平
遽為樂哉憲宗欣然曰卿言正合朕意退謂左右曰吉
甫專為悦媚如李綘真宰相也憲宗嘗問宰相貞元中
政事不理何乃至此李吉甫對曰徳宗自任聖智不信
宰相而信他人是使姦臣得乘間弄威福政事不理職
此故也憲宗曰然此亦未必皆徳宗之過朕㓜在徳宗
左右見事有得失當時宰相亦未有再三執奏者皆懐
禄偷安今日豈得專歸咎於徳宗邪卿輩宜用此為戒
事有非是當力陳不已勿畏朕譴怒而遽止也李吉甫
嘗言人臣不當强諌使君悦臣安不亦美乎李綘曰人
臣當犯顔苦口指陳得失若陷君於惡豈得為忠憲宗
曰綘言是也吉甫至中書卧不視事長吁而已李綘或
久不諫憲宗輒詰之曰豈朕不能容受邪將無事可諫
也李吉甫又嘗言於憲宗曰賞罰人主之二柄不可偏
廢陛下踐祚以來惠澤深矣而威刑未振中外懈惰願
加嚴以振之憲宗顧李綘曰何如對曰王者之政尚徳
不尚刑豈可捨成康文景而效秦始皇父子乎憲宗曰
然後旬餘于頔入對亦勸憲宗峻刑又數日憲宗謂宰
相曰于頔大是姦臣勸朕峻刑卿知其意乎皆對曰不
知也憲宗曰此欲使朕失人心耳吉甫失色退而抑首
不言笑竟日
　　　栁宗元作梓人傳
十年栁宗元為栁州刺史宗元善為文嘗作梓人傳以
為梓人不執斧斤刀鋸之技以尋引規矩繩墨度羣木
之材視棟宇之制相髙深圓方短長之宜指麾衆工俾
各趨其事不勝任者退之大厦既成則獨名其功受禄
三倍亦猶相天下者立綱紀整法度擇天下之士使稱
其職居天下之人使安其業能者進之不能者退之萬
國既理而談者獨稱伊傅周召其百執事之勤勞不得
紀焉或者不知體要衒能矜名親小勞侵衆官聴聴於
府庭而遺其大者逺者是不知相道者也
　　　皇甫鎛程异為相
淮西既平憲宗浸驕侈皇甫鎛程异曉其意數進羡餘
以供其費由是有寵鎛又以厚賂結吐突承璀鎛以本
官异以工部侍郎竝同平章事制下朝野駭愕至於市
道負販者亦嗤之裴度崔羣極陳其不可憲宗不聴度
恥與小人同列表求自退不許度復上疏以為鎛异皆
錢榖吏佞巧小人陛下一旦寘之相位中外無不駭笑
況鎛在度支専以豐取刻與為務凡中外仰給度支之
人無不思食其肉比者裁損淮西糧料軍士怨怒㑹臣
至行營曉諭慰勉僅無潰亂今舊將舊兵悉向淄青聞
鎛入相必盡驚憂知無可訴之地矣程异雖人品庸下
然心事和平可處繁劇不宜為相至如鎛資性狡詐天
下共知唯能上惑聖聰足見姦邪之極臣若不退天下
謂臣不知亷恥臣若不言天下謂臣有負恩寵今退既
不許言又不聽臣如烈火燒心衆鏑叢體所可惜者淮
西盪定河北底寧承宗歛手削地韓𢎞輿疾討賊豈朝
廷之力能制其命哉直以處置得宜能服其心耳陛下
建升平之業十已八九何忍還自墮壊使四方解體乎
憲宗以度為朋黨不之省鎛自知不為衆所與益為巧
謟以自固奏減内外官俸以助國用給事中崔植封還
敕書極論之乃止植祐甫之弟子也時内出積年繒帛
付度支令賣鎛悉以髙價買之以給邊軍其繒帛朽敗
隨手破裂邊軍聚而焚之度因奏事言之鎛於上前引
其足曰此靴亦内庫所出臣以錢二千買之堅完可久
服度言不可信憲宗以為然由是鎛益無所憚程异亦
自知不合衆心能亷謹謙避為相月餘不敢知印秉筆
故終免於禍
　　　崔羣對憲宗以用人得失為理亂之分
十四年憲宗問宰相𤣥宗之政先理而後亂何也崔羣
對曰𤣥宗用姚崇宋璟盧懐慎蘇頲韓休張九齡則理
用宇文融李林甫楊國忠則亂故用人得失所繫非輕
人皆以天寳十四年安禄山反為亂之始臣獨以為開
元二十四年罷張九齡相専任李林甫此理亂之所分
也願陛下以開元初為法以天寳末為戒乃社稷無疆
之福皇甫鎛深恨之
　　　中外切齒皇甫鎛
時鎛給邊軍賜與多不得時又所給多陳敗不可服用
軍士怨怒流言欲為亂李光顔憂懼欲自殺遣人訴於
憲宗憲宗不信京師忷懼崔羣具以中外人情上聞鎛
宻言於憲宗曰邊賜皆如舊制而人情忽如此者由羣
鼓扇將以賣直歸怨於上也憲宗以為然遂以羣為湖
南觀察使於是中外切齒於鎛矣
　　　穆宗貶皇甫鎛市井相賀
十五年輟西宫朝臨集羣臣於月華門外貶皇甫鎛為
崖州司戸市井皆相賀蕭俛與鎛皆同年進士穆宗欲
誅鎛俛及宦官救之故得免
　　　牛僧孺作相
長慶三年牛僧孺素為穆宗所厚初韓𢎞之子右驍衛
將軍公武為其父謀以財結中外及公武卒𢎞繼薨稺
孫紹宗嗣主藏奴與吏訟於御史府上憐之盡取𢎞財
簿自閲視凡中外主權多納𢎞貨獨朱句細字曰某年
月日送户部牛侍郎錢千萬不納穆宗大喜以示左右
曰果然吾不繆知人遂以僧孺為中書侍郎同平章
事時僧孺與李徳裕皆有入相之望徳裕出為浙西觀
察使八年不遷以為李逢吉排己引僧孺為相由是牛
李之怨愈深
　　　韋處厚乞用裴度
四年敬宗聞王庭湊屠牛元翼家歎宰輔非才使凶賊
縱暴翰林學士韋處厚因上疏言裴度勲髙中夏聲播
外夷若置之巖廊委其參決河北山東必禀朝算管仲
曰人離而聴之則愚合而聴之則聖理亂之本非有他
術順人則理違人則亂伏承陛下當食歎息恨無蕭曹
今有一裴度尚不能留此馮唐所以謂漢文得亷頗李
牧不能用也臣與逢吉素無私嫌嘗為裴度無辜貶官
今之所陳上答聖明下達羣議耳敬宗見度奏状無平
章事以問處厚處厚具言李逢吉排沮之状敬宗曰何
至是邪李程亦勸敬宗加禮於度遂加度同平章事
　　　栁公綽櫜鞬見牛僧孺
寳厯元年牛僧孺以敬宗荒滛嬖幸用事又畏罪不敢
言但累表求出遂升鄂岳為武昌軍以僧孺同平章事
充武昌節度牛僧孺過襄陽山南東道節度使桞公綽
服櫜鞬候於館舎將佐諫曰襄陽地髙於夏口此禮太
過公綽曰竒章公甫離台席方鎮重宰相所以尊朝廷
也竟行之
　　　裴度薦李徳裕為相
太和三年李徳裕為兵部侍郎裴度薦以為相㑹李宗
閔有宦官之助遂以宗閔同平章事
　　　裴度辭度支
路隋言於文宗曰宰相任重不宜兼金榖𤨏碎之務如
楊國忠元載皇甫鎛皆姦臣所為不足法也文宗以為
然於是裴度辭度支文宗許之
　　　詔裴度三五日一入中書
四年裴度以髙年多疾懇辭機政遂以度為司徒平章
軍國重事俟疾損三五日一人中書
　　　牛僧孺謂太平無象
六年文宗御延英謂宰相曰天下何時當太平卿等亦
有意于此乎僧孺對曰太平無象今四夷不至交侵百
姓不至流散雖非至理亦謂小康陛下若别求太平非
臣等所及退謂同列曰主上責望如此吾曹豈得久居
此地乎因累表請罷遂以僧孺同平章事充淮南節度
使臣光曰君明臣忠上令下從俊良在位佞邪黜逺禮
脩樂舉刑清政平奸宄消伏兵革偃戢諸侯順附四夷
懐服時和年豐家給人足此太平之象也于斯之時閽
寺專權脅君於内弗能逺也藩鎮阻兵陵慢於外弗能
制也士卒殺逐主帥拒命自立弗能詰也軍旅嵗興賦
斂日急骨血縱横於原野杼軸空竭於里閭而僧孺謂
之太平不亦誣乎當文宗求治之時僧孺任居承弼進
則偷安取容以竊位退則欺君誣世以盜名罪孰大焉
　　　時人謂鄭注朝夕為相
九年時人皆言鄭注朝夕且為相侍御史李甘揚言於
朝曰白麻出我必壊之於庭遂貶甘封州司馬然李訓
亦忌注不欲使為相事竟寝
　　　鄭覃楊嗣復爭論
開成四年文宗稱判度支杜悰之才楊嗣復李珏因請
除悰户部尚書陳夷行曰恩㫖當由上出自古失其國
者未始不由權在臣下也珏曰陛下嘗語臣云人主當
擇宰相不當疑宰相又文宗與宰相論政事陳夷行復
言不宜使威權在下李珏曰夷行意疑宰相中有弄陛
下威權者耳臣屢求退茍得王傅臣之幸也鄭覃曰陛
下開成元年二年政事殊美三年四年漸不如前楊嗣
復曰元年二年鄭覃夷行用事三年四年臣與李珏同
之罪皆在臣因叩頭曰臣不敢更入中書遂趨出文宗
遣中使召還勞之曰鄭覃失言卿何遽爾覃起謝曰臣
愚拙意亦不屬嗣復而遽如是乃嗣復不容臣耳嗣復
曰覃言政事一年不如一年非獨臣應得罪亦上累聖
徳退三上表辭位上遣中使召出之始入朝鄭覃罷為
右僕射陳夷行罷為吏部侍郎覃性清儉夷行亦耿介
故嗣復等深疾之
　　　李徳裕論邪正
五年初武宗之立非宰相意故楊嗣復李珏相繼罷去
召淮南節度使李徳裕入朝至京師以徳裕為門下侍
郎同平章事徳裕入謝言於武宗曰致理之要在於辨
羣臣之邪正夫邪正二者勢不相容正人指邪人為邪
邪人亦指正人為邪人主辨之甚難臣以為正人如松
栢特立不倚邪人如藤蘿非附他物不能自起故正人
一心事君而邪人競為朋黨先帝深知朋黨之患然所
用卒皆朋黨之人良由執心不定故奸邪得乘間而入
也夫宰相不能人人忠良或為欺罔主心始疑於是旁
詢小臣以察執政如徳宗末年所聴任者惟裴延齡輩
宰相署敕而已此政事所以日亂也陛下誠能慎擇賢
才以為宰相有奸罔者立黜去之常令政事皆出中書
推心委任堅定不移則天下何憂不理哉又曰先帝於
大臣好為形迹小過皆含容不言日累月積以至禍敗
兹事大誤願陛下以為戒臣等有罪陛下當面詰之事
茍無實得以辨明若其有實辭理自窮小過則容其悛
改大罪則加之誅譴如此君臣之際無疑間矣武宗嘉
納之
　　　武宗稱杜悰有宰相才
㑹昌四年武宗聞揚州倡女善為酒令敕淮南監軍選
十七人獻之監軍請節度使杜悰同選且欲更擇良家
美女教而獻之悰曰監軍自受敕悰不敢預聞監軍再
三請之不從監軍怒具表其状武宗覽表黙然左右請
并敕節度使同選武宗曰敕藩方選倡女入宫豈聖天
子所為杜悰不徇監軍意得大臣體真宰相才也朕甚
愧之遽敕監軍勿復選以悰同平章事兼度支鹽鐵轉
運使及悰申謝武宗勞之曰卿不從監軍之言朕知卿
有致君之心今相卿如得一魏徴矣
　　　韋澳願周墀無權
宣宗大中二年初墀為義成節度使辟韋澳為判官及
為相謂澳曰力少任重何以相助澳曰願相公無權墀
愕然不知所謂澳曰官賞刑罰與天下共其可否勿以
己之愛憎喜怒移之天下自理何權之有墀深然之
　　　周墀以直言入相
大中三年河東節度使王宰入朝以貨結貴倖求以使
相領宣武刑部尚書同平章事周墀上疏論之宰遂還
鎮駙馬都尉韋讓求為京兆尹墀言京兆尹非才望不
可為讓議竟寝墀又諌上開邊由是忤㫖夏四月以墀
為東川節度使以御史大夫崔鉉為中書侍郎同平章
事兵部侍郎判户部魏扶同平章事翰林學士鄭顥言
於上曰周墀以直言入相亦以直言罷相上深感悟甲
午墀入謝加檢校右僕射
　　　馬植以交通宦官罷
大中四年以平章事馬植為天平節度使宣宗之立也
左軍中尉馬元贄有力焉由是恩遇冠諸宦者植與之
叙宗姓宣宗賜元贄寳帶元贄以遺植植服之以朝宣
宗見而識之植變色不敢隱明日罷相収植親吏董侔
下御史臺鞫之盡得植與元贄交通之状再貶常州刺
史
　　　白敏中謂同列須自檢㸃
吏部侍郎孔温業白執政求外官白敏中謂同列曰我
輩須自㸃檢孔吏部不肯居朝廷矣
　　　内園使不避宰相
十年内園使李敬寔遇鄭朗不避馬朗奏之宣宗責敬
寔對曰供奉官例不避宣宗曰汝銜敕命横絶可也豈
得私出而不避宰相乎命剥色配南牙
　　　魏謩綽有祖風
十一年以平章事魏謩充西川節度使謩為相議事於
宣宗前他相或委曲規諷謩獨正言無所避宣宗每歎
曰謩綽有祖風我心重之然竟以剛直為令狐綯所忌
而出之
　　　劉瑑欲循名責實
十二年以瑑同平章事瑑與崔慎由議政於上前慎由
曰惟當甄别品流上酬萬一瑑曰昔王夷甫祖尚浮華
妄分流品致中原丘墟今盛明之朝當循名責實使百
官各稱其職而遽以品流為先臣未知致理之日慎由
無以對
　　　王譜上疏願聴白敏中罷去
咸通元年白敏中三表辭位懿宗不許右補闕王譜上
疏以為陛下致理之初乃宰相盡心之日不可暫闕敏
中自正月卧疾今四月矣陛下雖與他相坐語未嘗三
刻天下之事陛下嘗暇與之講論乎願聴敏中罷去延
訪碩徳以資聰明遂貶譜為陽翟令給事中鄭公輿封
還貶譜敕書懿宗令宰相議之宰相以為譜侵敏中竟
貶之
　　　杜悰不欲朝廷以愛憎行法
二年以杜悰兼門下侍郎同平章事一日兩樞宻使詣
中書宣徽使楊公慶繼至獨揖悰受宣三相起避之西
軒公慶出斜封文書以授悰發之乃宣宗大漸時宦官
請鄆王監國奏也且曰當時宰相無名者當以反法處
之悰反復讀良久曰聖主登極萬方欣戴今日此文書
非臣下所宜窺復封以授公慶曰主上欲罪宰相當於
延英面示聖㫖明行誅譴公慶去悰復與兩樞宻坐謂
曰内外之臣事猶一體宰相樞宻共參國政今主上新
踐阼未熟萬機資内外禆補固當以仁愛為先刑殺為
後豈得遽賛成殺宰相事若主上習以性成則中尉樞
宻權重禁闈豈得不自憂乎悰受恩六朝所望致君堯
舜不欲朝廷以愛憎行法兩樞宻相顧黙然徐曰當具
以公言白至尊非公重徳無人及此慙悚而退三相復
來見悰㣲請宣意悰無言三相惶怖乞存家族悰曰勿
為他慮既而寂然無復宣命及延英開懿宗甚恱
　　　路巖韋保衡爭權
十二年門下侍郎同平章事路巖與韋保衡素相表裏
勢傾天下既而爭權浸有隙保衡遂短巖於上遂以巖
同平章事充西川節度使巖出城路人以瓦礫擲之
　　　鄭畋盧攜爭議蠻事
乾符五年鄭畋盧擕議蠻事攜欲與之和親畋固爭以
為不可攜怒拂衣起袂罥硯墮地破之僖宗聞之曰大
臣相詬何以儀刑四海畋攜皆罷為太子賔客分司以
豆盧瑑為兵部侍郎崔沆為戸部侍郎竝同平章事
　　　宰相行小惠
時宰相有好施者常使人以布囊貯錢自隨行施匄者
每出襤褸盈路有朝士以書規之曰今百姓疲弊冦盜
充斥相公宜舉賢任能紀綱庶務捐不急之費杜私謁
之門使萬物各得其所則家給人足自無貧者何必如
此行小惠乎宰相大怒
　　　盧攜專制朝廷髙下在心
廣明元年盧攜病風不能行謁告後入對敕勿拜遣二
黄門掖之攜内挾田令孜外倚髙駢僖宗寵遇甚厚由
是專制朝政髙下在心既病精神不完事之可否決於
親吏楊温李修貨賂公行豆盧瑑無他才專附會攜崔
沆時有啟陳常為所沮
　　　歇後鄭五作相
乾寧元年以右散騎常侍鄭綮為平章事綮好詼諧多
為歇後詩譏嘲時事昭宗以為有所藴手注班簿命以
為相聞者大驚堂吏往告之綮笑曰諸君大誤使天下
更無人未至鄭綮吏曰特出聖意綮曰果如是奈人笑
何既而賀客至綮搔首言曰歇後鄭五作宰相時事可
知矣累讓不獲乃視事
　　　上思竒士用朱朴
三年昭宗憤天下之亂思得竒傑之士不次用之國子
博士朱朴自言得為宰相月餘可致太平昭宗以為然
遂以朴為左諌議大夫同平章事朴為人庸鄙迂僻無
他長制出中外大驚
　　　韋貽範以非道取宰相
天復二年昭宗問韋貽範朕何以廵幸至此對曰臣在
外不知固問之不對昭宗曰卿何得於朕前妄語云不
知又曰卿既以非道取宰相當於公事如法若自不可
必凖故事怒目視之顧謂韓偓曰此輩亦稱宰相
　　　宦官薦姚洎為相
宦官薦翰林學士姚洎為相洎謀於韓偓偓曰若圖永
久之利則莫若未就為善儻出上意固無不可且汴軍
旦夕合圍孤城難保家族在東可不慮乎洎乃移疾昭
宗亦自不許遂以中書舎人蘇檢為平章事時韋貽範
在草土薦檢及姚洎於李茂貞昭宗既不用洎茂貞及
宦官恐昭宗自用人協力薦檢遂用之
　　　韓偓不肯入相
蘇檢數為韓偓經營入相言於茂貞及中尉樞宻且遣
親吏告偓偓怒曰公與韋公自貶所召歸旬月致位宰
相訖不能有所為今朝夕不濟乃欲以此相汚邪
　　　崔𦙍外倚賊勢
三年李克用使者還晉陽言崔𦙍之横克用曰𦙍為人
臣外倚賊勢内脅其君既執朝政又握兵權權重則怨
多勢侔則釁生破家亡國在眼中矣
　　　桞璨傾巧輕佻
天祐二年桞璨及第不四年為宰相性傾巧輕佻時天
子左右皆朱全忠腹心璨曲意事之同列裴樞崔逺獨
孤損皆朝庭宿望意輕之璨以為憾和王傅張廷範本
優人有寵於全忠奏以為太常卿樞曰廷範勲臣幸有
方鎮何籍樂卿恐非元帥之㫖持之不下全忠聞之謂
賔佐曰吾常以裴十四器識真純不入浮薄之黨觀此
議論本態露矣璨因此并逺損譛於全忠故三人皆罷
　　　楊渉以作相為不幸
吏部侍郎楊渉同平章事渉為人和厚㳟謹聞當為相
與家人相泣謂其子凝式曰此吾家之不幸也必為汝
累
　　　楊凝式諫父渉為傳國寳使
開平元年唐昭宣帝降御札禪位于梁太祖以攝中書
令張文蔚為册使攝侍中楊渉為押傳國寳使御史大
夫薛貽矩為押金寳使帥百官備法駕詣大梁楊渉子
直史館凝式言於渉曰大人為唐宰相而國家至此不
可謂之無過况手持天子璽綬與人雖保富貴奈千載
何盍辭之渉大駭曰汝滅吾族神色為之不寧者數日
　　　後唐宰相用霸府元僚
同光元年晉王即皇帝位國號大唐是為荘宗以豆盧
革盧程竝同平章事豆盧革盧程皆輕淺無他能荘宗
特以其衣冠之緒霸府元僚故用之
　　　郭崇韜以勲臣為宰相
命樞宻使郭崇韜權行中書事復加郭崇韜守侍中領
成徳節度使崇韜權兼内外謀猷規益竭忠無隠頗亦
薦引人物議者以郭崇韜勲臣為宰相不能知朝廷典
故當用前朝名家以佐之或薦薛廷珪李琪嘗為太祖
册禮使皆耆宿有文宜為相崇韜奏廷珪浮華無相業
琪傾險無士風趙光𦙍亷潔方正自梁未亡北人皆稱
其有宰相器豆盧革薦韋説諳練朝章遂以光𦙍與説
竝同平章事光𦙍性輕率喜自矜説謹重守常而已趙
光逢自梁朝罷相杜門不交賔客光𦙍時往見之語及
政事他日光逢署其户曰請不言中書事
　　　任圜以天下為己任
天成元年明宗以太子賔客鄭珏工部尚書任圜同平
章事圜憂公如家簡㧞賢俊杜絶僥幸期年之間府庫
充實軍民皆足朝綱粗立圜每以天下為己任由是安
重誨忌之
　　　蕭希甫論豆盧革韋説
同平章事豆盧革韋説奏事於明宗前或時禮貌不盡
恭百官俸錢皆折估而革父子獨受實錢百官自五月
給而革父子自正月給由是衆論沸騰說以孫為子奏
官受選人王傪賂除近官中㫖以庫部郎中蕭希甫為
諫議大夫革說覆奏希甫恨之上疏言革説不忠前朝
阿䛕取容因誣革强奪民田縱田客殺人説奪隣家井
取宿藏物制貶革辰州刺史説溆州刺史賜希甫金帛
擢為散騎常侍
　　　馮道崔協竝相
二年安重誨以孔循少侍宫禁謂其諳練故事知朝士
行能多聴其言豆盧革韋説既得罪朝廷議置相循意
不欲用河北人先已薦鄭珏又薦崔協任圜欲用御史大夫
李琪鄭珏素惡琪故循力沮之謂重誨曰李琪非無文學但
不亷耳宰相但得端重有器度者足以儀刑多士矣他日議
於上前明宗問誰可相者重誨以協對圜曰重誨未悉
朝中人物為人所賣協雖名家識字甚少臣既以不學
忝相位奈何更益以協為天下笑乎明宗曰宰相重任
卿輩更審議之吾在河東時見馮書記多才博學與物
無競此可相矣既退孔循不揖拂衣徑去曰天下事一
則任圜二則任圜圜何者使崔協暴死則己不死會須
相之因稱疾不朝者數日明宗使重誨諭之方入重誨
私謂圜曰今方乏人協且僃員可乎圜曰明公捨李琪
而相崔協是猶棄蘇合之丸取蛣蜣之轉也循與重誨
共事日短琪而譽協竟以端明殿學士馮道及崔協竝
同平章事
　　　任圜安重誨爭論上前
任圜性剛急且恃與明宗有舊勇於敢為權倖多疾之
舊制館劵出於户部安重誨請從内出與圜爭於上前
往復數四聲色俱厲明宗退朝宫人問上適與重誨論
事為誰明宗曰宰相宫人曰妾在長安宫中未嘗見宰
相樞宻奏事敢如是者盖輕大家耳明宗愈不悦卒從
重誨議圜因求罷三司詔以樞宻承㫖孟鵠充三司副
使權判
　　　范延光等求外補
長興四年秦王從榮不快於執政私謂所親曰吾一旦
南面必族之范延光趙延壽懼屢求外補以避之明宗
以為見己病而求去甚怒曰欲去自去奚用表為齊國
公主復為延壽言於禁中云延壽實有疾不堪機務二
人復言於上曰臣等非敢憚勞願與勲舊迭為之亦不
敢俱去願聴一人先出若新人不稱職復召臣臣即至
矣明宗乃許之以延壽為宣武節度使以山南東道節
度朱𢎞昭為樞宻使同平章事制下𢎞昭復辭明宗叱
之曰汝輩皆不欲在吾側吾畜養汝輩何為𢎞昭乃不
敢言
　　　置姓名於琉璃瓶以卜相
清泰元年劉昫與馮道昬姻昫性苛察李愚剛褊道既
出鎮二人論議多不合由是動成忿爭至相詬罵各欲
非時求見事多凝滯潞王患之欲更命相問所親信以
朝臣聞望宜為相者皆以姚顗盧文紀崔居儉對論其
才行互有優劣潞王不能決乃寘其名於琉璃瓶夜焚
香祝天且以筯挾之首得文紀次得顗遂以文紀為中
書侍郎同平章事
　　　南漢楊洞潜歎政亂謝病歸第
南漢主命判六軍秦王𢎞度募宿衛兵千人皆市井無
頼子弟𢎞度眤之同平章事楊洞潜諫曰秦王國之冢
嫡宜親端士使之治軍已過矣況眤羣小乎漢主曰小
兒教以戎事過煩公憂終不戒𢎞度洞潜出見衛士掠
商人金帛商人不敢訴歎曰政亂如此安用宰相因謝
病歸第
　　　宰相奏嚴密事於便殿
二年潞王深以時事為憂嘗從容讓盧文紀等以無所
規賛文紀等上言臣等每五日起居與兩班旅見暫獲
對揚侍衛滿前雖有愚慮不敢敷陳竊見前朝自上元
以來置延英殿或宰相欲有奏論天子欲有咨度皆非
時召對旁無侍衛故人得盡言望復此故事惟聼機要
之臣侍側詔以舊制五日起居百僚俱退宰相獨升若
常事自可敷奏或事應嚴宻不以其日或異日聴於閤
門奏牓子當盡屏侍臣於便殿相待何必襲延英之名
也
　　　以馮道為司空
以馮道為司空時久無正拜三公者朝議疑其職事盧
文紀欲令掌祭祀掃除道聞之曰司空掃除職也吾何
憚焉既而文紀自知不可乃止
　　　後晉馬𦙍孫為相人目為三不開
天福元年三月丙午以馬𦙍孫為中書侍郎同平章事
𦙍孫性謹懦中書多凝滯又罕接賔客時人目為三不
開謂口印門也
　　　桑惟翰勸髙祖中國安
二年以桑維翰兼樞宻使時晉新得天下藩鎮多未服
從或雖服從反仄不安兵火之餘府庫殫竭民間困窮
而契丹徵求無厭維翰勸髙祖推誠棄怨以撫藩鎮卑
辭厚禮以奉契丹訓卒繕兵以修武僃務農桑以實倉
廪通商賈以豐貨財數年之間中國稍安
　　　中書知印止委上相
四年以馮道守司徒兼侍中詔中書知印止委上相由
是事無巨細悉委於道髙祖嘗訪以軍謀對曰征伐大
事在聖心獨斷臣書生惟知謹守歴代成規而已髙祖
以為然道嘗稱疾求退髙祖使鄭王重貴詣第省之曰
來日不出朕當親往道乃出視事當時寵遇羣臣無與
為比
　　　南漢以趙光裔為相
漢門下侍郎同平章事趙光裔言於漢主曰自馬后崩
未嘗通使於楚親隣舊好不可忘也因薦諫議大夫李
紓可以將命漢主從之楚亦遣使報聘光裔相漢二十
餘年府庫完實邊境無虞及卒漢主復以其子左丞塤
為門下侍郎同平章事
　　　南唐宋齊丘求豫政事
七年南唐左丞相宋齊丘固求豫政事唐主聽入中書
又求領尚書省乃罷侍中壽王景遂判尚書省更領中
書門下省以齊丘知尚書省事其三省事並取齊王璟
參決齊丘視事數月親吏夏昌圖盜官錢三千緡齊丘
判貸其死唐主大怒斬昌圖齊丘稱疾請罷省事從之
　　　馮道依違兩可
開運元年太尉侍中馮道雖為首相依違兩可無所操
决或謂齊王曰馮道承平之良相今艱難之際譬如使
禪僧飛鷹耳遂以道為匡國節度使兼侍中
　　　契丹主稱馮道非多事者
十二年晉主之絶契丹也匡國節度使劉繼勲為宣徽
北院使頗預其謀契丹主入汴繼勲入朝契丹主責之
時馮道在殿上繼勲急指道曰馮道為首相與景延廣
實為此謀臣位卑何敢發言契丹主曰此叟非多事者
勿妄引之命鎻繼勲將送黄龍府
　　　後漢髙祖用蘇逢吉為相貪詐好殺
朝廷草創髙祖悉以軍旅之事委楊邠郭威百司庶務
委逢吉及蘇禹珪二相決事皆出胸臆不拘舊制雖事
無留滯而用捨黜陟惟其所欲髙祖方倚信之無敢言
者逢吉尤貪詐公求貨財無所顧避繼母死不為服庶
兄自外至不白逢吉而見諸子逢吉怒宻語郭威以他
事杖殺之
　　　隠帝專用楊郭而分三相之權
乾祐元年蘇逢吉等為相多遷補官吏楊邠以為虚費
國用所奏多抑之逢吉等不悦李濤上疏言今關西紛
擾外禦為急二樞宻皆佐命功臣官雖貴而家未富宜
授以要害大鎮樞機之務在陛下目前易以裁決逢吉
禹珪自先帝時任事皆可委也楊邠郭威聞之見太后
泣訴稱臣等從先帝起艱難中今天子取人言欲棄之
於外況關西方有事臣等何忍自取安逸不顧社稷若
臣等必不任職乞留過山陵太后怒以讓隱帝曰國家
勲舊之臣奈何聼人言而逐之隱帝曰此宰相所言也
因詰責宰相濤曰此疏臣獨為之他人無預罷濤政事
勒歸私第帝與左右謀以太后怒李濤離間欲更進用
二樞宻以明非隱帝意左右亦疾二蘇之専欲奪其權
共勸之遂以樞宻使楊邠為中書侍郎兼吏部尚書同
平章事樞宻使如故以副樞宻使郭威為樞宻使又加
三司使王章同平章事凡中書除官諸司奏事隱帝皆
委邠斟酌自是三相拱手政事盡決於邠事有未更邠
所可否者莫敢施行遂成凝滯三相每進擬用人茍不
出邠意雖簿尉亦不之與邠素不喜書生常言國家府
廩實甲兵彊乃為急務至於文章禮樂何足介意既恨
二蘇排己又以其除官太濫為衆所非欲矯其弊由是
艱於除拜士大夫往往有自漢興至亡不霑一命者凡
門䕃及百司入仕悉罷之雖由邠之愚蔽時人亦咎二
蘇之不公所致云
　　　楊邠求解樞宻
三年楊邠求解樞宻使隱帝遣中使諭止之宣徽北院
使呉䖍裕在旁曰樞宻重地難以久居當使後來者迭
為之相公辭之是也隱帝聞之不恱以䖍裕為鄭州防
禦使
　　　史𢎞肈欲殺蘇逢吉
王章置酒會諸朝貴酒酣為手勢令史𢎞肈不閑其事
客省使閻晉卿坐次𢎞肈屢教之蘇逢吉戯之曰旁有
姓閻人何憂罰爵𢎞肈妻閻氏本酒家倡也意逢吉譏
之大怒以醜語詬逢吉逢吉不應𢎞肈欲毆之逢吉起
去𢎞肇索劒欲追之楊邠泣止之曰蘇公宰相公若殺
之置天子何地願熟思之𢎞肈即上馬去邠與之聨鑣
送至其第而還於是將相如水火矣隱帝使宣徽使王
峻置酒和解之不能得逢吉欲求出鎮以避之既而中
止曰吾去朝廷止煩史公一處分吾韲粉矣王章亦忽
忽不樂欲求外官楊史固止之
　　　郭威復竇貞固蘇禹珪故位猶拜馮道
竇貞固蘇禹珪自七里寨逃歸郭威使人訪求得之尋
復其位貞固為相值楊史弄權李業等作亂但以凝重
處其間自全而已郭威命有司遷隱帝梓宫於西宫或
請如魏髙貴鄉公故事葬以公禮威不許曰倉猝之際
吾不能保衛乘輿罪已大矣况敢貶君乎太師馮道帥
百官謁見郭威威見猶拜之道受拜如平時徐曰侍中
此行不易
　　　周太祖用王峻范質李榖為相
廣順元年以王峻為左僕射范質户部侍郎判三司李
榖為中書侍郎竝同平章事復以范質參知樞宻院事
初太祖討河中已為人望所屬李榖時為轉運使太祖
數以㣲言諷之榖但以人臣盡節為對太祖以是賢之
即位首用為相時國家新造四方多故王峻夙夜盡心
知無不為軍旅之謀多所禆益范質明敏强記謹守法
度李榖沈毅有器畧在帝前論議辭氣慷慨善譬諭以
開主意
　　　李榖免朝參令視事
李榖足跌傷右臂在告月餘太祖以榖職業繁劇趣令
入朝辭以未任趨拜詔免朝參但令視事
　　　李榖以臂痛令刻名印用之
二年李榖以病臂久未愈三表辭位太祖遣中使諭指
曰卿所掌至重朕難其人茍事功克集何必朝禮朕今
於便殿待卿可暫入相見榖入見于金祥殿面陳悃欵
太祖不許榖不得已復視事榖未能執筆詔以三司務
繁令刻名印用之
　　　命趣草王溥制
顯徳元年太祖命趣草制以端明殿學士户部侍郎王
溥為中書侍郎同平章事宣制畢左右以聞帝曰吾無
恨矣
　　　命李榖不拜
四年李榖扶疾入見世宗命不拜坐於御坐之側榖懇
辭禄位不許
　　　竇儼上疏乞令南宫三品兩省給舎以上各舉
　　　堪為宰相
竇儼上疏以為政之本莫大擇人擇人之重莫先宰相
自有唐之末輕用名器始為輔弼即兼三公僕射之官
故其未得之也則以趨競為心既得之也則以容黙為
事但思解密勿之務守崇重之官逍遥林亭保安宗族
乞令即日宰相於南宫三品兩省給舎以上各舉所知
若陛下素知其賢自可登庸若其未也且令以本官權
知政事朞嵗之間察其職業若果能堪稱其官已髙則
除平章事未髙則稍更遷官權知如故若有不稱則罷
其政事責其舉者帝覽而善之
　　　世宗不以魏仁浦無科第徑擢為相
六年世宗欲相樞宻使魏仁浦議者以仁浦不由科第
不可為相世宗曰自古用文武才畧為輔佐者豈盡由
科第邪遂以仁浦為中書侍郎同平章事仁浦雖處權
要而能謙謹世宗性嚴急近職有忤㫖者仁浦多引罪
歸已以救之所全活什七八故雖起刀筆吏致位宰相
時人不以為忝
　　　世宗以李濤輕薄詼諧王著嗜酒無檢不用為
　　　相
世宗嘗問大臣可為相者於兵部尚書張昭昭薦李濤
世宗愕然曰濤輕薄無大臣體朕問相而卿首薦之何
也對曰陛下所責者細行也臣所舉者大節也昔晉髙
祖之世張彦澤虐殺不辜濤累疏請誅之以為不殺必
為國患漢隱帝之世濤亦上疏請觧先帝兵權夫國家
安危未形而能見之此真宰相器也臣是以薦之世宗
曰卿言甚善且至公然如濤者終不可置之中書濤喜
詼諧不修邊幅與澣俱以文學著名雖甚友愛而多謔
浪無長幼體世宗以是薄之又以翰林學士單父王著
幕府舊僚屢欲相之以其嗜酒無檢而罷
　
　
　
　
　
　
　
　
　
　
　
　
　通鑑總𩔖卷七上
欽定四庫全書
　通鑑總𩔖卷七下　　　　　宋　沈樞　撰
　　三省門
　　　唐以中書門下相檢察
貞觀元年太宗謂黄門侍郎王珪曰國家本置中書門
下以相檢察中書詔敕或有差失則門下當行駮正人
心所見互有不同茍論難往來務求至當捨己從人亦
復何傷比來或䕶己之短遂成怨隙或茍避私怨知非
不正順一人之顔情為兆民之深患此乃亡國之政也
煬帝之世内外庶官務相順從當是之時皆自謂有智
禍不及身及天下大亂家國兩亡雖其間萬一有得免
者亦為時論所貶終古不磨卿曹各當狥公忘私勿雷
同也
　　　中書門下機要之司
二年太宗始御太極殿謂侍臣曰中書門下機要之司
詔敕有不便者皆應論執比來唯睹順從不聞違異若
但行文書則誰不可為何必擇才也房𤣥齡等皆頓首
謝故事凡軍國大事則中書舎人各執所見雜署其名
謂之五花判事中書侍郎中書令省審之給事中黄門
侍郎駮正之太宗始申明舊制由是鮮有敗事
　　　遷政事堂於中書省
𢎞道元年以劉仁軌為左僕射裴炎為中書令以劉景
先為侍中故事宰相於門下省議事謂之政事堂故長
孫無忌為司空房𤣥齡為僕射魏徴為太子太師皆知
門下省事及裴炎遷中書令始遷政事堂於中書省
　　　宋璟復貞觀之制
開元五年貞觀之制中書門下及三品官入奏事必使
諫官史官隨之有失則匡正美惡必記之諸司皆於正
牙奏事御史彈百官服豸冠對仗讀彈文故大臣不得
專君而小臣不得為讒慝及許敬宗李義府用事政多
私僻奏事官多俟仗下於御座前屏左右宻奏監奏御
史及待制官逺立以俟其退諫官史官皆隨仗出仗下
後事不復預聞武后以法制羣下諫官御史得以風聞
言事自御史大夫至監察得互相彈奏率以險詖相傾
覆及宋璟為相欲復貞觀之政奏行之明皇降制自今
事非的須秘宻者皆令對仗奏聞史官自依故事
　　樞宻使門
　　　後晉劉處讓為樞宻使
天福三年初郭崇韜既死宰相罕有兼樞宻使者髙祖
即位桑維翰李崧兼之宣徽使劉處讓及宦官皆不悦
楊光逺圍廣晉處讓數以軍事銜命往來光逺奏請多
踰分髙祖常依違維翰獨以法裁折之光逺對處讓有
不平語處讓曰是皆執政之意光逺由是怨執政范延
光降光逺密表論執政過失髙祖知其故而不得已加
維翰兵部尚書崧工部尚書皆罷其樞密使以處讓為
樞密使
　　　廢樞宻以印付中書院
四年梁太祖以來軍國大政天子多與崇政樞宻使議
之宰相受成命行制敕講典故治文事而已髙祖懲唐
明宗之世安重誨專横故即位之初但命桑維翰兼樞
密使及劉處讓為樞密使奏對多不稱㫖會處讓邅母
喪遂廢樞密院以印付中書院事皆委宰相分判
　　給舎門
　　　唐許孟容封還齊總詔
貞元十八年浙東觀察使裴肅既以進奉得進判官齊
總代掌後務刻剥以求媚又過之詔擢總為衢州刺史
給事中長安許孟容封還詔書曰衢州無他虞齊總無
殊績忽此超奨深駭羣情若總必有可録願明書勞課
然後超資改官以解衆疑詔遂留中徳宗召孟容慰奨
之
　　　李藩批敕
元和四年給事中李藩在門下制敕有不可者即於黄
紙後批之吏請更連素紙藩曰如此乃状也何名批敕
裴垍薦藩有宰相器憲宗擢為門下侍郎同平章事藩
知無不言憲宗甚重之
　　　段平仲請斬吐突承璀
五年吐突承璀自行營還復為左衛上將軍充左軍中
尉裴垍曰承璀首唱用兵疲弊天下卒無成功陛下縱
以舊恩不加顯戮豈得全不貶黜以謝天下乎給事中
段平仲吕元膺言承璀可斬李絳奏稱陛下不責承璀
他日復有敗軍之將何以處之若或誅之則同罪異罰
彼必不服若或釋之則誰不保身而玩冦乎願陛下割
不忍之恩行不易之典使將帥有所懲勸間二日罷承
璀中尉降為軍器使中外相賀
　　　嘉崔羣讜直
七年以庫部郎中翰林學士崔羣為中書舎人學士如
故憲宗嘉羣讜直命學士自今奏事必取崔羣連署然
後進之羣曰翰林舉動皆為故事必如是後來萬一有
阿媚之人為之長則下位直言無從而進矣固不奉詔
章三上憲宗乃從之
　　　蕭倣封還李燧制書
大中十二年以右金吾大將軍李燧為嶺南節度使已
命中使賜之節給事中蕭倣封還制書宣宗方奏樂不
暇别召中使使優人追之節及燧門而返
　　御史門
　　　東漢靈帝用桓典為御史京師有驄馬御史之
　　　謠
光和五年桓典為侍御史宦官畏之典常乘驄馬京師
為之語曰行行且止避驄馬御史
　　　石虎用李巨而中外肅然
東晉成帝咸康五年趙主虎患貴戚豪恣乃擢殿中御
史李巨為御史中丞特加親任中外肅然虎曰朕聞良
臣如猛虎髙歩曠野而豺狼避路信哉
　　　東魏崔暹頗挾巧詐
梁武帝大同十一年東魏丞相歡入朝于鄴百官迎於
紫陌歡握崔暹手而勞之曰往日朝廷豈無法官莫肯
糾劾中尉盡心狥國不避豪彊遂使逺邇肅清衝鋒䧟
陳大有其人賜暹良馬東魏主宴於華林園使歡擇朝
廷公直者勸之酒歡降階跪曰唯暹一人可勸并請以
臣所射賜物千段賜之然暹中懐頗挾巧詐初魏髙陽
王斌有庶妹玉儀不為其家所齒髙澄遇諸塗恱而納
之遂有殊寵封琅邪公主澄謂崔季舒曰崔暹必造直
諫我亦有以待之及暹諮事澄不復假以顔色居三日
暹懐刺墜之於前澄問何用此為暹悚然曰未得通公
主澄大恱把暹臂入見之季舒語人曰崔暹常忿吾佞
在大將軍前每言叔父可殺及其自作乃過於吾
　　　陳徐陵奏彈安成王頊
天嘉六年安成王頊以帝弟之重勢傾朝野直兵鮑僧
叡恃頊勢為不法御史中丞徐陵為奏彈之從南臺官
屬引奏案而入文帝見陵章服嚴肅為斂容正坐陵進
讀奏版時頊在殿上侍立仰視上流汗失色陵遣殿中
御史引頊下殿文帝為之免頊侍中中書監朝廷肅然
　　　唐杜淹心服封徳彞之對
貞觀元年御史大夫杜淹奏諸司文案恐有稽失請令
御史就司檢校太宗以問封徳彞對曰設官分職各有
所司果有愆違御史自應糾舉若徧歴諸司搜擿疵纇
太為煩碎淹黙然太宗問淹何故不復論執對曰天下
之務當盡至公善則從之徳彞所言真得大體臣誠心
服不敢遂非太宗恱曰公等各能如是朕復何憂
　　　韋思謙劾奏褚遂良抑買譯語人地
永徽元年監察御史陽武韋思謙劾奏中書令褚遂良
抑買中書譯語人地大理少卿張叡册以為准估無罪
思謙奏曰估價之設備國家所須臣下交易豈得准估
為定叡册舞文附下罔上罪當誅髙宗遂左遷遂良為
同州刺史叡册循州刺史思謙名仁約以字行
　　　王義方對仗叱李義府
顯慶兀年李義府恃寵用事洛州婦人淳于氏美色繫
大理獄義府屬大理寺丞畢正義枉法出之將納為妾
大理卿段寳𤣥疑而奏之髙宗命給事中劉仁軌等鞫
之義府恐事洩逼正義自縊於獄中髙宗知之原義府
罪不問侍御史漣水王義方欲奏彈之先白其母曰義
方為御史視姦臣不糾則不忠糾之則身危而憂及於
親為不孝二者不能自決奈何母曰昔王陵之母殺身
以成子之名汝能盡忠以事君吾死不恨義方乃奏稱
義府於輦轂之下擅殺六品寺丞就云正義自殺亦由
畏義府威殺身以滅口如此則生殺之威不由上出漸
不可長請更加勘當於是對仗叱義府令下義府顧望
不退義方三叱髙宗既無言義府始趨出義方乃讀彈
文髙宗釋義府不問而謂義方毁辱大臣言詞不遜貶
萊州司户
　　　狄仁傑劾奏韋𢎞機王本立
調露元年春正月己酉髙宗幸東都司農卿韋𢎞機作
宿羽髙山上陽等宫制度壯麗上陽宫臨洛水為長廊
亘一里宫成髙宗移御之侍御史狄仁傑劾奏𢎞機導
上為奢泰𢎞機坐免官左司郎中王本立恃恩用事朝
廷畏之仁傑奏其姦請付法司髙宗特原之仁傑曰國
家雖乏英才豈少本立輩陛下何惜罪人以虧王法必
欲曲赦本立請棄臣於無人之境為忠貞將來之誡本
立竟得罪由是朝廷肅然
　　　郭霸嘗魏元忠糞
長壽元年寜陵丞廬江郭霸以諂䛕于太后拜監察御
史中丞魏元忠病霸往問之因嘗其糞喜曰大夫糞甘
則可憂今苦無傷也元忠大惡之遇人輒告之
　　　陽嶠不樂搏擊之任乃擢御史
長安四年左臺中丞桓彦範右臺中丞東光袁恕已共
薦詹事司直陽嶠為御史楊再思曰嶠不樂搏擊之任
如何彦範曰為官擇人豈必待其所欲所不欲者尤須
與之所以長難進之風抑躁求之路乃擢為右臺侍御
史先是李嶠崔𤣥暐奏往屬革命之時人多逆節遂致
刻薄之吏恣行酷法其周興等所劾破家者並請雪免
司刑少卿桓彦範又奏陳之表疏前後十上太后乃從
之
　　　崔琬彈宗楚客紀處訥受戎狄貨賂
景龍三年監察御史崔琬對仗彈宗楚客紀處訥潛通
戎狄受其貨賂致生邊患故事大臣被彈俯僂趨出立
於朝堂待罪至是楚客更憤怒作色自陳忠鯁為琬所
誣中宗竟不窮問命琬與楚客結為兄弟以和解之時
人謂之和事天子
　　　楊孚彈糾不避權貴
景雲元年侍御史楊孚彈糾不避權貴權貴毁之睿宗
曰鷹搏狡兎須急救之不爾必反為所噬御史繩姦慝
亦然茍非人主保衛之則亦為姦慝所噬矣
　　　楊瑒廷奏李傑反為崔日知所構
開元三年京兆尹崔日知貪暴不法御史大夫李傑將
糾之日知反構傑罪十二月侍御史楊瑒廷奏曰若糾
彈之司使姦人得而恐愒則御史臺可廢矣明皇遽命
傑視事如故貶日知為歙縣丞
　　　長孫昕毆李傑
皇后妹夫尚衣奉御長孫昕以細故與御史大夫李傑
不協四年春正月昕與其妹夫楊仙玉於里巷伺傑而
毆之傑上表自訴曰髪膚見毁雖則痛心冠冕被陵誠
為辱國明皇大怒命於朝堂杖殺以謝百僚仍以敕書
慰傑曰昕等朕之密戚不能訓導使陵犯衣冠雖寘以
極刑未足謝罪卿宜以剛腸疾惡勿以凶人介意
　　　宇文融使御史彈劾事泄坐貶
十七年宇文融性精敏應對辯給以治財賦得幸於明
皇始廣置諸使競為聚斂由是百官浸失其職而上心
益侈百姓皆怨苦之為人疎躁多言好自矜伐在相位
謂人曰使吾居此數月則海内無事矣信安王禕以軍
功有寵於明皇融疾之禕入朝融使御史李寅彈之泄
於所親禕聞之先以白上明日寅奏果入明皇怒融坐
貶汝州刺史凡為相百日而罷是後言財利以取貴仕
者皆祖於融
　　　周子諒彈牛仙客非才受杖于朝堂
二十五年監察御史周子諒彈牛仙客非才引䜟書為
證明皇怒甚命左右㩧於殿庭絶而復蘇仍杖之朝堂
流瀼州至藍田而死李林甫言子諒張九齡所薦也貶
九齡荆州長史
　　　李勉彈管崇嗣背闕而坐
至徳元載時塞上精兵皆選入討賊惟餘老弱守邊文
武官不滿三十人披草萊立朝廷制度草創武人驕慢
大將管崇嗣在朝堂背闕而坐言笑自若監察御史李
勉奏彈之繫於有司肅宗特原之歎曰吾有李勉朝廷
始尊
　　　思得不阿附元載者遂用李栖筠為大夫
大厯六年代宗益厭元載所為思得士大夫之不阿附
者為腹心漸収載權内出制書以浙西觀察使李栖筠
為御史大夫宰相不知載由是稍絀
　　　趙計奏苖不損與縣令同不實皆坐貶
十二年京兆尹黎幹奏秋霖損稼韓滉奏幹不實代宗
命御史按視還奏所損凡二萬餘頃渭南令劉澡阿附
度支稱縣境苖獨不損御史趙計奏與澡同代宗曰霖
雨溥博豈得渭南獨無更命御史朱敖視之損三千餘
頃代宗歎息久之曰縣令字人之官不損猶應言損乃
不仁如是乎貶澡南浦尉計澧州司户而不問滉
　　　崔薳入北軍廵囚受杖流竄
貞元十九年建中初敕京城諸使及府縣繫囚每季終
委御史廵按有寃濫者以聞近嵗北軍移牒而已監察
御史崔薳遇下嚴察下吏欲陷之引以入右神䇿軍軍
使以下駭懼具奏其状徳宗怒杖薳四十流崖州
　　　武元衡竇羣不附王叔文之黨
永貞元年以御史中丞武元衡為左庶子徳宗之末叔
文之黨多為御史元衡薄其為人待之莽鹵元衡為山
陵儀仗使劉禹錫求為判官不許叔文以元衡在風憲
欲使附己使其黨誘以權利元衡不從由是左遷侍御
史竇羣奏屯田貟外郎劉禹錫挾邪亂政不宜在朝又
嘗謁叔文揖之曰事固有不可知者叔文曰何謂也羣
曰去嵗李實怙恩挾貴氣蓋一時公當此時逡廵路旁
乃江南一吏耳今公一旦復據其地安知路旁無如公
者乎其黨欲逐之韋執誼以羣素有彊直名止之
　　　盧坦奏彈桞晟閻濟美違赦進奉
元和三年御史中丞盧坦奏彈前山南西道節度使桞
晟前浙東觀察使閻濟美違赦進奉憲宗召坦褒慰之
曰朕已釋其罪不可失信坦曰赦令宣布海内陛下之
大信也晟等不畏陛下法奈何存小信棄大信乎憲宗
乃命歸所進於有司
　　　盧坦揖退裴均歸位
以荆南節度使裴均為右僕射均素附宦官得貴顯為
僕射自矜大嘗入朝踰位而立中丞盧坦揖而退之均
不從坦曰昔姚南仲為僕射位在此均曰南仲何人坦
曰是守正不交權倖者
　　　李夷簡彈楊憑貪汚以徐晦不負楊憑薦為御
　　　史
四年御史中丞李夷簡彈京兆尹楊憑前為江西觀察
使貪汚僭侈貶憑臨賀尉憲宗命盡籍憑資産李絳諫
曰舊制非反逆不籍其家憲宗乃止憑之親友無敢送
者櫟陽尉徐晦獨至藍田與别太常卿權徳輿素與晦
善謂之曰君送楊臨賀誠為厚矣無乃為累乎對曰晦
自布衣蒙楊公知奨今日逺謫豈得不與之别借如明
公他日為讒人所逐晦敢自同路人乎徳輿嗟嘆稱之
於朝後數日李夷簡奏為監察御史晦謝曰晦平生未
嘗得望公顔色公何從而取之夷簡曰君不負楊臨賀
肯負國乎
　　　温造彈李祐違敕進馬而李祐膽落
長慶四年夏綏節度使李祐入為左金吾大將軍進馬
百五十匹敬宗却之侍御史温造於閤内奏彈祐違敕
進奉請論如法詔釋之祐謂人曰吾夜半入蔡州城取
吳元濟未嘗心動今日膽落於温御史矣
　　　南唐江文蔚彈馮廷巳等坐貶
後晉天福十二年唐主以矯詔敗軍皆陳覺馮延魯之
罪詔赦諸將議斬二人以謝中外御史中丞江文蔚對
仗彈馮延巳魏岑曰陛下踐阼以來所信任者延巳延
魯岑覺四人而已皆隂狡弄權壅蔽聰明排斥忠良引
用羣小諫争者逐竊議者刑上下相蒙道路以目今覺
延魯雖伏辜而延巳岑猶在本根未殄枝榦復生同罪
異誅人心疑惑唐主以文蔚所言為太過怒貶江州司
士叅軍覺於蘄州延魯於舒州
　　史官門
　　　漢蔡邕願繼成漢史
初平三年董卓之死也左中郎將髙陽侯蔡邕在王允
坐聞之驚歎允勃然叱之曰董卓國之大賊幾亡漢室
君為王臣所宜同疾而懐其私遇反相傷痛豈不共為
逆哉即収付廷尉邕謝曰身雖不忠古今大義耳所厭
聞口所常玩豈當背國而嚮卓也願黥首刖足繼成漢
史士大夫多矜救之不能得太尉馬日磾謂允曰伯喈
曠世逸才多識漢事當續成後史為一代大典而所坐
至㣲誅之無乃失人望乎允曰昔武帝不殺司馬遷使
作謗書流於後世方今國祚中衰戎馬在郊不可令佞
臣執筆在幼主左右既無益聖徳復使吾黨蒙其訕議
日磾退而告人曰王公其無後乎善人國之紀也制作
國之典也滅紀廢典其能久乎邕遂死獄中
　　　晉孫盛作晉春秋
太和四年大司馬温發徐兖州民築廣陵城徙鎮之時
征役既頻加之疫癘死者什四五百姓嗟怨祕書監太
原孫盛作晉春秋直書時事大司馬温見之怒謂盛子
曰枋頭誠為失利何至乃如尊君所言若此史遂行自
是關君門户事其子遽拜謝請改之時盛年老家居性
方嚴有軌度子孫雖班白待之愈峻至是諸子乃共號
泣稽顙請為百口切計盛大怒不許諸子遂私改之盛
先已寫别本傳之外國及孝武帝購求異書得之於遼
東人與見本不同遂兩存之
　　　桓𤣥自作起居注
元興三年桓𤣥至尋陽郭昶之給其器用兵力𤣥逼帝
西上劉毅帥何無忌劉道規等諸軍追之𤣥留龍驤將
軍何澹之前將軍郭銓與郭昶之守湓口𤣥於道自作
起居注叙討劉裕事自謂經略舉無遺䇿諸軍違節度
以致犇敗專覃思著述不暇與羣下議時事起居注既
成宣示逺近
　　　北魏崔浩刋國史于石坐誅
宋元嘉二十七年魏主以崔浩監祕書事使與髙允等
共譔國記曰務從實録著作令史閔湛郗標性巧佞為
浩所寵信勸浩刋所撰國史于石以彰直筆浩竟用湛
標議刋石立於郊壇東方書魏之先世事皆詳實列於
衢路往來見者咸以為言北人無不忿恚相與譛浩於
魏主以為暴揚國惡魏主大怒使有司案浩及祕書郎
吏等罪状魏主召髙允問曰國書皆浩所為乎對曰太
祖記前著作郎鄧淵所為先帝記及今記臣與浩共為
之然浩所領事多總裁而已至於著述臣多於浩魏主
顧謂太子曰直哉此人情所難而允能為之臨死不易
辭信也為臣不欺君貞也遂赦之詔誅浩及僚屬宗欽
段承根等下至僮吏凡百二十八人皆夷五族縶浩置
檻内送城南衛士數十人溲其上呼聲嗷嗷聞於行路
魏主既誅崔浩而悔之會比部尚書宣城公李孝伯病
篤或傳已卒魏主悼之曰李宣城可惜既而曰朕失言
崔司徒可惜李宣城可哀
　　　齊沈約撰宋書多載世祖太宗鄙事
永明十年武帝使太子家令沈約譔宋書疑立袁粲傳
審之於武帝武帝曰袁粲自是宋室忠臣約又多載宋
世祖太宗諸鄙瀆事武帝曰孝武事迹不容頓爾我昔
經事明帝卿可思諱惡之義於是多所刪除
　　　北齊魏収撰魏書時人謂之穢史
梁承聖三年齊中書令魏収撰魏書頗用愛憎為褒貶
每謂人曰何物小子敢與魏収作色舉之則使升天按
之則使入地既成盧潜奏収誣罔一代罪當誅盧斐頓
丘李庶皆言魏史不直収啓齊主云臣既結怨彊宗將
為刺客所殺齊主怒於是斐庶及王松年皆坐謗史鞭
二百配甲坊斐庶死於獄中潜亦坐繫獄然時人終不
服謂之穢史
　　　唐太宗欲觀褚遂良起居注
貞觀十六年太宗謂諫議大夫褚遂良曰卿猶知起居
注所書可得觀乎對曰史官書人君言動備記善惡庶
幾人君不敢為非未聞自取而觀之也太宗曰朕有不
善卿亦記之邪對曰臣職當載筆不敢不記黄門侍郎
劉洎曰借使遂良不記天下亦皆記之太宗曰誠然
　　　復令房𤣥齡等撰次實録以聞
十七年初太宗謂監修國史房𤣥齡曰前世史官所記
皆不令人主見之何也對曰史官不虚美不隱惡若人
主見之必怒故不敢獻也太宗曰朕之為心異於前世
帝王欲自觀國史知前日之惡為後來之戒公可撰次
以聞諫議大夫朱子奢上言陛下聖徳在躬舉無過事
史官所述義歸盡善陛下獨覽起居於事無失若以此
法傳示子孫竊恐曾𤣥之後或非上智飾非護短史官
必不免刑誅如此則莫不希風順㫖全身逺害悠悠千
載何所信乎所以前代不觀盖為此也太宗不從𤣥齡
乃與給事中許敬宗等刪為髙祖今上實録書成上之
上見書六月四日事語多㣲隱謂𤣥齡曰昔周公誅管
蔡以安周季友鴆叔牙以存魯朕之所為亦𩔖是耳史
官何諱焉即命削去浮詞直書其事
　　　詔劉仁軌改修許敬宗所譔國史
咸亨四年詔劉仁軌等改修國史以許敬宗等所記多
不實故也
　　　吴兢不從張説之請
開元九年安州别駕劉子𤣥卒子𤣥即知幾也避明皇
嫌名以字行著作郎吴兢撰則天實録言宋璟激張說
使證魏元忠事說修史見之知兢所為謬曰劉五殊不
相借兢起對曰此乃兢所為史草具在不可使明公枉
怨死者同僚皆失色其後説隂祈兢改數字兢終不許
曰若狥公請則此史不為直筆何以取信於後
　　　魏謩諫文宗觀起居注
開成四年文宗就起居舎人魏謩取記注觀之謩不可
曰記注兼書善惡所以儆戒人君陛下但力為善不必
觀史文宗曰朕曏嘗觀之對曰此曏日史官之罪也若
陛下自觀史則史官必有所諱避何以取信於後文宗
乃止
　　京兆門
　　　西漢張敞五日京兆
甘露元年楊惲之誅也公卿奏京兆尹張敞惲之黨友
不宜處位宣帝惜敞材獨寢其奏不下敞使掾絮舜有
所案驗舜私歸其家曰五日京兆耳安能復案事敞聞
舜語即部吏収舜繫獄晝夜騐治竟致其死事舜當出
死敞使主簿持教告舜曰五日京兆竟何如冬月已盡
延命乎乃棄舜市
　　　前有趙張後有三王
成帝陽朔四年少府王駿為京兆尹駿吉之子也先是
京兆有趙廣漢張敞王尊王章至駿皆有能名故京師
稱曰前有趙張後有三王
　　　唐許孟容肅清輦下
元和四年左神䇿軍吏李昱貸長安富人錢八千緡滿
三嵗不償京兆尹許孟容収捕械繫立期使償曰期滿
不足當死一軍大驚中尉訴於憲宗憲宗遣中使宣㫖
送本軍孟容不之遣中使再至孟容曰臣不奉詔當死
然臣為陛下尹京畿非抑制豪彊何以肅清輦下錢未
畢償昱不可得上嘉其剛直而許之京城震栗
　　　栁公綽杖殺神䇿軍將
十一年以給事中栁公綽為京兆尹公綽初赴府有神
䇿小將躍馬横衝前導公綽駐馬杖殺之明日入對延
英上色甚怒詰其專殺之状對曰陛下不以臣無似使
待罪京兆京兆為輦轂師表今視事之初而小將敢爾
唐突此乃輕陛下詔命非獨慢臣也臣知杖無禮之人
不知其為神䇿軍將也憲宗曰何不奏對曰臣職當杖
之不當奏上曰誰當奏者對曰本軍當奏若死於街衢
金吾街使當奏在坊内左右廵使當奏上無以罪之退
謂左右曰汝曹須作意此人朕亦畏之
　　　韓愈為京兆尹六軍不敢犯法
長慶三年以吏部侍郎韓愈為京兆尹六軍不敢犯法
私相謂曰是尚欲燒佛骨何可犯也
　　　薛元賞杖殺禁軍將
文宗太和八年時禁軍暴横京兆尹張仲方不敢詰宰
相以其不勝任以司農卿薛元賞代之元賞嘗詣李石
第聞石方坐聽事與一人爭辨甚喧元賞使覘之云有
神䇿軍將訴事元賞趨入責石曰相公輔佐天子紀綱
四海今近不能制一軍將使無禮如此何以鎮服四夷
命左右擒軍將俟於下馬橋其黨訴於仇士良士良遣
宦者召之曰中尉屈大尹元賞曰屬有公事行當繼至
遂杖殺之乃白服見士良士良曰癡書生何敢杖殺禁
軍大將元賞曰中尉大臣也宰相亦大臣也宰相之人
若無禮於中尉如之何中尉之人無禮於宰相庸可恕
乎中尉與國同體當為國惜法元賞己囚服而來惟中
尉死生之士良知軍將已死無可如何乃呼酒與元賞
歡飲而罷
　　　韋澳治鄭光荘吏
大中十年宣宗以京兆久不理以翰林學士韋澳為京
兆尹澳為人公直既視事豪貴斂手鄭光荘吏恣横為
閭里患積年租稅不入澳執而械之欲寘於法上曰鄭
光甚愛之何如對曰陛下自内庭用臣為京兆欲以清
畿甸之積弊若鄭光莊吏積年為蠧得寛重辟是陛下
之法獨行於貧户耳臣未敢奉詔上曰誠如此但卿與
痛杖貸其死可乎對曰臣不敢不奉詔願聴臣且繫之
俟徴租足乃釋之上曰灼然可朕為鄭光故撓卿法殊
以為愧澳歸府即杖之督租數百斛足乃以吏歸光
　　郡守門
　　　西漢何並代嚴詡剛柔不同
平帝元始三年潁川太守陵陽嚴詡本以孝行為官謂
掾史為師友有過輒閉閤自責終不大言郡中亂王莽
遣使徴詡官屬數百人為設祖道詡據地哭掾史曰明
府吉徴不宜若此詡曰吾哀潁川士身豈有憂哉我以
柔弱徴必選剛猛代代到將有僵仆者故相弔耳詡至
拜為美俗使者徙隴西太守平陵何並為潁川太守並
到郡捕鍾元弟威等皆殺之郡中震栗
　　　潁川願借冦君一年
東漢建武八年光武謂執金吾冦恂曰潁川廹近京師
當以時定惟念獨卿能平之耳從九卿復出以憂國可
也對曰潁川聞陛下有事隴蜀故狂狡乗間相詿誤耳
如聞乘輿南向賊必惶怖歸死臣願執銳前驅帝從之
車駕南征潁川盗賊悉降冦恂竟不拜郡百姓遮道曰
願從陛下復借冦君一年乃留恂長社鎮撫吏民受納
餘降
　　　唐馬周言内重外輕
貞觀十一年馬周上疏言百姓所以治安唯在刺史縣
令茍選用得人則陛下可以端拱無為今朝廷唯重内
官而輕州縣之選刺史多用武人或京官不稱職始補
外任邊逺之處用人更輕所以百姓未安殆由於此疏
奏太宗稱善久之謂侍臣曰刺史朕當自選縣令宜詔
京官五品已上各舉一人
　　縣令門
　　　東漢卓茂以禮教不以律治
建武元年初宛人卓茂寛仁恭愛恬蕩樂道雅實不為
華貌行已在扵清濁之間哀平間為密令視民如子舉
善而教口無惡言吏民親愛不忍欺之民嘗有言部亭
長受其米肉遺者茂曰亭長為從汝求乎為汝有事囑
之而受乎將平居自以恩意遺之乎民曰往遺之耳茂
曰遺之而受何故言邪民曰竊聞賢明之君使民不畏
吏吏不取民今我畏吏是以遺之吏既卒受故來言耳
茂曰汝為敝民矣凡人所以羣居不亂異於禽獸者以
有仁愛禮義知相敬事也汝獨不欲修之寜能髙飛逺
走不在人間邪吏顧不當乘威力彊請求耳亭長素善
吏嵗時遺之禮也民曰茍如此律何故禁之茂笑曰律
設大法禮順人情今我以禮教汝汝必無怨惡以律治
汝汝何所措其手足乎一門之内小者可論大者可殺
也且歸念之初茂到縣有所廢置吏民笑之隣城聞者
皆蚩其不能河南郡為置守令茂不為嫌治事自若數
年教化大行道不拾遺遷京部丞宻人老少皆涕泣隨
送
　　　陳寔不禁民訟
桓帝建和三年陳寔為太丘長修徳清静百姓以安鄰
縣民歸附者寔輒訓導譬解發遣各令還本司官行部
吏慮民有訟者白欲禁之寔曰訟以求直禁之理將何
申其勿有所拘司官聞而歎息曰陳君所言若是豈有
寃於人乎亦竟無訟者
　　　賈彪嚴養子之制
延熹九年賈彪嘗為新息長小民困貧多不養子彪嚴
為其制與殺人同罪城南有盗劫害人者北有婦人殺
子者彪出案驗掾吏欲引南彪怒曰賊冦害人此則常
理母子相殘逆天違道遂驅車北行案致其罪城南賊
聞之亦面縛自首數年間人養子者以千數曰此賈父
所生也皆名之為賈
　　　李君奭有異政
大中九年初宣宗校獵渭上有父老以十數聚扵佛祠
上問之對曰醴泉百姓也縣令李君奭有異政考滿當
罷詣府乞留故此祈佛冀諧所願耳及懐州刺史闕上
手筆除君奭宰相莫之測君奭入謝上以此奨勵衆始
知之
　
　
　
　
　
　
　
　
　
　
　
　
　
　通鑑總𩔖卷七下
欽定四庫全書
　通鑑總𩔖卷八上　　　　　宋　沈樞　撰
　　將帥門
　　　吳起去魯歸魏
周威烈二十三年吳起者衞人仕於魯齊人伐魯魯人
欲以為將起取齊女為妻魯人疑之起殺妻以求將大
破齊師或譖之魯侯曰起始事曾參母死不奔喪曾參
絶之今又殺妻以求為君將起殘忍薄行人也且以魯
國區區而有勝敵之名則諸侯圖魯矣起恐得罪聞魏
文侯賢乃往歸之文侯問諸李克李克曰起貪而好色
然用兵司馬穰苴弗能過也於是文侯以為將擊秦拔
五城起之為將與士卒最下者同衣食卧不設席行不
騎乘親裹贏糧與士卒分勞苦卒有病疽者起為吮之
卒母聞而哭之人曰子卒也而將軍自吮其疽何哭為
母曰非然也往年吳公吮其父其父戰不還踵遂死於
敵吳公今又吮其子妾不知其死所矣是以哭之
　　　齊田單聽魯仲連之言遂克狄
赧王三十六年齊田單將攻狄往見魯仲連魯仲連曰
將軍攻狄不能下也田單曰臣以即墨破亡餘卒破萬
乘之燕復齊之墟今攻狄而不下何也上車弗謝而去
遂攻狄三月不克齊小兒謡曰大冠若箕脩劒柱頥攻
狄不能下壘枯骨成丘田單乃懼問魯仲連曰先生謂
單不能下狄請問其説魯仲連曰將軍之在即墨坐則
織蕢立則仗鍤為士卒倡曰無可往矣宗廟亡矣今日
尚矣歸於何黨矣當此之時將軍有死之心士卒無生
之氣聞君言莫不揮泣奮臂而欲戰此所以破燕也當
今將軍東有夜邑之奉西有淄上之娛黄金横帶而騁
乎淄澠之間有生之樂無死之心所以不勝也田單曰
單之有心先生志之矣明日乃厲氣循城立於矢石之
所援枹鼓之狄人乃下
　　　趙括讀父書不知合變遂為秦所敗
五十五年秦數敗趙兵㢘頗堅壁不出趙王以頗失亡
多而更怯不戰怒數讓之應侯又使人行千金於趙為
反間曰秦之所畏獨畏馬服君之子趙括為將耳㢘頗
易與且降矣趙王遂以趙括代頗將藺相如曰王以名
使括若膠柱鼓瑟耳括徒能讀其父書傳不知合變也
王不聽初趙括自少時學兵法以天下莫能當甞與其
父奢言兵事奢不能難然不謂善括母問其故奢曰兵
死地也而括易言之使趙不將括則已若必將之破趙
軍者必括也及括將行其母上書言括不可使王曰何
以對曰始妾事其父時為將身所奉飯而進食者以十
數所友者以百數王及宗室所賞賜者盡以與軍吏士
大夫受命之日不問家事今括一旦為將東鄉而朝軍
吏無敢仰視之者王所賜金帛歸藏於家而日視便利
田宅可買者買之王以為如其父父子異心願王勿遣
王曰母置之吾已決矣母因曰即如有不稱妾請無隨
坐趙王許之括至軍悉更約束易置軍吏出兵擊秦師
武安君佯敗而走張二奇兵以刼之趙括乘勝追造秦
壁壁堅拒不得入奇兵二萬五千人絶趙軍之後又五
千騎絶趙壁間趙軍分而為二糧道絶武安君出輕兵
擊之趙戰不利因築壁堅守以待救至趙人乏食請粟
於齊齊王弗許趙軍食絶四十六日皆内隂相殺食急
來攻秦壘括自出鋭卒搏戰秦人射殺之趙師大敗
　　　秦反間使趙殺李牧廢司馬尚遂破趙
始皇十八年王翦將上地兵下井陘端和將河内兵共
伐趙趙李牧司馬尚禦之秦人多與趙王嬖臣郭開金
使毁牧及尚言其欲反趙王使趙葱及齊將顔聚代之
李牧不受命趙人捕而殺之廢司馬尚十九年王翦擊
趙軍大破之殺趙葱顔聚亡遂克邯鄲虜趙王遷王如
邯鄲故與母家有仇怨者皆殺之還從太原上郡歸
　　　漢蕭何薦韓信於髙祖
元年信數與蕭何語何奇之漢王至南鄭諸將及士卒
皆歌謳思東歸多道亡者信度何等已數言王王不我
用即亡去何聞信亡不及以聞自追之人有言王曰丞
相何亡王大怒如失左右手居一二日何來謁王王且
怒且喜罵何曰若亡何也何曰臣不敢亡也臣追亡者
耳王曰若所追者誰何曰韓信也王復罵曰諸將亡者
以十數公無所追追信詐也何曰諸將易得耳至如信
者國士無雙王必欲長王漢中無所事信必欲爭天下
非信無可與計事者王曰吾為公以為將何曰雖為將
信不留王曰以為大將何曰幸甚於是王欲召信拜之
何曰王素慢無禮今拜大將如呼小兒此乃信所以去
也王必欲拜之擇良日齋戒設壇場具禮乃可耳王許
之諸將皆喜人人各自以為得大將至拜大將乃韓信
也一軍皆驚信拜禮畢上坐王曰丞相數言將軍將軍
何以教寡人計策信辭謝因問王曰今東鄉爭權天下
豈非項王邪漢王曰然曰大王自料勇悍仁强孰與項
王漢王黙然良久曰不如也信再拜賀曰惟信亦以為
大王不如也項王雖霸天下而臣諸侯不居關中而都
彭城背義帝之約而以親愛王諸侯不平逐其故主而
王其將相又遷逐義帝置江南所過無不殘滅百姓不
親附特刼於威强耳名雖為霸實失天下心故其强易
弱今大王誠能反其道任天下武勇何所不誅以天下
城邑封功臣何所不服以義兵從思東歸之士何所不
散大王之入武闗秋毫無所害除秦苛法與秦民約法
三章秦民無不欲得大王王秦者大王舉而東三秦可
傳檄而定也於是漢王大喜自以為得信晚遂聽信計
　　　用故秦騎士李必駱甲為校尉
二年楚起於彭城常乘勝逐北與漢戰滎陽南京索間
楚騎來衆漢王擇軍中可為騎將者皆推故秦騎士重
泉人李必駱甲漢王欲拜之必甲曰臣故秦民恐軍不
信臣願得大王左右善騎者傅之乃拜灌嬰為中大夫
令李必駱甲為左右校尉將騎兵擊楚騎於滎陽東大
破之楚以故不能過滎陽而西漢王軍滎陽築甬道屬
之河以取敖倉粟
　　　問魏王豹諸將
漢王使酈食其往説魏王豹且召之豹不聽漢王問食
其魏大將誰也對曰栢直王曰是口尚乳臭安能當韓
信騎將誰也曰馮敬曰是秦將馮無擇子也雖賢不能
當灌嬰步卒將誰也曰項它曰不能當曹參吾無患矣
韓信亦問酈生魏得無用周叔為大將乎酈生曰栢直
也信曰豎子耳遂進兵魏王盛兵蒲坂以塞臨晉信乃
益為疑兵陳船欲渡臨晉而伏兵從夏陽以木罌渡軍
襲安邑魏王豹驚引兵迎信信擊虜豹傳詣滎陽悉定
魏地置河東上黨太原郡
　　　韓信請兵擊燕趙齊以距楚
韓信既定魏使人請兵三萬人願以北舉燕趙東擊齊
南絶楚糧道漢王許之乃遣張耳與俱引兵東北擊趙
代信破代兵禽夏説於閼與信之下魏破代漢輒使人
收其精兵詣滎陽以距楚
　　　漢王踞牀洗足見九江王
三年九江王至漢漢王方踞牀洗足召布入見布大怒
悔來欲自殺及出就舎帳御飲食從官皆如漢王居布
又大喜過望
　　　髙祖縛韓信以歸
六年冬十月人有上書告楚王信反者髙祖以問諸將
皆曰亟發兵坑豎子耳髙祖黙然又問陳平陳平曰人
上書言信反信知之乎曰不知陳平曰陛下精兵孰與
楚髙祖曰不能過平曰陛下諸將用兵有能過韓信者
乎髙祖曰莫及也平曰今兵不如楚精而將不能及舉
兵攻之是趣之戰也竊為陛下危之髙祖曰為之奈何
平曰古者天子有巡狩會諸侯陛下第出偽游雲夢會
諸侯於陳陳楚之西界信聞天子以好出游其埶必無
事而郊迎謁謁而陛下因禽之此特一力士之事耳髙
祖以為然乃發使告諸侯會陳吾將南游雲夢髙祖因
隨以行楚王信聞之自疑懼不知所為或説信曰斬鍾
離昧以謁上上必喜無患信從之十二月髙祖會諸侯
於陳信持昧首謁髙祖髙祖令武士縛信載後車信曰
果若人言狡兎死走狗烹髙鳥盡良弓藏敵國破謀臣
亡天下已定我固當烹髙祖曰人告公反遂械繫信以
歸
　　　韓信稱髙祖不能將兵而善將將
髙祖還至洛陽赦韓信封為淮隂侯髙祖嘗從容與信
言諸將能將兵多少髙祖問曰如我能將幾何信曰陛
下不過能將十萬髙祖曰於君何如曰臣多多而益善
耳髙祖笑曰多多益善何為為我禽信曰陛下不能將
兵而善將將此乃信之所以為陛下禽也且陛下所謂
天授非人力也
　　　鼂錯言安邊在良將
前十一年匈奴冦狄道時匈奴數為邊患太子家令潁
川鼂錯上言兵事曰兵法曰有必勝之將無必勝之民
繇此觀之安邊境立功名在於良將不可不擇也
　　　馮唐諫文帝赦魏尚
十四年文帝輦過郎署問郎署長馮唐曰吾居代時吾
尚食監髙祛數為我言趙將李齊之賢唐對曰尚不如
㢘頗李牧之為將也文帝搏髀曰嗟乎吾獨不得㢘頗
李牧為將吾豈憂匈奴哉唐曰陛下雖得㢘頗李牧弗
能用也文帝怒起入禁中良久召唐讓曰公何以知吾
不能用㢘頗李牧也唐對曰臣聞上古王者之遣將也
跪而推轂曰閫以内者寡人制之閫以外者將軍制之
軍功爵賞皆決於外歸而奏之此非虛言李牧為趙將
居邊軍市之租皆自用饗士賞賜決於外不從中覆也
委任而責成功故李牧乃得盡其智能北逐單于破東
胡滅䄡林西抑强秦南支韓魏當是之時趙幾霸今臣
竊聞魏尚為雲中守匈奴逺避不近雲中之塞虜曾一
入尚率車騎擊之坐上功首虜差六級陛下下之吏削
其爵罰倍之由此言之陛下雖得㢘頗李牧弗能用也
文帝説是日令唐持節赦魏尚復以為雲中守而拜唐
為車騎都尉
　　　周亞夫真將軍
後六年冬匈奴三萬騎入上郡三萬騎入雲中所殺略
甚衆烽火通於甘泉長安以中大夫令免為車騎將軍
屯飛狐故楚相蘓意為將軍屯句注將軍張武屯北地
河内太守周亞夫為將軍次細栁宗正劉禮為將軍次
霸上祝兹侯徐厲為將軍次棘門以備胡文帝自勞軍
至霸上及棘門軍直馳入將以下騎送迎已而之細栁
軍軍士吏被甲鋭兵刃彀弓弩持滿天子先驅至不得
入先驅曰天子且至軍門都尉曰將軍令曰軍中聞將
軍令不聞天子之詔居無何文帝至又不得入於是文
帝乃使使持節詔將軍吾欲入營勞軍亞夫乃傳言開
壁門壁門士請車騎曰將軍約軍中不得馳驅於是天
子乃按轡徐行至營將軍亞夫持兵揖曰介胄之士不
拜請以軍禮見天子為動改容式車使人稱謝皇帝敬
勞將軍成禮而去既出軍門羣臣皆驚文帝曰嗟乎此
真將軍矣曩者霸上棘門軍若兒戲耳其將固可襲而
虜也至於亞夫可得而犯邪稱善者久之月餘漢兵至
邊匈奴亦逺塞漢兵亦罷乃拜周亞夫為中尉
　　　士卒樂李廣而苦程不識
元光元年衞尉李廣為驍騎將軍屯雲中中尉程不識
為車騎將軍屯鴈門六月罷廣與不識俱以邊太守將
兵有名當時廣行無部伍行陳就善水草舎止人人自
便不擊刁斗以自衞莫府省約文書然亦逺斥候未嘗
遇害程不識正部曲行伍營陳擊刁斗士吏治軍簿至
明軍不得休息然亦未嘗遇害不識曰李廣軍極簡易
然虜卒犯之無以禁也而其士卒亦佚樂咸樂為之死
我軍雖煩擾然虜亦不得犯我然匈奴畏李廣之略士
卒亦多樂從李廣而苦程不識
　　　衞青為大將不敢專殺於境外
元朔六年衞青復將六將軍出定襄擊匈奴斬首虜萬
餘人右將軍建前將軍信并軍三千餘騎獨逢單于兵
與戰一日餘漢兵且盡建脱身亡自歸大將軍議郎周
霸曰自大將軍出未嘗斬禆將今建棄軍可斬以明將
軍之威軍正閎長史安曰不然兵法小敵之堅大敵之
禽也今建以數千當單于數萬力戰一日餘士盡不敢
有二心自歸而斬之是示後無反意也不當斬大將軍
曰青幸得以肺腑待罪行間不患無威而霸説我以明
威甚失臣意且使臣職雖當斬將以臣之尊寵而不敢
自擅誅於境外而具歸天子天子自裁之於以見為人
臣不敢專權不亦可乎軍吏皆曰善遂囚建詣行在所
建至武帝不誅贖為庶人
　　　羌豪聞趙充國為將相責自悔
神爵元年充國常以逺斥候為務行必為戰備止必堅
營壁尤能持重愛士卒先計而後戰遂西至西部都尉
府日饗軍士士皆欲為用虜數挑戰充國堅守捕得生
口言羌豪相數責曰語汝無反今天子遣趙將軍來年
八九十矣善為兵今請欲壹鬬而死可得邪
　　　軍中號馮異為大𣗳將軍
更始二年劉秀部分吏卒各𨽻諸軍士皆言願屬大𣗳
將軍大𣗳將軍者偏將軍馮異也為人謙退不伐敕吏
士非交戰受敵常行諸營之後每所止舍諸將並坐論
功異常獨屏𣗳下故軍中號曰大𣗳將軍
　　　光武不令賈復别將
建武元年都䕶將軍賈復與五校戰於真定復傷瘡甚
光武大驚曰我所以不令賈復别將者為其輕敵也果
然失吾名將聞其婦有孕生女邪我子娶之生男邪我
女嫁之不令其憂妻子也復病尋愈追及光武於薊相
見甚驩
　　　光武督鄧禹進討
光武以闗中未定而鄧禹久不進兵賜書責之曰司徒
堯也亡賊桀也長安吏民遑遑無所依歸宜以時進討
鎮慰西京繫百姓之心禹猶執前意
　　　鄧禹威名稍損光武令馮異代之
二年鄧禹自馮愔叛後威名稍損又乏糧食戰數不利
歸附者日益離散赤眉延岑暴亂三輔郡縣大姓各擁
兵衆禹不能定光武乃遣偏將軍馮異代禹討之又詔
徴鄧禹還曰慎毋與窮冦爭鋒赤眉無榖自當來東吾
以飽待饑以逸待勞折箠笞之非諸將憂也無得復妄
進兵
　　　鄧禹戰敗上司徒梁侯印綬
三年春以馮異為征西大將軍鄧禹慙於受任無功數
以饑卒徼赤眉戰輒不利乃率車騎將軍鄧𢎞等自河
北度至湖要馮異共攻赤眉異曰賊衆尚多可稍以恩
信傾誘難卒用兵破也禹𢎞不從大戰移日異以士卒
饑倦可且休禹不聽復戰大為所敗死傷者三千餘人
禹以二十四騎脱歸宜陽上大司徒梁侯印綬詔還梁
侯印綬以為右將軍
　　　光武稱馮異能奮翼澠池
馮異與赤眉約期會戰使壯士變服與赤眉同伏於道
側旦日赤眉使萬人攻異前部異少出兵以救之賊見
埶弱遂悉衆攻異異乃縱兵大戰日昃賊氣衰伏兵卒
起衣服相亂赤眉不復識别衆遂驚潰追擊大破之於
崤底降男女八萬人光武降璽書勞異曰始雖垂翅囘
谿終能奮翼澠池可謂失之東隅收之桑榆方論功賞
以荅大勲
　　　吳漢裹創而起
吳漢率驃騎大將軍杜茂等七將軍圍蘇茂於廣樂周
建招集得十餘萬人救之漢迎與之戰不利墯馬傷䣛
還營建等遂連兵入城諸將謂漢曰大敵在前而公傷
卧衆心懼矣漢乃勃然裹創而起椎牛饗士慰勉之士
氣自倍旦日蘇茂周建出兵圍漢漢奮擊大破之
　　　耿弇自請收上谷兵
耿弇從容言於光武自請北收上谷兵未發者定彭寵
於漁陽取張豐於涿郡還收富平獲索東攻張步以平
齊地光武壯其意許之
　　　光武以耿弇破張步功難於韓信
五年光武在魯聞弇為步所攻自往救之未至陳俊謂
弇曰劇虜兵盛可且閉營休士以須上來弇曰乘輿且
到臣子當擊牛釃酒以待百官反欲以賊虜遺君父邪
乃出兵大戰大破之弇知步困將退豫置左右翼為伏
以待之步果引去伏兵起縱擊追至鉅昧水上八九十
里僵尸相屬數日車駕至臨菑自勞軍羣臣大會光武
謂弇曰昔韓信破歴下以開基今將軍攻祝阿以發迹
此皆齊之西界功足相方而韓信襲擊已降將軍獨拔
勍敵其功又難於信也將軍前在南陽建此大策常以
為落落難合有志者事竟成也
　　　祭征虜憂國奉公
九年春正月潁陽成侯祭遵薨於軍遵為人亷約小心
克己奉公賞賜盡與士卒約束嚴整所在吏民不知有
軍取士皆用儒術對酒設樂必雅歌投壺臨終遺戒薄
葬問以家事終無所言光武愍悼之尤甚後朝會光武
每歎曰安得憂國奉公如祭征虜者乎衞尉銚期曰陛
下至仁哀念祭遵不已羣臣各懷慚懼光武乃止
　　　吳漢隱若一敵國
二十年廣平忠侯吳漢薨漢性彊力每從征伐光武未
安常側足而立諸將見戰陳不利或多惶懼失其常度
漢意氣自若方整厲器械激揚吏士光武時遣人觀大
司馬何為還言方修戰攻之具乃歎曰吳公差彊人意
隱若一敵國矣每當出師朝受詔夕則引道初無辦嚴
之日及在朝廷斤斤謹質形於體貌漢嘗出征妻子在
後買田業漢還讓之曰軍師在外吏士不足何多買田
宅乎遂盡以分與昆弟外家故能任職以功名終
　　　馬援稱男兒當馬革裹尸還葬
馬援自交阯還平陵孟冀迎勞之援曰方今匈奴烏桓
尚擾北邊欲自請擊之男兒要當死於邊野以馬革裹
尸還葬耳何能卧牀上在兒女子手中邪冀曰諒為烈
士當如是矣
　　　馬援據鞍光武歎其矍鑠
二十四年武陵蠻冦臨沅遣謁者李嵩中山太守馬成
討之不克馬援請行光武愍其老未許援曰臣尚能被
甲上馬光武令試之援據鞍顧眄以示可用光武笑曰
矍鑠哉是翁遂遣援率中郎將馬武耿舒等將四萬餘
人征五溪
　　　魏王操稱養吕布如養鷹
建安二年始布因陳登求徐州牧不得登還布怒拔㦸
斫几曰卿父勸吾協同曹操絶㛰公路今吾所求無獲
而卿父子並顯重但為卿所賣耳登不為動容徐對之
曰登見曹公言養將軍譬如養虎當飽其肉不飽則將
噬人公曰不如卿言譬如養鷹饑即為用飽則颺去其
言如此布意乃解
　　　程昱之膽過於賁育
五年振威將軍程昱以七百兵守鄄城曹操欲益昱兵
二千昱不肯曰袁紹擁十萬衆自以所向無前今見昱
少兵必輕易不來攻若益昱兵過則不可不攻攻之必
克徒兩損其埶願公無疑紹聞昱兵少果不往操謂賈
詡曰程昱之膽過於賁育矣
　　　蜀張飛據水斷橋
十三年張飛將二十騎拒後飛據水斷橋瞋目横矛曰
身是張益徳也可來共決死操兵無敢近者
　　　吳周泰戰如熊虎被創如刻畫
二十二年權留平虜將軍周泰督濡須朱然徐盛等皆
在所部以泰寒門不服權會諸將大為酣樂命泰解衣
權手自指其創痕問以所起泰輒記昔戰鬬處以對畢
使復服權把其臂流涕曰幼平卿為孤兄弟戰如熊虎
不惜軀命被創數十膚如刻畫孤亦何心不待卿以骨
肉之恩委卿以兵馬之重乎坐罷住駕使泰以兵馬道
從鳴鼓角作鼓吹而出於是盛等乃服
　　　魏王操戒夏侯淵為將當有怯弱時
二十四年初夏侯淵戰雖數勝魏王操常戒之曰為將
當有怯弱時不可但恃勇也將當以勇為本行之以智
計但知任勇一匹夫敵耳及淵與先主相拒踰年蜀自
陽平南渡沔水縁山稍前營於定軍山淵引兵爭之法
正曰可擊矣蜀使討虜將軍黄忠乘髙鼓譟攻之淵軍
大敗斬淵
　　　蜀主歎趙子龍一身都為膽也
魏王操自長安出斜谷軍遮要以臨漢中運米北山下
黄忠引兵欲取之過期不還翊軍將軍趙雲將數十騎
出營視之值操揚兵大出雲猝與相遇遂前突其陳且
鬬且却魏兵散而復合追至營下雲入營更大開門偃
旗息鼓魏兵疑雲有伏引去雲雷鼓震天惟以勁弩於
後射魏兵魏兵驚駭自相蹂踐墮漢水中死者甚多先主
明旦自來至雲營視昨戰處曰子龍一身都為膽也
　　　關侯張飛皆萬人敵
陳壽評曰關侯張飛皆稱萬人之敵為世虎臣侯報效
曹公飛義釋嚴顔並有國士之風然侯剛而自矜飛暴
而無恩以短取敗理數之常也
　　　蜀諸葛亮七縱七禽
魏黄初六年漢諸葛亮至南中所在戰捷亮由越嶲入
斬雍闓孟獲收闓餘衆以拒亮獲素為夷漢所服亮募
生致之既得使觀於營陳之間問曰此軍何如獲曰向
者不知虛實故敗今䝉賜觀營陳若秪如此即定易勝
耳亮笑縱使更戰七縱七禽而亮猶遣獲獲止不去曰
公天威也南人不復反矣
　　　晉羊祜務修徳信以懷吳人
泰始八年羊祐歸自江陵務修徳信以懷吳人每交兵
刻日方戰不為掩襲之計將帥有欲進譎計者輒飲以
醇酒使不得言祜出軍行吳境刈榖為糧皆計所侵送
絹償之每會衆江沔遊獵常止晉地若禽獸先為吳人
所傷而為晉兵所得者皆送還之於是吳邊人皆悦服
祜與陸抗對境使命常通抗遺祜酒祜飲之不疑抗疾
求藥於祜祜以成藥與之抗即服之人多諫抗抗曰豈
有酖人羊叔子哉抗告其邊戍曰彼專為徳我專為暴
是不戰而自服也各保分界而已無求細利
　　　朱伺不言方略
永嘉元年西陽夷冦江夏太守楊珉請督將議之諸將
爭獻方略騎督朱伺獨不言珉曰朱將軍何以不言伺
曰諸人以舌擊賊伺惟以力耳珉又問將軍前後擊賊
何以常勝伺曰兩敵共對惟當忍之彼不能忍我能忍
是以勝耳珉善之
　　　宋檀道濟唱籌量沙白服徐出
元嘉八年檀道濟等食盡自歷城引還軍士有亡降魏
者具告之魏人追之衆忷懼將潰道濟夜唱籌量沙以
所餘少米覆其上及旦魏軍見之謂道濟資糧有餘以
降者為妄而斬之時道濟兵少魏兵甚盛騎士四合道
濟命軍士皆被甲已白服乘輿引兵徐出魏人以為有
伏兵不敢逼稍稍引退道濟全軍而返
　　　檀公三十六策走為上䇿
永泰元年王敬則倉猝東起朝廷震懼太子寶卷使人
上屋望見征虜亭失火謂敬則至急裝欲走敬則聞之
喜曰檀公三十六策走為上策計汝父子唯有走耳蓋
時人譏檀道濟避魏之語也
　　　魏人服梁韋叡威名
天監五年豫州刺史韋叡體素羸未嘗跨馬每戰常乘
板輿督厲將士勇氣無敵晝接賔旅夜半起筭軍書張
燈達曙撫循其衆常如不及故投募之士爭歸之所至
頓舍館宇藩牆皆應凖繩諸軍進至東陵有詔班師去
魏城既近諸將恐其追躡叡悉遣輜重居前身乘小輿
殿後魏人服叡威名望之不敢逼
　　　北魏路思令論將帥不得其人
梁大通元年魏右民郎陽平路思令上疏以為師出有
功在於將帥得其人則六合唾掌可清失其人則三河
方為戰地竊以比年將帥多寵貴子孫銜杯躍馬志逸
氣浮軒眉攘腕以攻戰自許及臨大敵憂怖交懷雄圖
鋭氣一朝頓盡乃令羸弱在前以當冦彊壯居後以衞
身兼復器械不精進止無節以當負險之衆敵數戰之
虜欲其不敗豈可得哉夫徳可感義夫恩可勸死士今
若黜陟幽明賞罰善惡先遣辯士曉以禍福如其不悛
以順討逆如此則何異勵蕭斧而伐朝菌鼓洪爐而燎
毛髪哉弗聽
　　　東魏侯景將兵十萬專制河南
中大同元年東魏司徒河南大將軍大行臺侯景右足
偏短弓馬非其長而多謀筭諸將髙敖曹彭樂等皆勇
冠一時景常輕之曰此屬皆如豕突勢何所至景甞言
於丞相歡願得兵三萬横行天下要須濟江縛取蕭衍
老公以為太平寺主歡使將兵十萬專制河南杖任若
已之半體
　　　侯景懼慕容紹宗
太清元年東魏侯景叛大將軍澄使髙岳救彭城欲以
潘樂為副陳元康曰樂緩於機變不如慕容紹宗且先
王之命也公但推赤心於斯人景不足憂也遂以紹宗
為東南道行臺與岳樂偕行初景聞韓軌來曰噉猪腸
兒何能為聞髙岳來曰兵精人凡諸將無不為所輕者
及聞紹宗來叩鞍有懼色曰誰教鮮卑兒解遣紹宗來
若然髙王定未死邪
　　　陳宣帝用吳明徹裴忌伐齊
太建五年宣帝謀伐齊公卿各有異同唯鎮前將軍吳
明徹決策請行宣帝謂公卿曰朕意已決卿可共舉元
帥衆議以淳于量位重共署推之徐陵獨曰吳明徹家
在淮左悉彼風俗將略人才當今亦無過者都官尚書
河東裴忌曰臣同徐僕射陵應聲曰非但明徹良將裴
忌即良副也遂分命衆軍以明徹都督征討諸軍事忌
監軍事統衆十萬伐齊
　　　吳明徹破齊壽陽
吳明徹攻壽陽齊行臺右僕射琅邪皮景和等救壽陽
衆數十萬去壽陽三十里頓軍不進諸將皆懼曰堅城
未拔大援在近將若之何明徹曰兵貴神速而彼結營
不進自挫其鋒吾知其不敢戰明矣遂躬擐甲胄四面
疾攻一鼓拔之宣帝遣謁者蕭淳風就壽陽册命於城
南設壇士卒二十萬陳旗鼓戈甲明徹登壇拜受成禮
而退將卒榮之宣帝置酒舉杯屬徐陵曰賞卿知人陵
避席曰定策聖衷非臣力也
　　　突厥懼隋將史萬歳而遁
開皇二十年突厥達頭可汗犯塞詔命史萬歳出馬邑
道以擊之萬歳出塞至大斤山與虜相遇達頭遣使問
隋府為誰候騎報史萬歳也突厥復問得非敦煌戍卒
乎候騎曰是也達頭懼而引去萬歳馳追百餘里縱擊
大破之斬數千級逐北入磧數百里虜逺遁而還
　　　賀若弼自許為大將
仁壽二年太子問於賀若弼曰楊素韓擒虎史萬歳皆
稱良將其優劣何如弼曰楊素猛將非謀將韓擒虎鬬
將非領將史萬歳騎將非大將太子曰然則大將誰也
弼拜曰唯殿下所擇弼意自許也
　　　唐李靖蕭輔之膏肓
髙祖武徳七年江南皆平以孝恭為東南道行臺右僕
射李靖為兵部尚書頃之廢行臺以孝恭為揚州大都
督靖為府長史上深美靖功曰靖蕭輔之膏肓也
　　　侯君集破髙昌私取珍寶
太宗貞觀十四年君集之破髙昌也私取其珍寶將士
知之競為盗竊君集不能禁為有司所劾詔下君集等
獄中書侍郎岑文本上疏以為髙昌昬迷陛下命君集
等討而克之不踰旬日並付大理雖君集等自挂網羅
恐海内之人疑陛下唯録其過而遺其功也臣聞命將
出師主於克敵茍能克敵雖貪可賞若其敗績雖亷可
誅是以黄石公軍勢曰使智使勇使貪使愚故智者樂
立其功勇者好行其志貪者急趨其利愚者不計其死
伏願録其㣲勞忘其大過使君集重升朝列復備驅馳
雖非清貞之臣猶得貪愚之將斯則陛下雖屈法而徳
彌顯君集等雖䝉宥而過更彰矣上乃釋之
　　　太宗論名將
十八年上甞謂侍臣曰於今名將惟世勣道宗萬徹三
人而已世勣道宗不能大勝亦不大敗萬徹非大勝則
大敗
　　　道宗擊髙麗清道以待乘輿
十九年髙麗步騎四萬救遼東江夏王道宗將四千騎
逆擊之軍中皆以為衆寡懸絶不若深溝髙壘以俟車
駕之至道宗曰賊恃衆有輕我心逺來疲頓擊之必敗
且吾屬為前軍當清道以待乘輿乃更以賊遺君父乎
　　　薛仁貴三箭定天山
髙宗龍朔二年鄭仁泰等敗鐵勒於天山鐵勒九姓聞
唐兵將至合衆十餘萬以拒之選驍健者數十人挑戰
薛仁貴發三矢殺三人餘皆下馬請降軍中歌之曰將
軍三箭定天山戰士長歌入漢關
　　　李勣善為將
總章二年勣為將有謀善斷與人議事從善如流戰勝
則歸功於下所得金帛悉散之將士故人思致死所向
克捷臨事選將必訾相其狀貌豐厚者遣之或問其故
勣曰薄命之人不足與成功名
　　　李勣用兵以救人死
勣常謂人我年十二三時為亡頼賊逢人則殺十四五
為難當賊有所不愜則殺之十七八為佳賊臨陳乃殺
人二十為大將用兵以救人死
　　　突厥見薛仁貴面相顧失色
永淳元年突厥餘黨元珍等入冦并州都督薛仁貴將
兵擊元珍於雲州虜問唐大將為誰應之曰薛仁貴虜
曰吾聞仁貴流象州死久矣何以紿我仁貴免胄示之
面虜相顧失色下馬列拜稍稍引去仁貴因奮擊大破
之斬首萬餘級捕虜二萬餘人
　　　薛訥白衣攝軍擊吐蕃
𤣥宗開元二年吐蕃將帥衆十萬冦臨洮命薛訥白衣
攝左羽林將軍帥兵擊之
　　　王忠嗣鎮方面以安邊為務
天寶四載以朔方節度使王忠嗣兼河東節度使忠嗣
少以勇敢自負及鎮方面專以持重安邊為務常曰太
平之將但當撫循訓練士卒而已不可疲中國之力以
邀功名有漆弓百五十斤常貯之橐中以示不用軍中
日夜思戰忠嗣多遣諜人伺其間隙見可勝然後興師
故出必有功既兼兩道節制自朔方至雲中邊陲數千
里要害之地悉列置城堡斥地各數百里邊人以為自
張仁亶之後將帥皆不及
　　　郭子儀斬王甫
代宗廣徳元年王甫自稱京兆尹聚衆四千餘人署置
官屬暴横長安中郭子儀至滻水西甫按兵不出或謂
子儀城不可入子儀不聽引三十騎徐進使人傳呼召
甫甫失據出迎拜伏子儀斬之京畿遂安
　　　李光弼與郭子儀齊名
二年李光弼治軍嚴重指顧號令諸將莫敢仰視謀定
而後戰能以少制衆與郭子儀齊名
　　　郭子儀奏除一屬吏不報
大厯十年子儀嘗奏除州縣官一人不報僚佐相謂曰
以令公勲徳奏一屬吏而不從何宰相之不知體子儀
聞之謂僚佐曰自兵興以來方鎮武臣多跋扈凡有所
求朝廷常委曲從之此無它乃疑之也今子儀所奏事
人主以其不可行而置之是不以武臣相待而親厚之
也諸君可賀矣又何怪焉聞者皆服
　　　李懷光殺史抗等
大厯十四年節度使李懷光既代郭子儀邠府宿將史
抗等功名素出懷光右皆怏怏不服懷光發兵防秋屯
長武城軍期進退不時應令監軍翟文秀勸懷光奏令
宿衞懷光遣之既離營使人追捕誣以它罪且曰黄萯
之敗職爾之由盡殺之
　　　楊惠元戍關東不受宴勞
徳宗建中二年發京西防秋兵萬二千人戍關東上御
望春樓宴勞將士神策將士獨不飲上使詰之其將楊
惠元對曰臣等發奉天軍帥張巨濟戒之曰此行大建
功名凱旋之日相與為歡茍未捷勿飲酒故不敢奉詔
及行有司縁道設酒食獨惠元所部缾罌不發上深歎
美賜書勞之
　　　郭子儀身為天下安危
子儀為上將擁彊兵程元振魚朝恩讒謗百端詔書一
紙徵之無不即日就道由是讒謗不行嘗遣使至田承
嗣所承嗣西望拜之曰此膝不屈於人若干年矣李靈
曜據汴州作亂公私物過汴者皆留之惟子儀物不敢
近遣兵衞送出境校中書令考凡二十四月入俸錢二
萬緡私産不在焉府庫珍貨山積家人三千人八子七
壻皆為朝廷顯官諸孫數十人每問安不能盡辨頷之
而已僕固懷恩李懷光渾瑊輩皆出麾下雖貴為王公
常頥指役使趨走於前家人亦以僕𨽻視之天下以其
身為安危者殆三十年功蓋天下而主不疑位極人臣
而衆不疾窮奢極欲而人不非之年八十五而終其將
佐至大官為名臣者甚衆
　　　李抱真馬燧不協
三年初李抱真為澤潞節度使馬燧領河陽三城抱真
欲殺懷州刺史楊鉥鉥奔燧燧納之且奏其無罪抱真
怒及同討田悦數以事相恨望二人怨隙遂深由是諸
軍逗撓久無成功徳宗數遣中使和解之及王武俊逼
趙州抱真分麾下二千人戍邢州燧大怒曰餘賊未除
宜相與戮力乃分兵自守其地我寧得獨戰邪欲引兵
歸李晟説燧曰李尚書以邢趙連壤分兵守之誠未有
害今公遽自引去衆謂公何燧悦乃單騎造抱真壘相
與釋憾結歡
　　　李晟以忠義感激將帥
徳宗興元元年是時懷光朱泚連兵聲勢甚盛車駕南
幸人情擾擾晟以孤軍處二彊冦之間内無資糧外無
救援徒以忠義感激將士故其衆雖單弱而鋭氣不衰
　　　天生李晟為社稷
李晟遣掌書記于公異作露布上行在曰臣已肅清宫
禁祗謁寢園鍾簴不移廟貌如故徳宗泣下曰天生李
晟以為社稷非為朕也晟在渭橋熒惑守歳久之乃退
賔佐皆賀曰熒惑退舍皇家之福也宜速進兵晟曰天
子野次臣下知死敵而已天象高逺誰得知之既克長
安乃謂之曰曏非相拒也吾聞五星贏縮無常萬一復
來守歳吾軍不戰自潰矣皆謝曰非所及也
　　　陸贄論機失於遙制
貞元九年陸贄上奏論備邊六失凡欲選任將帥必先
考察行能可者遣之不可者退之疑者不使使者不疑
故將在軍君命有所不受自頃邊軍去就裁斷多出宸
衷選置戎臣先求易制多其部以分其力輕其任以弱
其心遂令爽於軍情亦聽命乖於事宜亦聽命戎虜馳
突迅如風飈驛書上聞旬月方報守土者以兵寡不敢
抗敵分鎮者以無詔不肯出師賊既縱掠退歸此乃陳
功告捷其敗喪則減百而為一其捃獲則張百而成千
將帥既幸於總制在朝不憂罪累陛下又以為大權由
己不究事情可謂機失於遙制矣
　　　杜黄裳請討劉闢
元和元年劉闢既得旌節志益驕求兼領三川憲宗不
許闢遂發兵圍東川節度使李康於梓州憲宗欲討闢
而重於用兵公卿議者亦以為蜀險固難取杜黄裳獨
曰闢狂戇書生取之如拾芥耳臣知神策軍使髙崇文
勇略可用願陛下專以軍事委之勿置監軍闢必可擒
憲宗從之時宿將名位素重者甚衆皆自謂當征蜀之
選及詔用崇文皆大驚憲宗與杜黄裳論及藩鎮黄裳
曰徳宗自經憂患務為姑息不生除節帥有物故者先
遣中使察軍情所與則授之中使或私受大將賂歸而
譽之即降旄鉞未嘗有出朝廷之意者陛下必欲振舉
綱紀宜稍以法度裁制藩鎮然後天下可得而理也憲
宗深以為然於是始用兵討蜀以至威行兩河皆黄裳
啓之也
　　　杜黄裳指授髙崇文方略
杜黄裳建議征蜀及指授髙崇文方略皆懸合事宜崇
文素憚劉澭黄裳使謂之曰若無功當以劉澭相代故
能得其死力及蜀平宰相入賀憲宗目黄裳曰卿之功
也
　　　白居易論中使監軍之弊
元和四年王承宗反憲宗以左神策中尉吐突承璀為
招討處置等使翰林學士白居易上奏以為國家征伐
當責成將帥近歳始以中使為監軍自古及今未有徵
天下之兵專令中使統領者也臣恐四方聞之必輕朝
廷四夷聞之必笑中國陛下忍令後代相傳云以中官
為制將都統自陛下始乎陛下念承璀勤勞貴之可也
憐其忠赤富之可也至於軍國權柄動關理亂朝廷制
度出自祖宗何不思於一時之間而取笑於萬代之後
乎上不聽諫官御史等極言其不可上不得已明日削
承璀四道兵馬使改處置為宣慰而已
　　　李愬用賊將丁士良
十二年李愬謀襲蔡州遣十將馬少良將十餘騎巡邏
遇吳元濟捉生虞候丁士良與戰擒之士良元濟驍將
常為東邊患衆請刳其心愬命釋其縛署為捉生將丁
士良言於李愬曰吳秀琳擁三十之衆據文城栅為賊
左臂官軍不敢近者有陳光洽為之謀主也光洽勇而
輕好自出戰請為公先擒光洽則秀琳自降矣士良擒
光洽以歸
　　　李愬用賊將李祐
十二年愬厚待吳秀琳與之謀取蔡秀琳曰公欲取蔡
非得李祐不可如秀琳無能為也祐者淮西騎將有勇
略守興橋栅常陵暴官軍祐帥士卒刈麥於張柴村愬
召廂虞侯史用誠發騎掩之生擒祐以歸將士以祐曏
日多殺官軍爭請殺之愬不許釋縛待以客禮時愬欲
襲蔡而更密其謀獨召祐及李忠義屏人語或至夜分
它人莫得預聞諸將恐祐為變多諫愬愬待祐益厚出
入帳中或與之同宿密語不寐達曙有竊聽於帳外者
但聞祐感泣聲舊軍令舍賊諜者屠其家愬除其令使
厚待之諜反以情告愬愬益知賊中虚實
　　　李愬以往亡日攻吳房
李愬將攻吳房諸將曰今日往亡愬曰吾兵少不足戰
宜出其不意彼以往亡不吾虞正可擊也遂往克其外
城斬首千餘級餘衆保子城不敢出
　　　李愬擒吳元濟
李愬命馬步都虞候隨州刺史史旻等留鎮文城命李
祐李忠義帥突將三千為前驅自與監軍將三千人為
中軍命李進誠將三千人殿其後軍出不知所之愬曰
但東行行六十里夜至張柴村盡殺其戍卒及烽子據
其栅命士卒少休食乾糒整羈靮留義成軍五百人鎮
之以斷朗山救兵命丁士良將五百人斷洄曲及諸道
橋梁復夜引兵出門諸將請所之愬曰入蔡州取吳元
濟諸將皆失色時大風雪旌旗裂人馬凍死者相望天
隂黑自張柴村以東道路皆官軍所未甞行人人自以
為必死然畏愬莫敢違夜半雪愈甚行七十里至州城
近城有鵝鴨池愬令驚之以混軍聲自吳少誠拒命官
軍不至蔡州城下三十餘年故蔡人不為備四鼓愬至
城下無一人知者李祐李忠義钁其城為坎以先登壯
士從之城中皆不之覺雞鳴雪止愬入居元濟外宅或
告元濟曰官軍至矣元濟尚寢笑曰俘囚為盗耳曉當
盡戮之又有告者曰城䧟矣元濟起聽於廷聞愬軍號
令曰常侍傳語應者近萬人元濟始懼曰何等常侍能
至於此乃帥左右登牙城拒戰時董重質擁精兵萬餘
人據洄曲愬曰元濟所望者重質之救耳乃訪重質家
厚撫之遣其子傳道持書諭重質重質遂單騎詣愬降
愬遣李進誠攻牙城元濟於城上請罪進誠梯而下之
愬以檻車送元濟詣京師
　　　李愬迎裴度
裴度遣馬總先入蔡州慰撫度入城李愬具櫜鞬出迎
拜於路左度將避之愬曰蔡人頑悖不識上下之分數
十年矣願公因而示之使知朝廷之尊度乃受之
　　　李愬對諸將之問
李愬還軍文城諸將請曰始公敗於朗山而不憂勝於
吳房而不取冒大風甚雪而不止孤軍深入而不懼然
卒以成功皆衆人所不諭也敢問其故愬曰朗山不利
則賊輕我不為備矣取吳房則其衆奔蔡併力固守故
存之以分其兵風雪隂晦則烽火不接不知吾至孤軍
深入則人皆致死戰自倍矣夫視逺者不顧近慮大者
不計細若矜小勝恤小敗先自撓矣何暇立功乎衆皆
服愬儉於奉巳而豐於待士知賢不疑見可能斷此其
所以成功也
　　　段凝監軍宿將憤怒
後唐莊宗同光元年初梁主遣段凝監大軍於河上敬
翔李振屢請罷之又厚賂趙張求為招討使翔振力爭
以為不可趙張主之竟代王彦章為北面招討使於是
宿將憤怒士卒亦不服副元帥張宗奭言於梁主曰臣
為副元帥雖衰朽猶足為陛下扞禦北方叚凝晩進功
名未能服人衆議詾詾恐貽國家深憂敬翔曰將帥繫
國安危今國勢已爾陛下豈可尚不留意邪梁主皆不
聽
　　　王晏球以私財饗士
天成四年王晏球在定州城下日以私財饗士自始攻
至克城未甞戮一卒晏球入朝明宗美其功晏球謝久
煩饋運而已
　　　楊思恭督戰敗績
後晉齊王開運二年唐查文徽表求益兵唐主以何敬
洙為招討使攻建州自崇安進屯赤嶺閩主延政遣僕
射楊思恭統軍使陳望將兵萬人拒之唐人不敢逼思
恭督望戰望曰江淮兵精其將習武事國之安危繫此
一舉不可不萬全而後動思恭怒曰唐兵深侵陛下寢
不交睫委之將軍今唐兵不出數千將軍擁衆萬餘不
乘其未定而擊之有如唐兵懼而自退將軍何面目見
陛下乎望不得已引兵涉水與唐戰祖全恩等以大軍
當其前使竒兵出其後大破之
　　　杜威以貴戚為將不習軍事
三年杜威雖以貴戚為上將性懦怯偏禆皆節度使但
日相承迎置酒作樂罕議軍事轉運使李榖説威曰今
大軍去恒州咫尺煙火相望若多以三股木置水中積
薪布土其上橋可立成密約城中舉火相應夜募壯士
斫虜營而入表裏合勢虜必遁逃諸將皆以為然獨杜
威不可遣榖南至懷孟督軍糧契丹以大兵當晉軍之
前潛遣其將出晉軍之後斷晉糧道軍中忷懼
　　　杜威降契丹
奉國都指揮使王清言於杜威曰今大軍去恒州五里
守此何為營孤食盡勢將自潰請以步卒二千為前鋒
奪橋開道公帥諸軍繼之得入恒州則無憂矣威不許
清獨帥麾下陳於水北力戰互有殺傷屢請救於威威
竟不遣一騎助之清謂其衆曰上將握兵坐觀吾輩困
急而不救此必有異志吾輩當以死報國耳衆感其言
莫有退者至暮戰不息契丹以新兵繼之清及士衆盡
死由是諸軍皆奪氣契丹遙以兵環晉營内外斷絶軍
中食且盡杜威遂降契丹
　　　後漢史𢎞肇御衆嚴整
天福十二年𢎞肇攻澤州刺史翟令竒固守不下髙祖
以𢎞肇兵少欲召還蘇逢吉楊邠曰令陜晉河陽皆已
向化崔廷勲耿崇美朝夕遁去若召𢎞肇還則河南人
心動搖虜勢復壯矣帝未決使人諭指於𢎞肇曰兵已
及此勢如破竹可進不可退與逢吉等議合帝乃從之
𢎞肇遣部將李萬超説令奇令奇乃降𢎞肇為人沈毅
寡言御衆嚴整將校小不從命立撾殺之士卒所過犯
民田及繫馬於樹者皆斬之軍中惕息莫敢犯令故所
向必克帝自晉陽安行入洛及汴兵不血刄皆𢎞肇之
力也
　　　趙季札備邊敗績
後周世宗顯徳二年帝常憤廣明以來中國日蹙及髙
平既捷慨然有削平天下之志會秦州民夷有詣大梁
獻策請恢復舊疆者帝納其言蜀主聞之遣趙季札按
視邊備季札素以文武才略自任使還奏稱韓繼勲王
萬廸非將帥才不足以禦大敵蜀主問誰可往者季札
自請行以季札為雄武監軍使仍以宿衞精兵千人為
之部曲蜀趙季札至徳陽聞周師入境懼不敢進上書
求解邊任還奏事先遣輜重及妓妾西歸單騎馳入成
都衆以為奔敗莫不震恐蜀主問以機事皆不能對蜀
主怒繫之御史臺
　　　王溥善擇帥
上謀取秦鳯求可將者王溥薦節度使向訓上命訓與
節度使王景等出兵自散關趣秦州百官入賀帝舉酒
屬王溥曰邊功之成卿擇帥之力也
　　　張瓊破骨取矢
三年太祖皇帝乘皮船入壽春壕中城上發連弩射之
矢大如屋椽牙將館陶張瓊遽以身蔽之矢中瓊髀死
而復蘇鏃着骨不可出瓊飲酒一大巵令人破骨出之
流血數升神色自若
　　　諸將非大功無得典兵
四年蜀人多言李廷珪為將敗覆不應復典兵李太后
以典兵者多非其人謂蜀主曰吾昔見莊宗跨河與梁
戰及先帝在太原平二蜀諸將非有大功無得典兵故
士卒畏服今王昭逺出於厮養伊審徵韓保貞趙崇韜
皆膏梁乳臭子素不習兵徒以舊恩置於人上平時誰
敢言者一旦疆場有事安能禦大敵乎以吾觀之惟髙
彦儔太原舊人終不負汝自餘無足任者蜀主不能從
　
　
　
　通鑑總𩔖卷八上
欽定四庫全書
　通鑑總𩔖卷八下　　　　　宋　沈樞　撰
　　儒將門
　　　晉杜預身不跨馬而善用兵
世祖太康元年杜預身不跨馬射不穿札而用兵制勝
諸將莫及
　　　陸機與惠帝戰大敗
太安二年河間王顒起兵討長沙王乂大將軍頴與顒
共攻乂惠帝詔曰顒敢舉大兵内向京輦吾當親帥六
軍以誅姦逆其以乂為太尉都督中外諸軍事以禦之
頴引兵屯朝歌以平原内史陸機為前將軍督王粹等
軍二十餘萬南向洛陽機以羇旅事頴一旦頓居諸將
之右王粹等心皆不服白沙督孫惠與機親厚勸機讓
都督於粹機曰彼將謂吾首䑕兩端適所以速禍也遂
行太尉乂奉帝與機戰於建春門機軍大敗赴七里澗
死者如積水為之不流
　　　孟玖譛陸機
初宦人孟玖有寵於頴玖欲用其父為邯鄲令陸雲固執
不許曰此縣公府掾資豈有黄門父居之邪玖弟超領萬人
為小督未戰縱兵大掠陸機録其主者起將鐡騎百餘人直
入機麾下奪之顧謂機曰貉奴能作督不孫拯勸機殺之機
不能用超宣言於衆曰陸機將反又還書與玖言機持兩端
故軍不速决及戰超不受機節度輕兵獨進敗没玖疑機
殺之譛之於頴曰機有貳心於長沙頴大怒使牽秀將兵
收機叅軍事王彰諫曰今日之舉强弱異勢庸人猶知必
克况機之明逹乎但機吳人殿下用之太過北土舊將皆
疾之耳頴不從機聞秀至釋戎服著白帢與秀相見為牋
辭頴既而歎曰華亭鶴唳可復聞乎秀遂殺之頴又収機
弟雲及孫拯皆下獄頴惻然有宥雲之色孟玖扶頴入催
令殺雲躭夷機三族獄吏考掠孫拯數百兩踝骨見終言
機寃吏知拯義烈謂拯曰二陸之枉誰不知之君可不愛
身乎拯仰天歎曰陸君兄弟世之竒士吾蒙知愛今既不
能救其死忍復從而誣之乎玖等知拯不可屈乃令獄
吏詐為拯辭頴既殺機意常悔之及見拯辭大喜謂玖
等曰非卿之忠不能窮此姦遂夷拯三族拯門人費慈
宰意二人詣獄明拯寃拯譬遣之曰吾義不負二陸死
自吾分卿何為爾邪曰君既不負二陸僕又安可負君
固言拯寃玖又殺之
　　　唐栁公綽自請討蔡
十年憲宗詔鄂岳觀察使栁公綽以兵五千授安州刺
史李聽使討吳元濟公綽曰朝廷以吾書生不知兵邪
即奏請自行許之公綽號令整肅區處軍事諸將無不
服士卒在行營者其家疾病死喪厚給之士卒皆喜曰
中丞為我治家我何得不前死故每戰皆捷公綽所乘
馬踶殺圉人公綽命殺馬以祭之或曰圉人自不備耳
此良馬可惜公綽曰材良性駑何足惜也竟殺之
　　　不意頗牧近在禁廷
大中六年党項復擾邊宣宗欲擇可為邠寧帥者而難
其人從容與翰林學士畢諴論邊事諴援古據今具陳
方略上悦曰吾方擇帥不意頗牧近在禁廷卿其為朕
行乎諴欣然奉命
　　材兼文武門
　　　晉劉淵才兼文武
咸寧五年單于豹子淵幼而儁異博習經史甞曰吾常
恥隨陸無武絳灌無文隨陸遇髙帝而不能建封侯之
業絳灌遇文帝而不能興庠序之教豈不惜哉於是兼
學武事及長猿臂善射膂力過人姿貌魁偉為任子在
洛陽王渾及子濟皆重之屢薦於武帝帝召與語悦之
濟曰淵有文武長才陛下任以東南之事吳不足平也
孔恂楊珧曰非我族𩔖其心必異淵才器誠少比然不
可重任也及凉州覆没帝問將於李憙對曰陛下誠能
發匈奴五部之衆假劉淵一將軍之號使將之而西樹
機能之首可指日而梟也孔恂曰淵果梟樹機能則凉
州之患方更深耳帝乃止
　　　傅永上馬能擊賊下馬作露板
齊明帝建武四年傅永有勇力好學能文魏主常歎曰
上馬能擊賊下馬作露板唯傅脩期耳
　　　唐裴行儉文武兼資
調露元年髙宗宴裴行儉謂之曰卿有文武兼資今授
卿二職乃除禮部尚書兼檢校右衞大將軍
　　　婁師徳有文武材
永淳元年吐蕃入冦河源軍軍使婁師徳將兵擊之於
白水澗八戰八捷上以師徳為比部員外郎河源軍經
略副使曰卿有文武材勿辭也
　　　主兵者必聖賢材能
文宗太和七年杜牧又注孫子為之序以為兵者刑也
刑者政事也為夫子之徒實仲由冉有之事也不知自
何代何人分為二道曰文武離而俱行因使搢紳之士
不敢言兵或恥言之茍有言者世以為麤暴異人人不
比數嗚呼亡失根本斯最為甚禮曰四郊多壘此卿大
夫之辱也歴觀自古樹立其國滅亡其國未始不由丘
也主兵者必聖賢材能多聞博識之士乃能有功議於
廊廟之上兵形已成然後付之於將漢祖言指縱者人
也獲兎者犬也此其是也彼為相者曰兵非吾事吾不
當知君子曰叨居其位可也
　　省官門
　　　東漢光武并省四百餘縣
建武六年詔曰夫張官置吏所以為民也今百姓遭難
户口耗少而縣官吏職所置尚繁其令司𨽻州牧各實
所部省減吏員縣國不足置長吏者并之於是并省四
百餘縣吏職減損十置其一
　　　晉傅咸荀朂議省官
武帝咸寧五年詔問朝臣以政之損益司徒左長史傅
咸上書以為公私不足由設官太多舊都督有四今并
監軍乃盈於十禹分九州今之刺史幾向一倍户口比
漢十分之一而置郡縣更多虚立軍府動有百數而無
益宿衞五等諸侯坐置官屬諸所廩給皆出百姓此其
所以困乏者也當今之急在於并官息役上下務農而
已時又議省州郡縣半吏以赴農功中書監荀朂以為
省吏不如省官省官不如省事省事不如清心昔蕭曹
相漢載其清静民以寧壹所謂清心也抑浮説簡文案
略細苛宥小失有好變常以徼利者必行其誅所謂省
事也以九寺併尚書蘭臺付三府所謂省官也若直作
大例凡天下之吏皆減其半恐文武衆官郡國職業劇
易不同不可以一槩施之若有曠闕皆須更復或激而
滋繁亦不可不重也
　　　唐韋玢奏沙汰郎官
𤣥宗開元三年尚書左丞韋玢奏郎官多不舉職請沙
汰改授它官玢尋出為刺史宰相奏擬兾州敕改小州
姚崇奏言臺郎寛怠及不稱職玢請沙汰乃是奉公臺
郎甫爾改官玢即貶黜於外議者皆謂郎官謗傷臣恐
後來左右丞指以為戒則省事何從而舉矣乃除兾州
刺史
　　　徳宗大省州縣官員
貞元三年大省州縣官員收其禄以給戰士張延賞之
謀也時新除官千五百人而當減者千餘人怨嗟盈路
　　　李泌請復所減州縣官
李泌請復所減州縣官徳宗曰置吏以為人也今户口
減於承平之時三分之二而吏員更増可乎對曰户口
雖減而事多於承平且十倍吏得無増乎且所減皆有
職事而冗官不減此所以為未當也至徳以來置額外
官敵正官三分之一若聽使計日得資然後停加兩選
授同𩔖正員官如此則不惟不怨兼使之喜矣又請諸
王未出閤者不除府官上皆從之詔先所減官並宜復
故
　　　李吉甫請敕有司詳定廢置
憲宗元和六年李吉甫奏自漢至隋十有三代設官之
多無如國家者天寶以後中原宿兵見在可計者八十
餘萬其餘為商賈僧道不服田畆者什有五六是常以
三分勞筋苦骨之人奉七分待衣坐食之輩也今内外
官以税錢給俸者不下萬員天下三百餘縣或以一縣
之地而為州一鄉之民而為縣者甚衆請敕有司詳定
廢置吏員可省者省之州縣可併者併之入仕之塗可
減者減之
　　　李吉甫請量定俸給
吉甫又言國家舊章依品制俸官一品月俸錢三十緡
職田禄米不過千斛艱難以來増置使額厚給俸錢太
厯中權臣月俸至九千緡州無大小刺史皆千緡常衮
為相始立限約李泌又量其閒劇隨事增加時謂通濟
理難減削然猶有名存職廢或額去俸存閒劇之間厚
薄頓異請敕有司詳考俸料雜給量定以聞於是命給
事中段平仲等同詳定
　　　吏部奏併省内外官
吏部奏准敕併省内外官計八百八員諸司流外一千
七百六十九
　　　後漢楊邠奏前資官分居兩京
隱帝乾祐二年楊邠奏諸前資官喜搖動藩臣宜悉遣
詣京師既而四方雲集日遮宰相馬求官邠復奏前資
官宜分居兩京以俟有闕而補之漂泊失所者甚衆邠
又奏行道往來者皆給過所既而官司填咽民情大擾
乃止
　　　李徳裕謂省事不如省官
李徳裕嘗謂省事不如省官省官不如省吏能簡冗官
誠治本也奏罷郡縣吏凡二千員衣冠去者皆怨
　　信任門
　　　東漢光武詔馮異毋嫌疑
建武五年馮異治闗中出入三歳上林成都人有上章
言異威權至重百姓歸心號為咸陽王光武以章示異
異惶懼上書陳謝詔報曰將軍之於國家義為君臣恩
猶父子何嫌何疑而有懼意
　　　吾與將軍如左右手
八年竇融以久專方面懼不自安數上書求代詔報曰
吾與將軍如左右手耳數執謙退何不曉人意勉循士
民無擅離部曲
　　　蜀漢主戒太子敬丞相
魏文帝黄初四年漢主病篤命丞相亮輔太子以尚書
令李嚴為副漢主謂亮曰君才十倍曹丕必能安國終
定大事若嗣子可輔輔之如其不才君可自取亮涕泣
曰臣敢不竭股肱之力效忠貞之節繼之以死漢主又
為詔敕太子曰人五十不稱夭吾年已六十有餘何所
復恨但以卿兄弟為念耳勉之勉之勿以惡小而為之
勿以善小而不為惟賢惟徳可以服人汝父徳薄不足
效也汝與丞相從事事之如父
　　　吳王有書皆示陸遜
五年吳蜀信使不絶時事所宜吳王常令陸遜語諸葛
亮又刻印置遜所王每與漢主及諸葛亮書常過示遜
輕重可否有所不安便令改定以印封之
　　　晉元帝命王導升牀共坐
建武元年王即皇帝位百官皆陪列元帝命王導升御
牀共坐導固辭曰若太陽下同萬物蒼生何由仰照帝
乃止
　　　孔坦諫成帝委政王導
咸康元年司徒導以羸疾不堪朝會成帝幸其府與羣
臣宴於内室拜導并拜其妻曹氏侍中孔坦密表切諫
以為帝初加元服動宜顧禮帝從之坦又以帝委政於
導從容言曰陛下春秋已長聖敬日躋宜博納朝臣諮
諏善道導聞而惡之
　　　苻堅斬樊世用王猛
穆帝升平二年秦王猛日親幸用事宗親勲舊多疾之
特進姑臧侯樊世本氐豪佐秦王健定闗中謂猛曰吾
輩耕之君食之邪猛曰非徒使君耕之又將使君炊之
世大怒曰要當懸汝頭於長安城門不然吾不處世猛
以白堅堅曰必殺此老氐然後百寮可肅會世入言事
與猛爭論於堅前世欲起擊猛堅怒斬之於是羣臣見
猛皆屏息
　　　羣臣莫敢毁王猛
三年秦王堅以王猛為司𨽻校尉居中宿衞猛上疏辭
讓因薦散騎常侍陽平公融光禄散騎任羣處士朱彤
自代堅不許猛時年三十六歳中五遷權傾内外人有
毁之者堅轍罪之於是羣臣莫敢復言
　　　苻堅親王猛踰骨肉
文帝咸安元年秦車騎大將軍王猛以六州任重言於
秦王堅請改授親賢及府選便宜輒已停寢别乞一州
自效堅報曰朕之於卿義則君臣親踰骨肉雖復桓昭
之有管樂𤣥徳之有孔明自謂踰之夫人主勞於求才
逸於得士既以六州相委則朕無東顧之憂非所以為
優崇乃朕自求安逸也夫取之不易守之亦難茍任非
其人患生慮表豈獨朕之憂亦卿之責也故虚位台鼎
而以分陜為先卿未照朕心殊乖素望新政俟才宜速
銓補俟東方化洽當衮衣西歸仍遣侍中梁讜詣鄴諭
㫖猛乃視事如故
　　　劉裕委鎮惡以關中復留田子制之
安帝義熈十三年劉裕之克長安王鎮惡功為多由是
南人皆忌之沈田子自以嶢栁之捷與鎮惡爭功不平
裕將還田子及傅𢎞之屢言於裕曰鎮惡家在闗中不
可保信裕曰今留卿文武將士精兵萬人彼若欲為不
善正足自滅耳勿復多言裕私謂田子曰鍾會不得遂
其亂者以有衞瓘故也語曰猛獸不如羣狐卿等十餘
人何懼王鎮惡臣光曰古人有言疑則勿任任則勿疑
裕既委鎮惡以闗中而復與田子有後言是鬬之使為
亂也惜乎百年之冦千里之土得之艱難失之造次使
豐鄗之都復輸冦手荀子曰兼并易能也堅凝之難信
哉
　　　北魏李沖忠勤明斷
齊永明九年魏王更定律令於東明觀親決疑獄命李
沖議定輕重潤色辭㫖魏主執筆書之李沖忠勤明斷
加以慎重為帝所委情義無間舊臣貴戚莫不心服中
外推之
　　　薛聰諫事多聽允
明帝建武二年魏髙祖時治書侍御史薛聰彈劾不避
彊禦帝或欲寛貸者聰輒爭之帝每曰朕見薛聰不能
不憚何况諸人也自是貴戚斂手帝外以徳器遇之内
以心膂為寄親衞禁兵委聰管領故終太和之世恒帶
直閤將軍羣臣罷朝之後聰恒陪侍帷幄言兼晝夜時
政得失動輒匡諫事多聽允而重厚沈密外莫窺其際
帝欲進以名位輒苦讓不受帝亦雅相體悉謂之曰卿
天爵自髙固非人爵之所能榮也
　　　魏王素知李崇不為反間
梁天監十二年李崇在壽春十年常養壯士數千人冦
來無不摧破鄰敵謂之卧虎武帝屢設反間以疑之又
授崇萬户郡公諸子皆為縣侯而魏主素知其忠篤委
信不疑
　　　隋文帝不聽御史劾蘇威
陳大建十三年隋侍御史梁毗以蘇威兼領五職安繁
戀劇無舉賢自代之心抗表劾威文帝曰蘇威朝夕孜
孜志存逺大何遽迫之因謂朝臣曰蘇威不值我無以
措其言我不得蘇威何以行其道
　　　唐髙祖委任裴寂蕭瑀
武徳元年上待裴寂特厚羣臣無與為比賞賜服玩不
可勝紀命尚書奉御日以御膳賜寂視朝必引與同坐
入閤則延之卧内言無不從稱為裴監而不名委蕭瑀
以庶政事無大小莫不闗掌瑀亦孜孜盡力繩違舉過
人皆憚之毁之者衆終不自理
　　　太宗不信讒言害忠良
三年劉武周降將尋相等多叛去諸將疑尉遲敬徳囚
之軍中左僕射屈突通言於世民曰敬徳驍勇絶倫今
既囚之心必怨望留之恐為後患不如遂殺之世民曰
不然敬徳若叛豈在尋相之後邪遽命釋之引入卧内
賜之金曰丈夫意氣相期勿以小嫌介意吾終不信讒
言以害忠良公宜體之
　　　人主兼聽則明偏信則暗
貞觀二年太宗問魏徵曰人主何為而明何為而暗對
曰兼聽則明偏信則暗昔堯清問下民故有苖之惡得
以上聞舜明四目達四聰故共鯀驩兠不能蔽也秦二
世偏信趙髙以成望夷之禍梁武帝偏信朱异以取臺
城之辱隋煬帝偏信虞世基以致彭城閣之變是故人
君兼聽廣納則貴臣不得擁蔽而下情得以上通也上
曰善
　　　魏徵疏言信小臣疑大臣
十四年魏徵上疏以為在朝羣臣當樞機之寄者任之
雖重信之未篤是以人或自疑心懷茍且陛下寛於大
事急於小罪臨時責怒未免愛憎夫委大臣以大體責
小臣以小事為治之道也今委之以職則重大臣而輕
小臣至於有事則信小臣而疑大臣信其所輕疑其所
重將求致治其可得乎若任以大官求其細過刀筆之
吏順㫖承風舞文弄法曲成其罪自陳也則以為心不
伏辜不言也則以為所犯皆實進退惟谷莫能自明則
茍求免禍矯偽成俗矣上納之
　　　太宗不聽蕭瑀毁房𤣥齡
二十年宋公蕭瑀性狷介與同僚多不合嘗言於上曰
房𤣥齡與中書門下衆臣朋黨不忠執權膠固陛下不
詳知但未反耳太宗曰卿言得無太甚人君選賢才以
為股肱心膂當推誠任之人不可以求備必捨其所短
取其所長朕雖不能聰明何至頓迷臧否乃至於是
　　　斬李𢎞泰誣告長孫無忌
永徽元年洛陽人李𢎞泰誣告長孫無忌謀反髙宗立
命斬之無忌與褚遂良同心輔政髙宗亦尊禮二人恭
己以聽之故永徽之政百姓阜安有貞觀之遺風
　　　天后信重狄仁傑
久視元年太后信重内史狄仁傑羣臣莫及常謂之國
老而不名仁傑好面引廷爭太后每屈意從之仁傑屢
以老疾乞骸骨太后不許入見常止其拜仍免其宿直
戒其同僚曰自非軍國大事勿以煩公及薨太后泣曰
朝堂空矣自是朝廷有大事衆或不能決太后輒歎曰
天奪吾國老何太早邪
　　　明皇以政事委李林甫
天寶三載明皇從容謂髙力士曰朕不出長安近十年
天下無事朕欲髙居無為悉以政事委林甫何如對曰
天子巡狩古之制也且天下大柄不可假人彼威勢既
成誰敢復議之者明皇不悦
　　　武宗不許李徳裕求去
會昌三年李徳裕乞退就閒局武宗曰卿每辭位使我
旬日不得所今大事皆未就卿豈得求去
　　久任門
　　　西漢黄霸不欲數易長吏
宣帝元康元年長吏許丞老病聾督郵白欲逐之霸曰
許丞廉吏雖老尚能拜起送迎正頗重聽何傷或問其
故霸曰數易長吏送故迎新之費及姦吏因縁絶簿書
盜財物公私費耗甚多皆當出於民所易新吏又未必
賢或不如其故徒相益為亂凡治道去其泰甚者耳
　　　王嘉言數易之弊
哀帝建平三年王嘉上疏曰孝文時吏居官者或長子
孫以官為氏倉氏庫氏則倉庫吏之後也其二千石長
吏亦安官樂職然後上下相望莫有茍且之意其後稍
稍變易公卿以下傳相促急又數改更政事司𨽻部刺
史舉劾苛細發揚隂私吏或居官數月而退送故迎新
交錯道路中材茍容求全下材懷危内顧一切營私者
多二千石益輕賤吏民慢易之或持其㣲過増加成辠
言於刺史司𨽻或上書告之衆庶知其易危小失意則
有離畔之心
　　　東漢朱浮言守宰數易
建武六年朱浮上疏曰昔堯舜之盛猶加三考大漢之
興亦累功効吏皆積久至長子孫當時吏職何能悉治
論議之徒豈不諠譁蓋以為天地之功不可倉卒艱難
之業當累日也而間者守宰數見換易迎新相代疲勞
道路尋其視事日淺未足昭見其職既加嚴切人不自
保迫於舉劾懼於刺譏故爭飾詐偽以希虚譽願陛下
遊意於經年之外望治於一世之後天下幸甚帝采其
言自是牧守易代頗簡
　　　三年為小滿
齊武帝永明元年宋末以治民之官六年過久約以三
年為斷謂之小滿而遷換去來又不能依三年之制詔
自今一以小滿為限
　　内外之任門
　　　唐選臺閣分典大州
則天長安三年太后甞與宰相議及刺史縣令李嶠唐
休璟等奏竊見朝廷物議逺近人情莫不重内官輕外
職每除授牧伯皆再三披訴此來所遣外任多是貶累
之人風俗不澄寔由於此望於臺閣寺監妙簡賢良分
典大州共康庶績臣等請輟近侍率先具僚太后命書
名探之得韋嗣立及御史大夫楊再思等二十人制各
以本官檢校刺史嗣立為汴州刺史其後政迹可稱者
唯常州刺史薛謙光徐州刺史司馬鍠而已
　　　京官刺史出入常均
𤣥宗開元二年制選京官有才識者除都督刺史都督
刺史有政迹者除京官使出入常均永為恒式
　　　班生此行何異登仙
四年以尚書右丞倪若水為汴州刺史兼河南采訪使
𤣥宗雖欲重都督刺史選京官才望者為之然當時士
大夫猶輕外任楊州采訪使班景倩入為大理少卿過
大梁若水餞之行立望其行塵久之乃返謂官屬曰班
生此行何異登仙
　　　源乾矅請其子外任
七年乾矅上言權要之家多任京官使俊乂之士沈廢
於外臣三子皆在京請出其二人𤣥宗從之因下制稱
乾矅之公命文武官効之於是出者百餘人
　　　自選有聲望者為刺史
十三年𤣥宗自選諸司長官有聲望者大理卿源光裕
尚書左丞楊承令兵部侍郎冦泚等十一人為刺史命
宰相諸王及諸司長官臺郎御史餞於洛濵供張甚盛
賜以御膳太常具樂内坊歌妓上自書十韻詩命將軍
髙力士賜之
　　　楊承令不欲外補
汾州刺史楊承令不欲外補意怏怏自言吾出守有由
𤣥宗聞之怒貶睦州别駕
　　　楊綰奏加京官俸
代宗大厯十二年元載以仕進者多樂京師惡其逼已
乃制俸禄厚外官而薄京官京官不能自給常從外官
乞貸楊綰常衮奏京官俸太薄詔加京官俸歳約十五
萬六千餘緡
　　同官門
　　　唐狄仁傑請代鄭崇質使絶域
儀鳯元年仁傑為并州法曹同僚鄭崇質當使絶域崇
質母老且病仁傑曰彼母如此豈可復使之有萬里之
憂詣長史藺仁基請代之行仁基素與司馬李孝亷不
叶因相謂曰吾輩豈可不自愧乎遂相與輯睦
　　　杜肅告張徳屠殺
長壽元年五月禁天下屠殺右拾遺張徳生男三日私
殺羊會同僚補闕杜肅懷一餤上表告之明日太后對
仗謂徳曰聞卿生男甚喜徳拜謝太后曰何從得肉徳
叩頭服罪太后曰朕禁屠宰吉凶不預然卿自令召客
亦須擇人出肅表示之肅大慙舉朝欲唾其面
　　　沈行思擊同列陳瓌
後梁開平四年吳越王鏐之巡湖州也留沈行思為巡
檢使與盛師友俱歸行思謂同列陳瓌曰王若以師友
為刺史何以處我時瓌已得鏐密㫖遣行思詣府乃紿
之曰何不自詣王所論之行思從之既至數日瓌送其
家亦至行思恨瓌賣己鏐自衣錦軍歸將吏迎謁行思
取鍜鎚擊瓌殺之因詣鏐與師友論功奪左右槊欲刺
師友衆執之鏐斬行思以師友為婺州刺史
　　僚屬門
　　　晉郄超王珣能令桓温喜怒
興寧元年桓温以撫軍司馬王坦之為長史又以郄超
為參軍王珣為主簿每事必與二人謀之府中為之語
曰髯參軍短主簿能令公喜能令公怒温氣槩髙邁罕
有所推與超言常自謂不能測傾身待之超亦深自結
納珣與謝𤣥皆為温掾温俱重之曰謝掾年四十必擁
旄杖節王掾當作黒頭公皆未易才也
　　　劉裕命謝晦為參軍
義熈七年劉裕以劉穆之為太尉司馬裕問穆之曰孟
昶參佐誰堪入我府者穆之舉參軍謝晦裕即命為參
軍裕嘗訊囚其旦刑獄參軍有疾以晦代之於車中一
覽訊牒催促便下相府多事獄繫殷積晦隨問酬辨曾
無違謬裕由是奇之即日署刑獄賊曹晦美風姿善言
笑博贍多通裕深加賞愛
　　　宋謝述惟勸義康退
元嘉十七年彭城王義康停省十餘日見文帝奉辭便
下渚上唯對之慟哭餘無所言初吳與太守謝述累佐
義康數有規益早卒義康將南歎曰昔謝述唯勸吾退
劉班唯勸吾進今班存而述死其敗也宜哉文帝亦曰
謝述若存義康必不至此
　　　典籖權重刺史
孝建三年以宗慤為豫州刺史故事府州部内論事皆
籖前直叙所論之事置典籖以主之宋世諸皇子為方
鎮者多幼時主皆以親近左右領典籖典籖之權稍重
至是雖長王臨藩素族出鎮典籖皆出納教命執其樞
要刺史不得專其職任及慤為豫州臨安吳喜為典籖
慤刑政所施喜每多違執慤大怒曰宗慤年將六十為
國竭命正得一州如斗大不能復與典籖共臨之喜稽
顙流血乃止
　　　諸州唯聞有籖帥不聞有刺史
齊建武元年初諸王出鎮皆置典籖主帥一方之事悉
以委之時入奏事一歳數返時主輒與之閒語訪以州
事刺史美惡專繫其口自刺史以下莫不折節奉之恒
慮弗及於是威行州部大為姦利武陵王華為江州性
烈直不可干典籖趙渥之謂人曰今出都易刺史及見
世祖盛毁之曄遂免還南海王子罕戍琅邪欲暫游東
堂典籖姜秀不許子罕還泣謂母曰兒欲移五步亦不
得與囚何異邵陵王子貞嘗求熊白厨人荅典籖不在
不敢與永明中巴東王子響殺劉寅等世祖聞之謂羣
臣曰子響遂反戴僧靜大言曰諸王都自應反豈唯巴
東明帝問其故對曰天王無罪而一時被囚取一挺藕
一杯漿皆諮籖帥籖帥不在則竟日忍渴諸州唯聞有
籖帥不聞有刺史何得不反竟陵王子良甞問衆曰士
大夫何意詣籖帥參軍范雲曰詣長史以下皆無益詣
籖帥立有倍本之價不詣謂何子良有愧色及宣城王
誅諸王皆令典籖殺之竟無一人能抗拒者孔珪聞之
流涕曰齊之衡陽江夏最有意而復害之若不立籖帥
故當不至於此宣城王亦深知典籖之弊乃詔自今諸
州有急事當密以奏聞勿復遣典籖入都自是典籖之
任浸輕矣
　　　郭子儀貶髙郢僚佐多求去
大厯十三年郭子儀以朔方節度副使張曇性剛率謂
其以武人輕己銜之孔目官吳曜為子儀所任因而構
之子儀怒誣奏曇扇動軍衆誅之掌書記髙郢力爭之
子儀不聽奏貶郢猗氏丞既而僚佐多以病求去子儀
悔之悉薦之於朝曰吳曜誤我遂逐之
　　　鄭從讜自擇參佐人謂小朝廷
廣明元年以鄭從讜同平章事充河東節度使康傅圭
既死河東兵益驕故以宰相鎮之使自擇參佐從讜奏
以長安令王調為副使前史館修撰劉崇龜為節度判
官趙崇為觀察判官前進士劉崇魯為推官時人謂之
小朝廷言名士之多也
　　　李克用以使引咨幕府
天復二年克用以使引咨幕府曰不貯軍食何以聚衆
不置兵甲何以克敵不修城池何以扞禦利害之間請
垂議度掌書記李襲吉獻議略曰國富不在倉儲兵彊
不由衆寡人歸有徳神固害盈聚斂寧有盜臣苛政如
有猛虎所以鹿臺將散周武以興齊庫既焚晏嬰入賀
又曰伏以變法不若養人改作寧如舊貫韓建蓄財無
數首事朱温王珂變法如麻一朝降賊中山城非不峻
蔡上兵非不多前事甚明可以為戒
　　同年門
　　　唐李絳對憲宗同年之問
元和七年以京兆尹元義方為鄜坊觀察使李絳惡義
方為人故出之義方入謝因言李絳私其同年許季同
除京兆少尹出臣鄜坊專作威福欺罔聰明憲宗曰朕
諳李絳不如是明日將問之義方惶愧而出明日憲宗
以詰絳曰人於同年固有情乎對曰同年乃四海九州
之人偶同科第或登科然後相識情於何有且陛下不
以臣愚備位宰相宰相職在量才授任若其人果才雖
在兄弟子姪之中猶將用之况同年乎避嫌而棄才是
乃便身非狥公也憲宗曰善朕知卿必不爾遂趣義方
之官
　　　皇甫鎛引令狐楚為相
十四年以河陽節度使令狐楚同平章事楚與皇甫鎛
同年進士故鎛引以為相
　
　
　通鑑總𩔖卷八下
欽定四庫全書
　通鑑總𩔖卷九上　　　　　宋　沈樞　撰
　　諫諍門
　　　魏任座之言直
周威烈王二十三年魏文侯使樂羊伐中山克之以封
其子擊文侯問於羣臣曰我何如主皆曰仁君任座曰
君得中山不以封君之弟而以封君之子何謂仁君文
侯怒任座趨出次問翟璜對曰仁君也文侯曰何以知
之對曰臣聞君仁則臣直嚮者任座之言直臣以是知
之文侯恱使翟璜召任座而反之親下堂迎之以為上
客
　　　秦趙良諌商君之治秦
顯王三十一年初商君相秦用法嚴酷嘗臨渭論囚渭
水盡赤為相十年人多怨之趙良見商君商君問曰子
觀我治秦孰與五羖大夫賢趙良曰千人之諾諾不如
一士之諤諤僕請終日正言而無誅可乎商君曰諾趙
良曰五羖大夫荆之鄙人也穆公舉之牛口之下而加
之百姓之上秦國莫敢望焉相秦六七年而東伐鄭三
置晉君一救荆禍其為相也勞不坐乗暑不張盖行于
國中不從車乗不操干戈五羖大夫死秦國男女流涕
童子不歌謡舂者不相杵今君之見也因嬖人景監以
為主其從政也凌轢公族殘傷百姓公子䖍杜門不出
已八年矣君又殺祝懽而黥公孫賈詩曰得人者興失
人者崩此數者非所以得人也君之出也後車載甲多
力而駢脅者為驂乗持矛而操闟㦸者旁車而趨此一
物不具君固不出書曰恃徳者昌恃力者亡此數者非
恃徳也君之危若朝露而尚貪商於之富寵秦國之政
畜百姓之怨秦王一旦捐賔客而不立朝秦國之所以
收君者豈其㣲哉商君弗從居五月而難作
　　　漢樊噲說沛公還軍霸上
高帝元年沛公西入咸陽諸将皆爭走金帛財物之府
分之蕭何獨先入收秦丞相府圖籍藏之以此沛公得
具知天下阨塞户口多少彊弱之處沛公見秦宫室帷
帳狗馬重寳婦女以千數意欲留居之樊噲諫曰沛公
欲有天下耶将為富家翁耶凡此奢麗之物皆秦所以
亡也沛公何用焉願急還霸上無留宫中沛公不聴張
良曰秦為無道故沛公得至此夫為天下除殘賊宜縞
素為資今始入秦即安其樂此所謂助桀為虐且忠言
逆耳利於行毒藥苦口利於病願沛公聴樊噲言沛公
乃還軍霸上
　　　張良諫漢王立六國之後
三年楚數侵奪漢甬道漢軍乏食漢王與酈食其謀撓
楚權食其曰昔湯伐桀封其後於把武王伐紂封其後
於宋今秦失徳棄義侵伐諸侯滅其社稷使無立錐之
地陛下誠能復立六國之後楚必斂衽而朝漢王曰善
趣刻印先生因行佩之矣張良從外來謁漢王方食曰
客有為我計撓楚權者具以酈生語告良良曰畫此計
者陛下事去矣漢王曰何哉對曰臣請借前箸為大王
籌之昔湯武封桀紂之後者度能制其死生之命也今
陛下能制項籍之死命乎其不可一也武王入殷表商
容之閭釋箕子之囚封比干之墓今陛下能乎其不可
二也發巨橋之粟散鹿臺之錢以賜貧窮今陛下能乎
其不可三也殷事已畢偃革為軒倒載干戈示天下不
復用兵今陛下能乎其不可四也休馬華山之陽示以
無為今陛下能乎其不可五也放牛桃林之隂以示不
復輸積今陛下能乎其不可六也天下游士離其親戚
棄墳墓去故舊從陛下游者徒欲日夜望咫尺之地今
復立六國之後天下游士各歸事其主從其親戚反其
故舊墳墓陛下與誰取天下乎其不可七也且夫楚唯
無彊六國立者復撓而從之陛下焉得而臣之其不可
八也誠用客之謀陛下事去矣漢王輟食吐哺罵曰豎
儒幾敗而公事令趣銷印
　　　賈山言治亂之道
文帝二年賈山上書言治亂之道曰臣聞雷霆之所擊
無不摧折者萬鈞之所壓無不糜滅者今人主之威非
特雷霆也埶重非特萬鈞也開道而求諌和顔色而受
之用其言而顯其身士猶恐懼而不敢自盡又况於縱
欲恣暴惡聞其過乎震之以威壓之以重雖有堯舜之
智孟賁之勇豈有不摧折者哉如此則人主不得聞其
過社稷危矣
　　　文帝止輦受言
文帝每朝郎從官上書疏未嘗不止輦受其言言不可
用置之言可用采之未嘗不稱善文帝從霸陵上欲西
馳下峻阪中郎将袁盎騎並車擥轡曰臣聞千金之子
坐不垂堂聖主不乗危不徼幸今陛下騁六飛馳下峻
山有如馬驚車敗陛下縱自輕奈高廟太后何文帝乃
止文帝所幸慎夫人在禁中常與皇后同席坐及坐袁
盎引郤慎夫人坐慎夫人怒文帝亦怒盎因前説曰臣
聞尊卑有序則上下和今陛下既已立后慎夫人乃妾
妾主豈可與同坐哉陛下獨不見人彘乎於是文帝乃
說召語慎夫人慎夫人賜盎金五十斤
　　　文帝詔除誹謗訞言之罪
詔曰古之治天下朝有進善之旌誹謗之木所以通治
道而來諫者也今法有誹謗訞言之罪是使衆臣不敢
盡情而上無由聞過失也将何以來逺方之賢良其除
之
　　　魏相乞賞韓義子以旌諫臣
元鳳元年文學魏相對䇿以為日者燕王為無道韓義
出身彊諫為王所殺義無比干之親而蹈比干之節宜
顯賞其子以示天下明為人臣之義乃擢義子延夀為
諫大夫
　　　宣帝出諫官以補郡吏
元康元年宣帝選博士諌大夫通政事者補郡國守相
以蕭望之為平原太守望之上疏曰陛下哀愍百姓恐
徳之不究悉出諌官以補郡吏朝無爭臣則不知過所
謂憂其末而忘其本者也宣帝乃徴望之入守少府
　　　貢禹勸元帝節儉
初元元年元帝素聞琅邪王吉貢禹皆明經潔行遣使
者徴之吉道病卒禹至拜為諌大夫元帝數虚己問以
政事禹奏言古者人君節儉什一而稅亡它賦役故家
給人足高祖孝文孝景皇帝宫女不過十餘人廐馬百
餘匹後世争為奢侈轉轉益甚臣下亦相放效臣愚以
為如太古難宜少放古以自節焉方今宫室已定無可
奈何矣其餘盡可减損故時齊三服官輸物不過十笥
方今齊三服官作工各數千人一嵗費數鉅萬廐馬食
粟将萬匹武帝時又多取好女至數千人以填後宫及
棄天下多藏金錢財物鳥獸魚鼈凡百九十物又皆以
後宫女置于園陵至孝宣皇帝時陛下惡有所言羣臣
亦隨故事甚可痛也故使天下承化取女皆大過度諸
侯妻妾或至數百人豪富吏民畜歌者至數十人是以
内多怨女外多曠夫及衆庶𦵏埋皆虛地上以實地下
其過自上生皆在大臣循故事之辠也唯陛下深察古
道從其儉者大減損乗輿服御器物三分去二擇後宫
賢者留二十人餘悉歸之及諸陵園女無子者宜悉遣
廐馬可無過數十匹獨舍長安城南苑地以為田獵之
囿以方今天下饑饉可無大自損減以救之稱天意乎
天生聖人盖為萬民非獨使自娱樂而已也天子納善
其言下詔令諸宫館希御幸者勿繕治太僕減榖食馬
水衡省肉食獸臣光曰忠臣之事君也責其所難則
其易者不勞而正補其所短則其長者不勸而遂孝元
踐位之初虚心以問禹禹宜先其所急後其所緩然則
優游不斷讒佞用權當時之大患也而禹不以為言恭
謹節儉孝元之素志也而禹孜孜言之何哉使禹之智
不足以知烏得為賢知而不言為罪愈大矣
　　　薛廣徳諫元帝御樓船
永光元年元帝酎祭宗廟出便門欲御樓船薛廣徳當
乗輿車免冠頓首曰宜從橋詔曰大夫冠廣徳曰陛下
不聴臣臣自刎以血汙車輪陛下不得入廟矣元帝不
說先敺光禒大夫張猛進曰臣聞主聖臣直乗船危就
橋安聖主不乗危御史大夫言可聴元帝曰曉人不當
如是邪乃從橋
　　　劉輔諌立趙倢伃
永始元年成帝欲立趙倢伃為皇后諌大夫劉輔上書
言昔武王周公承順天地以饗魚烏之瑞然猶君臣祗
懼動色相戒况于季世不䝉繼嗣之福屢受威怒之異
者虖雖夙夜自責改過易行畏天命念祖業妙選有徳
之世考卜窈窕之女以承宗廟順神祇心塞天下望子
孫之祥猶恐晚暮今乃觸情縱欲傾于卑賤之女欲以
母天下不畏于天不媿于人惑莫大焉里語曰腐木不
可以為柱卑人不可以為主天人之所不予必有禍而
無福臣竊傷心不敢不盡死書奏成帝使侍御史收縛
輔繫掖庭祕獄羣臣莫知其故於是左将軍辛慶忌等
俱上書曰竊見劉輔前以縣令求見擢為諫大夫此其
言必有卓詭切至當聖心者旬月之間收下祕獄臣等
愚以為輔幸得托公族之親在諫臣之列新從下土來
未知朝廷體獨觸忌諱不足深過小罪宜隠忍而已如
有大惡宜暴治理官與衆共之今天心未豫災異屢降
水旱迭臻方當隆寛廣問襃直盡下之時也而行慘急
之誅於諫争之臣震驚羣下失忠直心公卿以下見陛
下進用輔亟而折傷之暴人有懼心精銳銷耎莫敢盡
節正言非所以昭有虞之聴廣徳美之風臣等竊深傷
之成帝乃徙繫輔共工獄減死罪一等論為鬼薪
　　　谷永言事有内應
二年谷永為凉州刺史奏事京師訖當之部成帝使尚
書問永受所欲言永對曰臣聞王天下有國家者患在
上有危亡之事而危亡之言不得上聞如使危亡之言
輒上聞則商周不易姓而迭興三王不變改而更用陛
下誠垂寛明之聴無忌諱之誅使芻蕘之臣得盡所聞
於前羣臣之上願社稷之長福也陛下棄萬乗之至貴
樂家人之賤事崇聚僄輕無義小人以為私客數離深
宫之固挺身晨夜與羣小相隨烏集雜會醉飽吏民之
家亂服共坐流湎媟嫚溷殽無别黽勉遁樂晝夜在路
典門户奉宿衛之臣執干戈而守空宫公卿百僚不知
陛下所在積數年矣王者以民為基民以財為本財竭
則下畔下畔則上亡是以明王愛養基本不敢窮極使
民如承大祭今陛下輕奪民財不愛民力聴邪臣之計
去高敞初陵改作昌陵役百乾谿費擬驪山靡敝天下
五年不成而後反故百姓愁恨感天飢饉仍臻流散冗
食餒死於道以百萬數公家無一年之畜百姓無旬日
之儲上下俱匱無以相救為人後嗣守人功業如此豈
不負哉成帝性寛好文辭而溺于燕樂皆皇太后與諸
舅夙夜所常憂至親難數言故推永等使因天變而切
諫勸成帝納用之永自知有内應展意無所依違每言
事輒見答禮至上此對成帝大怒
　　　孔光所言輒削草藁
孔光領尚書典樞機十餘年守法度修故事成帝有所
問據經法以心所安而對不希指茍合如或不從不敢
彊諌諍以是久而安時有所言輒削草藁以為章主之
過以訐忠直人臣大罪也有所薦舉唯恐其人之聞知
沐日歸休兄弟妻子燕語終不及朝省政事或問光溫
室省中樹皆何木也光嘿不應更答以它語其不泄如
是
　　　師丹以奏事漏泄獲罪
建平元年師丹使吏書奏吏私冩其草丁傅子弟聞之
使人上書告丹上封事行道人徧持其書哀帝以問將
軍中朝臣皆對曰忠臣不顯諫大臣奏事不宜漏泄宜
下廷尉治事下廷尉劾丹大不敬事未决給事中博士
申咸炔欽上書言丹經行無比自近世大臣能若丹者
少發憤懣奏封事不及深思逺慮使主簿書漏泄之過
不在丹以此貶黜恐不厭衆心哀帝貶咸欽秩各二等
遂䇿免丹尚書令唐林上疏曰竊見免大司空丹策書
泰深痛切君子作文為賢者諱丹經為世儒宗徳為國
黄耇親傅聖躬位在三公所坐者㣲海内未見其大過
事既以往免爵太重京師識者咸以為宜復丹爵邑使
奉朝請惟陛下裁覽哀帝從林言下詔賜丹爵闗内侯
　　　鮑宣上書論七亡七死
四年諫大夫渤海鮑宣上書曰竊見孝成皇帝時外親
持權人人牽引所私以充塞朝廷妨賢人路濁亂天下
奢泰亡度窮困百姓是以日食且十彗星四起危亡之
徴陛下所親見也今奈何反覆劇于前乎今民有七亡
隂陽不和水旱為災一亡也縣官重責更賦租稅二亡
也貪吏並公受取不已三亡也豪彊大姓蠶食亡厭四
亡也苛吏繇役失農桑時五亡也部落鼓鳴男女遮列
六亡也盗賊刼略取民財物七亡也七亡尚可又有七
死酷吏毆殺一死也治獄深刻二死也寃䧟亡辜三死
也盗賊横發四死也怨讎相殘五死也嵗惡飢餓六死
也時氣疾疫七死也民有七亡而無一得欲望國安誠
難民有七死而無一生欲望刑措誠難此非公卿守相
貪殘成化之所致邪羣臣幸得居尊官食重祿豈有肯
加惻隠于細民助陛下流敎化者邪志但在營私家稱
賔客為姦利而已以茍容曲從為賢以拱黙尸祿為智
謂如臣宣等為愚陛下擢臣巖穴誠冀有益毫毛豈徒
欲使臣美食大官重高門之地哉天下乃皇天之天下
也陛下上為皇天子下為黎庶父母為天牧養元元視
之當如一合尸鳩之詩今貧民菜食不厭衣又穿空父
子夫婦不能相保誠可為酸鼻陛下不救将安所歸命
乎奈何獨私養外親與幸臣董賢多賞賜以大萬數使
奴從賔客漿酒藿肉蒼頭廬兒皆用致富非天意也及
汝昌侯傅商亡功而封夫官爵非陛下之官爵乃天下
之官爵也陛下取非其官官非其人而望天說民服豈
不難哉宣語雖刻切哀帝以宣名儒優容之
　　　申屠剛謂忠言至諫希得用
建武五年申屠剛諌隗囂曰夫未至豫言固常為虛及
其已至又無所及是以忠言至諫希得為用誠願反覆
愚老之言囂不納
　　　鍾離意獨敢諫諍
永平三年明帝性褊察好以耳目隐發為明公卿大臣
數被詆毁近臣尚書以下至見提曳嘗以事怒郎藥崧
以杖撞之崧走入牀下明帝怒甚疾言曰郎出崧乃曰
天子穆穆諸侯皇皇未聞人君自起撞郎明帝乃赦之
是時朝廷莫不悚慄争為嚴切以避誅責唯鍾離意獨
敢諫爭數封還詔書臣下過失輒救解之㑹連有變異
意上疏曰陛下畏敬鬼神憂恤黎元而天氣未和寒暑
違節者咎在羣臣不能宣化治職而以苛刻為俗百官
無相親之心吏民無雍雍之志至于感逆和氣以致天
災百姓可以徳勝難以力服鹿鳴之詩必言宴樂者以
人神之心洽然後天氣和也願陛下垂聖徳緩刑罰順
時氣以調隂陽明帝雖不能時用然知其至誠終愛厚
之
　　　陳蕃諌桓帝遊獵
延熹六年桓帝校獵廣成遂幸函谷闗上林苑光祿勲
陳蕃上疏諌曰安平之時遊畋宜有節况今有三空之
戹哉田野空朝廷空倉庫空加之兵戎未戢四方離散
是陛下焦心毁顔坐以待旦之時也豈宜揚旗曜武騁
心輿馬之觀乎又前秋多雨民始種麥今失其勸種之
時而令給驅禽除路之役非賢聖恤民之意也書奏不
納
　　　劉瑜說桓帝開廣諌道
八年太尉楊秉薨秉為人清白寡欲嘗稱我有三不惑
酒色財也秉既沒所舉賢良廣陵劉瑜乃至京師上書
言中官不當比肩裂土競立𦙍嗣繼體傳爵又嬖女充
積冗食空宫傷生費國又第舍増多窮極竒巧掘山攻
石促以嚴刑州郡官府各自考事姦情賕賂皆為吏餌
民愁鬱結起入賊黨官輒興兵誅討其罪貧困之民或
有賣其首級以要酬賞父兄相代殘身妻孥相視分裂
又陛下好㣲行近習之家私幸宦者之舍賔客市買熏
灼道路因此暴縱無所不容惟陛下開廣諌道博觀前
古逺佞邪之人放鄭衛之聲則政致和平徳感祥風矣
詔特召瑜問災咎之徴執政者欲令瑜依違其辭乃更
䇿以它事瑜復悉心對八千餘言有切于前拜為議郎
　　　魏辛毗引裾諌徙士卒
黄初元年文帝欲徙冀州士卒家十萬户實河南時天
旱蝗民飢羣司以為不可而帝意甚盛侍中辛毗與朝
臣俱求見文帝知其欲諌作色以待之皆莫敢言毗曰
陛下欲徙士家其計安出文帝曰卿謂我徙之非邪毗
曰誠以為非也文帝曰吾不與卿議也毗曰陛下不以
臣不肖置之左右厠之謀議之官安得不與臣議邪臣
所言非私也乃社稷之慮也安得怒臣文帝不答起入
内毗隨而引其裾文帝遂奮衣不還良久乃出曰佐治
卿持我何太急邪毗曰今徙既失民心又無以食也故
臣不敢不力争文帝乃徙其半文帝嘗出射雉顧羣臣
曰射雉樂哉毗對曰於陛下甚樂於羣下甚若文帝黙
然後遂為之稀出
　　　吳張紘臨困留牋
太和三年吳張紘還吳迎家道病卒臨困授子靖留牋
曰自古有國有家者咸欲修徳政以比隆盛世至于其
治多不馨香非無忠臣賢佐也由主不勝其情弗能用
耳夫人情憚難而趨易好同而惡異與治道相反傳曰
從善如登從惡如崩言善之難也人君承奕世之基據
自然之埶操八柄之威甘易同之歡無假取于人而忠
臣挾難進之術吐逆耳之言其不合也不亦宜子離則
有釁巧辨緣間眩于小忠戀于恩愛賢愚雜錯黜陟失
敘其所由來情亂之也故明君寤之求賢如飢渇受諫
而不厭抑情損欲以義割恩則上無偏謬之授下無希
冀之望矣吳主省書為之流涕
　　　陳羣每上封事輒削其草
青龍四年潁隂靖侯陳羣卒羣前後數陳得失每上封
事輒削其草時人及其子弟莫能知也論者或譏羣居
位拱黙正始中詔撰羣臣上書以為名臣奏議朝士乃
見羣諫事皆歎息焉
　　　晉武帝不罪忠讜之言
泰始八年武帝與右將軍皇甫陶論事陶與武帝争言
散騎常侍鄭徽表請罪之武帝曰忠讜之言唯患不聞
徽越職妄奏豈朕之意遂免徽官
　　　漢劉殷不犯顔忤㫖
永嘉六年漢大昌文獻公劉殷卒殷為相不犯顔忤㫖
然因事進規補益甚多漢主聰每與羣臣議政事殷無
所是非羣臣出殷獨留為聰敷暢條理商確事宜聰未
嘗不從之殷常戒子孫曰事君當務幾諌凡人尚不可
面斥其過况萬乗乎夫幾諌之功無異犯顔但不彰君
之過所以為優耳官至侍中太保錄尚書賜劍履上殿
入朝不趨乗輿入殿然殷在公卿間常恂恂有卑讓之
色故能處驕暴之國保其富貴不失令名以夀考自終
　　　陳元達諌劉聰起䳨儀殿
建興元年漢主聰立貴嬪劉娥為皇后為之起䳨儀殿
廷尉陳元達切諌以為天生民而樹之君使司牧之非
以兆民之命窮一人之欲也晉氏失徳大漢受之蒼生
引領庶幾息肩是以光文皇帝身衣大布居無重茵后
妃不衣錦綺乗輿馬不食粟愛民故也陛下踐阼以來
已作殿觀四十餘所加之軍旅數興饋運不息飢饉疾
疫死亡相繼而益思營繕豈為民父母之意乎今有晉
遺𩔖西據闗中南擅江表李雄奄有巴蜀王浚劉琨窺
窬肘腋石勒曹嶷貢禀漸疎陛下釋此不憂乃更為中
宫作殿豈目前之所急乎昔太宗居治安之世粟帛流
衍猶愛百金之費息露臺之役陛下承荒亂之餘所有
之地不過太宗之二郡戰守之備非特匈奴南越而已
而宫室之侈乃至于此臣所以不敢不冒死而言也聰
大怒曰朕為天子營一殿何問汝鼠子乎乃敢妄言沮
衆不殺此鼠子朕殿不成命左右曳出斬之時聰在逍
遥園李中堂元達先鎖腰而入即以鎖鎖堂下樹呼曰
臣所言者社稷之計而陛下殺臣朱雲有言臣得與龍
逢比干遊足矣左右曳之不能動大司徒任顗等叩頭
出血曰元達盡忠竭慮知無不言臣等竊祿偷安每見
之未嘗不發愧今所言雖狂直願陛下容之因諌諍而
斬列卿其如後世何聰黙然劉后聞之宻敕左右停刑
手疏上言今宫室已備無煩更營四海未壹宜愛民力
廷尉之言社稷之福也陛下宜加封賞而更誅之四海
謂陛下何如哉夫忠臣進諫者固不顧其身也而人主
拒諫者亦不顧其身也陛下為妾營殿而殺諫臣使忠
良結舌者由妾逺近怨怒者由妾公私困弊者由妾社
稷阽危者由妾天下之罪皆萃於妾妾何以當之妾誠
無面目復奉巾櫛願賜死此堂以塞陛下之過聰覽之
變色任顗等叩頭流涕不已聰命顗等冠履就坐引元
達上以劉氏表示之曰外輔如公内輔如后朕復何憂
賜顗等粟帛各有差更命逍遥園曰納賢園李中堂曰
愧賢堂聰謂元達曰卿當畏朕而反使朕畏卿邪
　　　陳元達諫劉聰立三后
建興三年漢主聰納中䕶軍靳凖二女月光月華立月
光為上皇后劉貴妃為左皇后月華為右皇后左司𨽻
陳元達極諫以為竝立三后非禮也聰不恱以元達為
右光祿大夫外示優崇實奪其權於是太尉范隆等皆
請以位讓元達聰乃復以元達為御史大夫儀同三司
月光有穢行元達奏之聰不得已廢之月光慙恚自殺
聰恨元達
　　　河間王易極諌劉聰
四年漢主聰出臨上秋閤命收陳休卜崇及綦毋達公
師彧王琰田歆朱諧並誅之皆宦官所惡也卜幹泣諌
曰陛下方側席求賢而一旦戮卿大夫七人皆國之忠
良無乃不可乎詔尚在臣所未敢宣露願陛下熟思之
因叩頭流血王沈叱幹曰卜侍中欲拒詔乎聰免幹為
庶人太宰河間王易等皆詣闕表諌曰王沈等矯弄詔
㫖欺誣日月内謟陛下外佞相國威權之重侔于人主
多樹姦黨毒流海内知休等忠臣為國盡節恐發其姦
状故巧為誣䧟陛下不察遽加極刑痛徹天地賢愚傷
懼請免沈等官付有司治罪聰問沈等于相國粲粲盛
稱沈等忠清聰恱封沈等為列侯太宰易又詣闕上疏
極諌聰大怒手壊其疏易忿恚而卒易素忠直陳元達
倚之為援得盡諌争及卒元達哭之慟曰人之云亡邦
國殄悴吾既不復能言安用黙黙茍生乎歸而自殺
　　　前趙游子逺在幽囚不忘諌諍
東晉太興三年趙将解虎及長水校尉尹車謀反與巴
酋句徐庫彭等相結事覺虎車皆伏誅趙主曜囚徐彭
等五十餘人于阿房將殺之光祿大夫游子逺諌曰聖
王用刑惟誅元惡而已不宜多殺争之叩頭流血曜怒
以為助逆而囚之盡殺徐彭等尸諸市十日乃投于水
于是巴衆盡反推巴酋句渠知為主自稱大秦改元曰
平趙四山氐羌巴羯應之者三十餘萬闗中大亂城門
晝閉子逺又從獄中上表諌争曜手毁其表曰大荔奴
不憂命在須㬰猶敢如此嫌死晚邪叱左右速殺之中
山王雅郭汜朱紀呼延晏等諫曰子逺幽囚禍在不測
猶不忘諫争忠之至也陛下縱不能用奈何殺之若子
逺朝誅臣等亦當夕死以彰陛下之過天下将皆捨陛
下而去陛下誰與居乎曜意解乃赦之
　　　苻秦王洛諫畋獵
咸安元年秦王堅如鄴獵于西山旬餘忘返伶人王洛
叩馬諫曰陛下羣生所繫今久獵不歸一旦患生不虞
奈太后天下何堅為之罷獵還宫王猛因進言曰畋獵
誠非急務王洛之言不可忘也堅賜洛帛百匹拜官箴
左右自是不復獵
　　　宋扶令育上表被誅
元嘉十八年彭城王義康至豫章辭刺史以義康都督
江交廣三州諸軍亊前龍驤參軍巴東扶令育詣闕上
表稱昔袁盎諫漢文帝曰淮南王若道路遇霜露死陛
下有殺弔之名文帝不用追悔無及彭城王義康先朝
之愛子陛下之次弟若有迷謬之愆正可數之以善惡
𨗳之以義方奈何信疑似之嫌一旦黜削逺送南垂草
萊黔首皆為陛下痛之廬陵往事足為龜鑑恐義康年
窮命盡奄忽于南臣雖㣲賤竊為陛下羞之陛下徒知
惡枝之宜伐豈知伐枝之傷樹伏願亟召義康返于京
甸兄弟協和君臣輯睦則四海之望塞多言之路絶矣
何必司徒公楊州牧然後可以置彭城王哉若臣所言
于國為非請伏重誅以謝陛下表奏即收付建康獄賜
死裴子野論曰夫在上為善若雲行雨施萬物受其
賜及其惡也若天裂地震萬物所驚駭其誰弗知其誰
弗見豈戮一人之身鉗一夫之口所能攘逃所能弭滅
哉是皆不勝其忿怒而有増于疾疹也以太祖之含𢎞
尚掩耳于彭城之戮自斯以後誰易由言有宋累葉罕
聞直諒豈骨鯁之氣俗愧前古抑時王刑政使之然乎
張約隕于權臣扶育斃于哲后宋之鼎鑊吁可畏哉
　　　北魏古弼以奏事不聴擊劉樹
二十一年魏太子始總百揆命侍中中書監穆夀司徒
崔浩侍中張黎古弼輔太子決庶政古弼為人忠慎質
直嘗以上谷苑囿太廣乞減大半以賜貧民入見魏世
祖欲奏其事世祖方與給事中劉樹圍碁志不在弼弼
侍坐良久不獲陳聞忽起捽樹頭掣下牀搏其耳毆其
背曰朝廷不治實爾之罪世祖失容捨碁曰不聴奏事
朕之過也樹何罪置之弼具以状聞世祖皆可其奏弼
曰為人臣無禮至此其罪大矣出詣公車免冠徒跣請
罪世祖召入謂曰吾聞築社之役蹇蹷而築之端冕而
事之神降之福然則卿有何罪其冠履就職茍有可以
利社稷便百姓者竭力為之勿顧慮也
　　　高允皆面陳其事
大明二年魏中書侍郎高允好切諫朝廷事有不便允
輒求見高宗常屏左右以待之或自朝至暮或連日不
出羣臣莫知其所言語或痛切高宗所不忍聞命左右
扶出然終善遇之時有上事為激訐者高宗省之謂羣
臣曰君父一也父有過子何不作書于衆中諫之而於
私室屏處諫者豈非不欲其父之惡彰于外邪至於事
君何獨不然君有得失不能面陳而上表顯諌欲以彰
君之短明己之直此豈忠臣所為乎如高允者乃真忠
臣也朕有過未嘗不面言至有朕所不堪聞者允皆無
所避朕聞其過而天下不知可不謂忠乎允所與同徴
者游雅等皆至大官封侯部下吏至刺史二千石者亦
數十百人而允為郎二十七年不徙官高宗謂羣臣曰
汝等雖執弓刀在朕左右徒立耳未嘗有一言規正唯
伺朕喜恱之際祈官乞爵今皆無功而至王公允執筆
佐我國家數十年為益不少不過為郎汝等不自愧乎
乃拜允中書令
　　　周朗以言事切直見殺
四年前廬陵内史周朗言事切直孝武帝銜之使有司
奏朗母䘮不如禮傳送寧州於道殺之朗之行也侍中
蔡興宗方在直請與朗别坐白衣領職
　　　沈懐文數以直諫忤㫖
六年初侍中沈懐文數以直諫忤㫖孝武帝嘗出射雉
風雨至懐文與王彧江智淵約相與諫㑹召入雉場懐
文曰風雨如此非聖躬所宜冒彧曰懐文所啟宜從智
淵未及言孝武帝注弩作色曰卿欲效顔竣邪何以恒
知人事每孝武帝燕集在坐者皆令沈醉嘲謔無度懐
文素不飲酒又不好戲調武帝謂故欲異己謝莊嘗戒
懐文曰卿每與人異亦何可久懐文曰吾少來如此豈
可一朝而變非欲異物性所得耳孝武帝乃出懐文為
晉安王子勛征虜長史領廣陵太守懐文猶未發為有
司所糾免官禁錮十年懐文賣宅欲還東孝武帝聞之
大怒收付廷尉賜懐文死
　　　明帝每優容虞愿
泰始七年明帝以故第為湘宫寺備極壯麗欲造十級
浮圗而不能乃分為二新安太守巢尚之罷郡入見明
帝謂曰卿至湘宫寺未此是我大功徳用錢不少通直
散騎侍郎虞愿侍側曰此皆百姓賣兒貼婦錢所為佛
若有知當慈悲嗟愍罪高浮圖何功徳之有侍坐者失
色明帝怒使人驅下殿愿徐去無異容明帝好圍碁碁
甚拙與第一品彭城丞王抗圍碁抗每假借之曰皇帝
飛碁臣抗不能斷明帝終不悟好之愈篤愿又曰堯以
此教丹朱非人主所宜好也明帝雖怒甚以愿王國舊
臣每優容之
　　　北魏高祖𨗳羣臣使諌
齊建武二年魏高祖謂羣臣曰國家從來有一事可歎
臣下莫肯公言得失是也夫人君患不能納諌人臣患
不能盡忠自今朕舉一人如有不可卿等直言其失若
有才能而朕所不識卿等亦當舉之如是得人者有賞
不言者有罪卿等當知之
　　　范雲諌梁公納東昏余妃
梁天監元年梁公蕭衍納東昏余妃頗妨政事范雲以
為言梁公未之從雲與侍中領軍将軍王茂同入見雲
曰昔沛公入闗婦女無所幸此范増所以畏其志大也
今明公始定建康海内想望風聲奈何襲亂亡之迹以
女徳為累乎王茂起拜曰范雲言是也公必以天下為
念無宜留此梁公黙然雲即請以余氏賚王茂梁公賢
其意而許之明日賜雲茂錢各百萬
　　　江子四極言政治得失
大同二年尚書右丞考城江子四上封事極言政治得
失詔曰古人有言屋漏在上知之在下朕有過失不能
自覺江子四等封事所言尚書可時加檢括於民有蠧
患者宜速詳啟
　　　西魏置紙筆以求得失
五年魏置紙筆於陽武門外以求得失
　　　北齊永安王浚以忠諫被囚
陳永定元年齊顯祖之為太原公也與永安王浚偕見
世宗顯祖有時洟出浚責顯祖左右曰何不為二兄拭
鼻顯祖心銜之及即位浚為青州刺史聰明矜恕吏民
恱之浚以顯祖嗜酒私謂近親曰二兄因酒敗徳朝臣
無敢諌者大敵未滅吾甚以為憂欲乗驛至鄴面諌不
知用吾不或宻以白顯祖顯祖益銜之浚入朝從幸東
山顯祖裸裎為樂浚進諌曰此非人主所宜顯祖不恱
浚又于屏處召楊愔譏其不諌顯祖時不欲大臣與諸
王交通愔懼奏之顯祖大怒曰小人由來難忍遂罷酒
還宫浚尋還州又上書切諌詔徴浚浚懼禍謝疾不至
顯祖遣馳驛收浚老㓜泣送者數千人至鄴與上黨王
渙皆盛以鐵籠置于北城地牢飲食溲穢共在一所
　　　北周樂運陳宣帝八失
陳太建十一年周宣帝居䘮纔踰年即肆聲樂魚龍百
戲常陳殿前累日繼夜不知休息多聚美女以實後宫
増置位號不可詳錄遊宴沈湎或旬日不出羣臣請事
者皆因宦者奏之於是樂運輿櫬詣朝堂陳宣帝八失
其一以為大尊比來事多獨斷不參諸宰輔與衆共之
其二搜美女以實後宫儀同以上女不許輒嫁貴賤同
怨其三大尊一入後宫數日不出所須聞奏多附宦者
其四下詔寛刑未及半年更嚴前制其五高祖斵雕為
朴崩未踰年而遽窮奢麗其六徭賦下民以奉俳優角
抵其七上書字誤者即治其罪杜獻書之路其八𤣥象
垂誠不能諮諏善道修布徳政若不革兹八事臣見周
廟不血食矣宣帝大怒将殺之朝臣恐懼莫有救者内
史中大夫元巖詣閤請見曰樂運不顧其死欲以求名
陛下不如勞而遣之以廣聖度宣帝頗感悟明日召運
謂曰朕昨夜思卿所奏實為忠臣賜御食而罷之
　　　隋劉行本諫文帝笞郎官
十三年隋文帝嘗怒一郎於殿前笞之諫議大夫劉行
本進曰此人素清其過又小願少寛之文帝不顧行本
於是正當文帝前曰陛下不以臣不肖置臣左右臣言
若是陛下安得不聴若非當致之於理豈得輕臣而不
顧也因置笏於地而退文帝斂容謝之遂原所笞者
　　　隋煬帝性不喜人諌
大業九年煬帝從容謂祕書郎虞世南曰我性不喜人
諌若位望通顯而諫以求名者彌所不耐至於卑賤之
士雖少寛假然卒不置之地上汝其知之
　　　蘇威言盗賊獲罪
十二年煬帝問侍臣盗賊左翊衛大将軍宇文述曰漸
少煬帝曰比從來少幾何對曰不能什一納言蘇威引
身隠柱煬帝呼前問之對曰臣非所司不委多少但患
漸近煬帝曰何謂也威曰他日賊據長白山今近在汜
水且往日租賦丁役今皆何在豈非其人皆化為盗乎
比見奏賊皆不以實遂使失於支計不時剪除又昔在
鴈門許罷征遼今復徴發賊何由息煬帝不恱而罷尋
属五月五日百僚多饋珍玩威獨獻尚書或譛之曰尚
書有五子之歌威意甚不遜煬帝益怒頃之煬帝問威
以伐髙麗事威欲煬帝知天下多盗對曰今兹之役願
不發兵但赦羣盗自可得數十萬遣之東征彼喜於免
罪争務立功髙麗可滅煬帝不懌威出御史大夫裴藴
奏曰此大不遜天下何處有多許賊煬帝曰老革多姦
以賊脅我欲批其口且復隠忍藴知帝意遣河南白衣
張行本奏威昔在髙陽典選濫授人官畏怯突厥請還
京師煬帝令案驗獄成下詔數威罪状除名為民後月
餘復有奏威與突厥隂圗不軌者事下裴藴推之藴處
威死威無以自明但摧謝而已煬帝憫而釋之曰未忍
即殺遂并其子孫三世皆除名
　　　煬帝殺諫臣
江都新作龍舟成送東都宇文述勸幸江都帝從之右
候衛大将軍趙才諌曰今百姓疲勞府藏空竭盗賊蜂
起禁令不行願陛下還京師安兆庶煬帝大怒以才属
吏旬日意解乃出之朝臣皆不欲行煬帝意甚堅無敢
諌者建節尉任宗上書極諌即日于朝堂杖殺之煬帝
幸江都命越王侗等總留後事煬帝以詩留别宫人曰
我夢江都好征遼亦偶然奉信郎崔民象以盗賊充斥
於建國門上表諌煬帝大怒先解其頥然後斬之
　　　唐孫伏伽上表諫髙祖
武徳元年萬年縣法曹孫伏伽上表以為隋以惡聞其
過亡天下陛下龍飛晉陽逺近響應未期年而登帝位
徒知得之之易不知隋失之之不難也臣謂宜易其覆
轍務盡下情凡人君言動不可不慎竊見陛下今日即
位而明日有獻鷂鶵者此乃少年之事豈聖主所須哉
又百戲散樂亡國淫聲近太常於民間借婦女裙襦五
百餘襲以充妓衣擬五月五日𤣥武門遊戲此亦非所
以為子孫法也凡如此𩔖悉宜廢罷善惡之習朝廷漸
染易以移人皇太子諸王參僚左右宜謹擇其人其有
門風不能雍睦為人素無行義専好奢靡以聲色遊獵
為事者皆不可使之親近也自古及今骨肉乖離以至
敗國亡家未有不因左右離間而然也願陛下慎之髙
祖省表大恱下詔襃稱擢為治書侍御史賜帛三百匹
仍頒示逺近
　　　髙祖以李綱孫伏伽為第一
二年髙祖考第羣臣以李綱孫伏伽為第一因置酒髙
㑹謂裴寂等曰隋氏以主驕臣謟亡天下朕即位以來
每虚心求諫然唯李綱差盡忠欵孫伏伽可謂誠直餘
人猶踵弊風俛首而已豈朕所望哉朕視卿如愛子卿
當視朕如慈父有懐必盡勿自隠也因命捨君臣之敬
極歡而罷
　　　蘇世長似直而多詐
四年以蘇世長為諌議大夫嘗從校獵髙陵大獲禽獸
髙祖顧羣臣曰今日畋樂乎世長對曰陛下遊獵薄廢
萬機不滿十旬未足為樂髙祖變色既而笑曰狂態復
發邪對曰於臣則狂於陛下甚忠嘗侍宴披香殿酒酣
謂高祖曰此殿煬帝之所為邪高祖曰卿諌似直而實
多詐豈不知此殿朕所為而謂之煬帝乎對曰臣實不
知但見其華侈如傾官鹿臺非興王之所為故也若陛
下為之誠非所宜臣昔侍陛下於武功見所居宅僅庇
風雨當時亦以為足今因隋之宫室已極侈矣而又增
之将何以矯其失乎髙祖深然之
　　　張藴古上大寶箴
九年前幽州記室直中書省張藴古上大寶箴其略曰
聖人受命極溺亨屯故以一人治天下不以天下奉一
人又曰壮九重于内所居不過容膝彼昬不知瑶其臺
而瓊其室羅八珍于前所食不過適口惟狂罔念丘其
糟而池其酒又曰勿沒沒而闇勿察察而明雖冕旒蔽
目而視于未形雖黈纊塞耳而聴于無聲太宗嘉之賜
以束帛除大理丞
　　　裴矩諌太宗殺受賂之吏
太宗患吏多受賕宻使左右試賂之有司門令史受絹
一匹太宗欲殺之民部尚書裴矩諫曰為吏受賂罪誠
當死但陛下使人遺之而受乃䧟人于法也恐非所謂
道之以徳齊之以禮太宗恱召文武五品以上告之曰
裴矩能當官力争不為面從儻每事皆然何憂不治
　　　太宗命諌官隨三品入閤
貞觀元年制自今中書門下及三品以上入閤議事皆
命諫官隨之有失輒諫
　　　太宗延見京宫問政事得失
太宗謂太子少師蕭瑀曰朕少好弓矢得良弓十數自
謂無以加近以示弓工乃曰皆非良材朕問其故工曰
木心不直則脉理皆邪弓雖勁而發矢不直朕始寤曏
者辨之未精也朕以弓矢定四方識之猶未能盡况天
下之務其能徧知乎乃命京官五品以上更宿中書内
省數延見問以民間疾苦及政事得失
　　　太宗冀聞規諌
太宗神采英毅羣臣進見者皆失舉措太宗知之每見
人奏事必假以辭色冀聞規諌嘗謂公卿曰人欲自見
其形必資明鏡君欲自知其過必待忠臣茍其君愎諌
自賢其臣阿諛順㫖君既失國臣豈能獨全如虞世基
等諂事煬帝以保富貴煬帝既弑世基等亦誅公輩宜
用此為戒事有得失無惜盡言
　　　孫伏伽諫太宗騎射
太宗好騎射孫伏伽諫以為天子居則九門行則警蹕
非欲茍自尊嚴乃為社稷生民之計也陛下好自走馬
射的以娱恱近臣此乃少年為諸王時所為非今日天
子事業也既非所以安養聖躬又非所以儀刑後世臣
竊為陛下不取太宗恱未幾以伏伽為諌議大夫
　　　太宗霽威納諌
二年魏徴容貌不逾中人而有膽略善回人主意每犯
顔苦諫或逢太宗怒甚徴神色不移太宗亦為之霽威
嘗謁告上冢還言于太宗曰人言陛下欲幸南山外皆
嚴裝已畢而竟不行何也太宗笑曰初實有此心畏卿
嗔故中輟耳太宗嘗得佳鷂自臂之望見徴來匿懐中
徴奏事固久不已鷂竟死懐中
　　　太宗以納諫為難
太宗嘗閒居與王珪語有美人侍側太宗指示珪曰此
廬江王瑗之姬也瑗殺其夫而納之珪避席曰陛下以
廬江納之為是邪非邪太宗曰殺人而取其妻卿何問
是非對曰昔齊桓公知郭公之所以亡由善善而不能
用然棄其所言之人管仲以為無異於郭公今此美人
尚在左右臣以為聖心是之也太宗恱即出之還其親
族太宗使太常少卿祖孝孫敎宫人音樂不稱㫖太宗
責之溫彦博王珪諌曰孝孫雅士今乃使之敎宫人又
從而譴之臣竊以為不可太宗怒曰朕寘卿等於腹心
當竭忠直以事我乃附下罔上為孝孫遊說邪彦博拜
謝珪不拜曰陛下責臣以忠直今臣所言豈私曲邪此
乃陛下負臣非臣負陛下太宗黙然而罷明日上謂房
𤣥齡曰自古帝王納諌誠難朕昨責温彦博王珪至今
悔之公等勿為此不盡言也
　　　太宗責執政亦受人諌
五年太宗謂執政曰朕常恐因喜怒妄行賞罰故欲公
等極諌公等亦宜受人諌不可以己之所欲惡人違之
茍自不能受諌安能諌人
　　　長孫皇后賞魏徴直諌
六年長樂公主將出降太宗以公主皇后所生特愛之
敕有司資送倍于永嘉長公主魏徴諌曰昔漢明帝欲
封皇子曰我子豈得與先帝子比皆令半楚淮陽今資
送公主倍于長主得無異于明帝之意乎太宗然其言
入告皇后后歎曰妾亟聞陛下稱重魏徴不知其故今
觀其引禮義以抑人主之情乃知真社稷之臣也妾與
陛下結髮為夫婦曲承恩禮每言必先候顔色不敢輕
犯威嚴况以人臣之疎逺乃能抗言如是陛下不可不
從也因請遣中使齎錢四百緡絹四百匹以賜徴且語
之曰聞公正直乃今見之故宜相賞公宜常秉此心勿
轉移也太宗嘗罷朝怒曰㑹須殺此田舍翁后問為誰
太宗曰魏徴每廷辱我后退具朝服立于廷太宗驚問
其故后曰妾聞主明臣直今魏徴直由陛下之明故也
妾敢不賀太宗乃恱
　　　魏徴不肯面從而復諌
太宗宴近臣於丹霄殿長孫无忌曰王珪魏徴昔為仇
讎不謂今日得同此宴太宗曰徴珪盡心所事故我用
之然徴每諫我不從我與之言輒不應何也魏徴對曰
臣以事為不可故諫若陛下不從而臣應之則事遂施
行故不敢應太宗曰且應而復諌庸何傷對曰昔舜戒
羣臣爾無面從退有後言臣心知其非而口應陛下乃
面從也豈稷契事舜之意邪太宗大笑曰人言魏徴舉
止疎慢我視之更覺娬媚正為此耳徴起拜謝曰陛下
開臣使言故臣得盡其愚若陛下拒而不受臣何敢數
犯顔色乎
　　　魏徴請借辭色以來諫
七年太宗問魏徴曰羣臣上書可采及召對多失次何
也對曰臣觀百司奏常事數日思之及至上前三分不
能道一况諫者怫意觸忌非陛下借之辭色豈敢盡其
情哉太宗由是接羣臣辭色愈溫嘗曰煬帝多猜忌臨
朝對羣臣多不語朕則不然與羣臣相親如一體耳
　　　魏徴諌治皇甫徳參謗訕之罪
八年中牟丞皇甫徳參上言修洛陽宫勞人收地租厚
斂俗好髙髻盖宫中所化太宗怒謂房𤣥齡等曰徳參
欲國家不役一人不收斗租宫人皆無髮乃可其意邪
欲治其謗訕之罪魏徴諫曰賈誼當漢文帝時上書云
可為痛哭者一可為流涕者二自古上書不激切不能
動人主之心所謂狂夫之言聖人擇焉唯陛下裁察太
宗曰朕罪斯人則誰復敢言乃賜絹二十匹佗日徴奏
言陛下近日不好直言雖勉强含容非曩時之豁如太
宗乃更加優賜拜監察御史
　　　太宗聴諫不逮貞觀之初
十二年以皇孫生宴五品以上于東宫太宗曰貞觀之
前從朕經營天下𤣥齡之功也貞觀以來繩愆糾謬魏
徴之功也皆賜之佩刀太宗謂徴曰朕政事何如往年
對曰威徳所加比貞觀之初則逺矣人恱服則不逮也
太宗曰今所為猶往年也何以異對曰陛下貞觀之初
恐人不諫常𨗳之使言中間恱而從之今則不然雖勉
從之猶有難色所以異也太宗曰其事可聞歟對曰陛
下昔欲殺元律師孫伏伽以為法不當死陛下賜以蘭
陵公主園直百萬或云賞太厚陛下云朕即位以來未
有諫者故賞之此𨗳之使言也司户柳雄妄訴隋資陛
下欲誅之納戴胄之諫而止是恱而從之也近皇甫徳
參上書諫修洛陽宫陛下恚之雖以臣言而罷勉從之
也太宗曰非公不能及此人苦不自知耳
　　　魏徴勸太宗虛心采納
十五年太宗問魏徴比來朝臣何殊不論事對曰陛下
虛心采納必有言者凡臣狥國者寡愛身者多彼畏罪
故不言耳太宗曰然人臣闗說忤㫖動及刑誅與夫蹈
湯火冒白刃者亦何異哉是以禹拜昌言良為此也
　　　太宗令魏徴封状以進
十六年特進魏徴有疾太宗手詔問之且言不見數日
朕過多矣今欲自往恐益為勞若有聞見可封状進來
徴上言比者弟子陵師奴婢忽主下多輕上皆有為而
然漸不可長又言陛下臨朝常以至公為言退而行之
未免私僻或畏人知横加威怒欲盖彌彰竟有何益
　　　褚遂良謂忠臣愛君諫其漸
十七年太宗問諫議大夫褚遂良曰舜造漆器諫者十
餘人此何足諫對曰奢侈者危亡之本漆器不已将以
金玉為之忠臣愛君必防其漸若禍亂已成無所復諌
矣太宗曰然朕有過卿亦當諫其漸朕見前世帝王拒
諫者多云業已為之或云業已許之終不為改如此欲
無危亡得乎
　　　太宗欲自聞其失
十八年太宗幸太平宫謂侍臣曰人臣順㫖者多犯顔
則少今朕欲自聞其失諸公其直言無隠長孫無忌等
皆曰陛下無失劉洎曰頃有上書不稱㫖者陛下皆面
加窮詰無不慙懼而退恐非所以廣言路馬周曰陛下
比來賞罰㣲以喜怒有所髙下此外不見其失上皆納
之太宗好文學而辯敏羣臣言事者上引古今以折之
多不能對劉洎上書諌曰帝王之與凡庶聖哲之與庸
愚上下相懸擬倫斯絶是知以至愚而對至聖以極卑
而對至尊徒思自彊不可得也陛下降恩㫖假慈顔凝
旒以聴其言虛襟以納其說猶恐羣下未敢對敡况動
神機縱天辯飾詞以折其理引古以排其議欲令凡庶
何階應答且多記則損心多語則損氣心氣内損形神
外勞初雖不覺後必為累須為社稷自愛豈為性好自
傷乎至如秦政彊辯失人心于自矜魏文宏才虧衆望
于虛說此才辯之累較然可知矣太宗飛白答之曰非
慮無以臨下非言無以述慮比有談論遂致煩多輕物
驕人恐由兹道形神心氣非此為勞今聞讜言虛懐以
改
　　　髙宗謂蕭鈞真諌議
永徽二年左武侯引駕盧文操踰垣盗左藏物髙宗以
引駕職在糾繩乃自為盗命誅之諌議大夫蕭鈞諌曰
文操情實難原然法不至死髙宗乃免文操死顧侍臣
曰此真諫議也
　　　髙宗求諫竟無諫者
麟徳二年髙宗語及隋煬帝謂羣臣曰煬帝拒諫而亡
朕常以為戒虛心求諫而竟無諫者何也李勣對曰陛
下所為盡善羣臣無得而諫
　　　李善感進諌天下謂鳳鳴朝陽
永淳元年髙宗既封泰山欲遍封五嶽作奉天宫于嵩
山南監察御史裏行李善感諫曰陛下封泰山告太平
致羣瑞與三皇五帝比隆矣數年以來菽粟不稔餓殍
相望四夷交侵兵車嵗駕陛下宜恭黙思道以禳灾譴
乃更廣營宫殿勞役不休天下莫不失望臣忝備國家
耳目竊以此為憂髙宗雖不納亦優容之自褚遂良韓
瑗之死中外以言為諱無敢逆意直諫幾二十年及善
感始諫天下皆喜謂之鳳鳴朝陽
　　　陳子昻
永昌元年右衛胄曹參軍陳子昻上疏以為周頌成康
漢稱文景皆以能措刑故也今陛下之政雖盡善矣然
太平之朝上下樂化不宜有亂臣賊子日犯天誅比者
大獄增多逆徒滋廣愚臣頑昧初謂皆實乃去月十五
日陛下特察繫囚李珍等無罪百僚慶恱皆賀聖明臣
乃知亦有無罪之人挂于疎網者陛下務在寛典獄官
務在急刑以傷陛下之仁以誣太平之政臣竊恨之又
九月二十一日敕免楚金等死初有風雨變為景雲臣
聞隂慘者刑也陽舒者徳也聖人法天天亦助聖天意
如此陛下豈可不承順之哉
　　　李景伯真諫官
景龍三年中宗數與近臣學士宴集令各效伎藝以為
樂工部尚書張錫舞談容娘将作大匠宗晉卿舞渾脫
左衛将軍張洽舞黄麞左金吾将軍杜元談誦婆羅門
呪中書舍人盧藏用效道士上章國子司業河東郭山
惲獨曰臣無所解請歌古詩中宗許之山惲乃歌鹿鳴
蟋蟀明日中宗賜山惲敕嘉美其意賜時服一襲中宗
又嘗宴侍臣使各為㢠廻波辭衆皆為謟語或自求榮祿
諫議大夫李景伯曰廻波爾時酒巵㣲臣職在箴規侍
宴既過三爵諠譁竊恐非儀中宗不恱蕭至忠曰此真
諫官也
　　　李林甫指立仗馬以杜諌言
開元二十四年李林甫欲蔽塞人主視聴自專大權明
召諸諫官謂曰今明主在上羣臣将順之不暇烏用多
言諸君不見立仗馬乎食三品料一鳴輒斥去悔之何
及補闕杜璡嘗上書言事明日黜為下邽令自是諫争
路絶矣
　　　肅宗開諫諍之塗
至徳元載初李林甫為相諫官言事皆先白宰相退則
又以所言白之御史言事須大夫同署至是敕盡革其
弊開諫諍之塗又令宰相分直政事筆承㫖旬日而更
懲林甫及楊國忠之專權故也
　　　陸贄書勸徳宗接下從諫
建中四年徳宗問陸贄以當今切務贄以曏日致亂由
上下之情不通勸上接下從諌乃上疏其略曰為下者
莫不願忠為上者莫不求理然而下每苦上之不理上
每苦下之不忠若是者何兩情不通故也下之情莫不
願達於上上之情莫不求知於下然而下恒苦上之難
達上恒苦下之難知若是者何九弊不去故也所謂九
弊者上有其六而下有其三好勝人恥聞過騁辯給眩
聰明厲威嚴恣彊愎此六者君上之弊也謟諛顧望畏
愞此三者臣下之弊也上好勝必甘於佞辭上恥過必
忌於直諌如是則下之諂諛者順㫖而忠實之語不聞
矣上騁辯必勦說而折人以言上眩明必臆度而虞人
以詐如是則下之顧望者自便而切磨之辭不盡矣上
厲威必不能降情以接物上恣愎必不能引咎以受規
如是則下之畏愞者避辜而情理之說不申矣夫以區
域之廣大生靈之衆多宫闕之重深髙卑之限隔自黎
獻而上獲覩至尊之光景者踰億兆而無一焉就獲覩
之中得接言議者又千萬不一幸而得接者猶有九弊
居其間則上下之情所通鮮矣上情不通於下則人惑
下情不通於上則君疑疑則不納其誠惑則不從其令
誠而不見納則應之以悖令而不見從則加之以刑下
悖上刑不敗何待是使亂多理少從古以然又曰昔趙
武呐呐而為晉賢臣絳侯木訥而為漢元輔然則口給
者亊或非信辭屈者理或未窮人之難知堯舜所病胡
可以一詶一詰而謂盡其能哉以此察天下之情固多
失實以此輕天下之士必有遺才又曰諌者多表我之
能好諌者直示我之能賢諌者之狂誣明我之能恕諫
者之漏泄彰我之能從有一于斯皆為盛徳是則人君
之與諫者交相益之道也諌者有爵賞之利君亦有理
安之利諌者得獻替之名君亦得采納之名然猶諌者
有失中而君無不美唯恐讜言之不切天下之不聞如
此則納諫之徳光矣徳宗頗采用其言
　　　陸贄數直諫忤上意
興元元年陸贄在翰林為徳宗所親信居艱難中雖有
宰相大小之事徳宗必與贄謀之故當時謂之内相徳
宗行止必與之俱梁洋道險嘗與贄相失經夕不至徳
宗驚憂涕泣募得贄者賞千金久之乃至徳宗喜甚太
子以下皆賀然贄數直諫迕上意盧把雖貶官徳宗心
庇之贄極言把姦邪致亂徳宗雖貌從心頗不恱故劉
從一姜公輔皆自下陳登用贄恩遇雖隆未得為相
　　　陽城辨陸贄裴延齡忠佞
貞元十一年陸贄既罷相裴延齡因譖李充張滂李銛
黨於贄貶贄為忠州别駕充等為長史初陽城自處士
徴為諫議大夫拜官不辭未至京師人皆想望風采曰
城必諫諍死職下及至諸諌官紛紛言事細碎天子益
厭苦之而城方與二弟及客日夜痛飲人莫能窺其際
皆以為虛得名耳前進士河南韓愈作諍臣論以譏之
城亦不以屑意及陸贄等坐貶徳宗怒未解中外惴恐
以為罪且不測無敢救者城聞而起曰不可令天子信
用姦臣殺無罪人即帥拾遺王仲舒歸登右補闕熊執
易崔邠等守延英門上疏論延齡姦佞贄等無罪徳宗
大怒欲加城等罪太子為之營救徳宗意乃解令宰相
諭遣之於是金吾将軍張萬福聞諌官伏閤諌趨往至
延英門大言賀曰朝廷有直臣天下必太平矣遂遍拜
城與仲舒等已而連呼太平萬嵗太平萬嵗萬福武人
年八十餘自此名重天下時朝夕相延齡陽城曰脫以
延齡為相城當取白麻壊之慟哭于廷有李繁者泌之
子也城盡疏延齡過惡欲宻論之以繁故人子使之繕
冩繁徑以告延齡延齡先詣上一一自解疏入徳宗以
為妄不之省
　　　元稹上疏論諌職
元和元年以元稹為右拾遺稹上疏論諌職以為昔太
宗以王珪魏徴為諌官宴遊寝食未嘗不在左右又命
三品以上入議大政必遣諌官一人隨之以參得失故
天下大理今之諫官大不得豫召見次不得參時政排
行就列朝謁而已近年以來正牙不奏事庶官罷廵對
諫官能舉職者獨誥命有不便則上封事耳君臣之際
諷喻于未形籌畫於至宻尚不能回至尊之盛意况于
既行之誥令已命之除授而欲以咫尺之書收絲綸之
詔誠亦難矣願陛下時于延英召對使盡所懐豈可寘
於其位而屏棄疎賤之哉頃之復上疏以為理亂之始
必有萌象開直言廣視聴理之萌也甘謟諛蔽近習亂
之象也自古人主即位之初必有敢言之士人主茍受
而賞之則君子樂行其道競為忠讜小人亦貪得其利
不為囘邪矣如是則上下之志通幽逺之情達欲無理
得乎茍拒而罪之則君子卷懐括嚢以保其身小人阿
意迎合以竊其位矣如是則十步之事皆可欺也欲無
亂得乎昔太宗初即政孫伏伽以小事諫太宗喜厚賞
之故當是時言事者惟患不深切未嘗以觸忌諱為憂
也太宗豈好逆意而惡從欲哉誠以順適之快小而危
亡之禍大故也陛下踐阼今已周嵗未聞有受伏伽之
賞者臣等備位諌列曠日彌年不得召見每就列位屏
氣鞠躬不敢仰視又安暇議得失獻可否哉供奉官尚
爾况疎逺之臣乎此盖羣下因循之罪也因條奏請次
對百官復正牙奏事禁非時貢獻等十事憲宗頗嘉納
其言時召見之
　　　李絳諫憲宗欲罪諫官
二年憲宗又嘗從容問李絳曰諫官多謗訕朝政皆無
事實朕欲謫其尤者一二人以儆其餘何如對曰此殆
非陛下之意必有邪臣欲壅蔽陛下之聰明也人臣死
生繫人主喜怒敢發口諌者有幾就有諌者皆晝度夜
思朝刪暮減比得上達什無二三故人主孜孜求諌猶
懼不至况罪之乎如此杜天下之口非社稷之福也憲
宗善其言而止
　　　憲宗戒宰相當十論
憲宗謂宰相曰太宗以神聖之資羣臣進諫者猶往復
數四况朕寡昧自今事有違宜卿當十論無但一二而
已
　　　憲宗度李絳必諫且罷獵
五年憲宗嘗欲近獵苑中至蓬萊池西謂左右曰李絳
必諫不如且止
　　　憲宗謂李絳真忠臣
翰林學士李絳面陳吐突承璀專横語極懇切憲宗作
色曰卿言大過絳泣曰陛下置臣于腹心耳目之地若
臣畏避左右愛身不言是臣負陛下言之而陛下惡聞
乃陛下負臣也憲宗怒解曰卿所言皆人所不能言使
朕聞所不聞真忠臣也它日盡言皆應如是
　　　武儒衡言皇甫鎛
十四年裴度在相位知無不言皇甫鎛之黨隂擠之詔
度充河東節度使皇甫鎛專以掊克取媚人無敢言者
獨諫議大夫武儒衡上疏言之鎛自訴于憲宗憲宗曰
卿以儒衡上疏将報怨邪鎛乃不敢言
　　　栁公權以筆諫
十五年穆宗見夏州觀察判官栁公權書跡愛之以公
權為右拾遺翰林侍書學士穆宗問公權卿書何能如
是之善對曰用筆在心心正則筆正穆宗黙然改容知
其以筆諌也
　　　穆宗訝諌官入閤論事
羣臣入閤退諌議大夫鄭覃崔郾等五人進言陛下宴
樂過多畋遊無度今胡冦壓境忽有急奏不知乗輿所
在又晨夕與近習倡優狎暱賜與過厚夫金帛皆百姓
膏血非有功不可與雖内藏有餘願陛下愛之萬一四
方有事不復使有司重歛百姓時久無閤中論事者穆
宗始甚訝之謂宰相曰此輩何人對曰諌官穆宗乃使
人慰勞之曰當依卿言宰相皆賀然實不能用也
　　　韋處厚諌敬宗遊宴
長慶四年翰林學士韋處厚諌敬宗宴遊曰先帝以酒
色致疾損夀臣是時不死諫者以陛下年已十五故也
今皇子纔一嵗臣安敢畏死而不諫乎敬宗感其言賜
錦綵百匹銀器四
　　　獨孤朗等論王播姦邪
王播以錢十萬緡賂王守澄求復領利權諌議大夫獨
孤朗張仲方起居郎栁公權起居舍人宋申錫拾遺李
景讓薛廷老等請開延英論其姦邪敬宗問前廷争者
不在中邪即日除劉栖楚諫議大夫
　　　張權輿諫敬宗幸驪山
寳厯元年敬宗欲幸驪山温湯左僕射李絳諫議大夫
張仲方等屢諌不聴拾遺張權輿伏紫宸殿下叩頭諌
曰昔周幽王幸驪山為犬戎所殺秦始皇𦵏驪山國亡
𤣥宗宫驪山而祿山亂先帝幸驪山而享年不長敬宗
曰驪山若此之凶邪我宜一往以驗彼言遂幸温湯即
日還宫謂左右曰彼叩頭者之言安足信哉
　　　魏謩以盡言不忝厥祖
開成元年李孝本二女配沒右軍文宗取之入宫右拾
遺魏謩上疏以為陛下不邇聲色屢出宫女以配鰥夫
竊聞數月以來敎坊選試以百數莊宅收市猶未已又
召李孝本女入宫不避宗姓大興物論臣竊惜之昔漢
光武一顧列女屏風宋𢎞猶正色抗言光武即撤之陛
下豈可不思宋𢎞之言欲居光武之下乎文宗即出孝
本女擢謩為補闕曰朕選市女子以賜諸王耳憐孝本
女宗枝髫齓孤露故收養宫中謩於疑似之間皆能盡
言可謂愛我不忝厥祖矣命中書優為制辭以賞之謩
徴之五世孫也
　　　柳公權有諍臣風采
二年文宗對中書舍人栁公權等於便殿文宗舉衫袖
示之曰此衣已三澣矣衆皆美文宗之儉徳公權獨無
言文宗問其故對曰陛下貴為天子富有四海當進賢
退不肖納諫諍明賞罰乃可以致雍熙服澣濯之衣乃
末節耳文宗曰朕知舍人不應復為諌議以卿有諍臣
風采須屈卿為之以公權為諫議大夫
　　　栁公權諫納郭旼二女
三年文宗問翰林學士栁公權以外議對曰郭旼除邠
寧外間頗以為疑文宗曰旼尚父之姪太后叔父在宫
無過自金吾作小鎮外問何尤焉對曰非謂旼不應為
節度使也聞陛下近取旼二女入宫有之乎文宗曰然
入參太皇太后耳公權曰外間不知皆云旼納女後宫
故得方鎮文宗俛首良久曰然則奈何對曰獨有自南
内遣歸其家則外議自息矣是日太皇太后遣中使送
二女還旼家
　　　髙少逸等諌武宗校獵
㑹昌二年武宗幸涇陽校獵諫議大夫髙少逸鄭朗於
閤中諫曰陛下比來遊獵稍頻出城太逺侵星夜歸萬
機曠廢武宗改容謝之
　　　宣宗謂諫官要在舉職
大中八年中書門下奏拾遺補闕缺貟請更增補宣宗
曰諫官要在舉職不必人多如張道符牛叢趙璘輩數
人使朕日聞所不聞足矣久之叢自司勲貟外郎出為
睦州刺史入謝宣宗賜之紫叢既謝前言曰臣所服緋
刺史所借也宣宗遽曰且賜緋上重惜服章有司常具
緋紫衣數襲從行以備賞賜或半歳不用其一故當時
以緋紫為榮
　　　宣宗樂聞規諌
十一年宣宗欲幸華清宫諫官論之甚切宣宗為之止
宣宗樂聞規諫凡諫官論事門下封駮茍合於理多屈
意從之得大臣章疏必焚香盥手而讀之
　　　懿宗不從諫言改敕命
咸通四年敕以閤門使吳徳應等為舘驛使臺諌上言
故事御史廵驛不應忽以内臣代之懿宗諭以敕命已
行不可復改左拾遺劉蛻上言昔楚子縣陳得申叔一
言而復封之太宗發卒修乾元殿聞張𤣥素諌即日罷
之自古明君所尚者從諌如流豈有己行而不改且敕
自陛下出之自陛下改之何為不可弗聴
　　　侯昌業以上疏極諌被誅
廣明元年左拾遺侯昌業以盗賊滿闗東而僖宗不親
政事專務游戲賞賜無度田令孜專權無上天文變異
社稷将危上疏極諌僖宗大怒召昌業至内侍省賜死
　　　張道古上疏得貶
乾寧四年右拾遺張道古上疏稱國家有五危二亂昔
漢文帝即位未幾明習國家事今陛下登極已十年而
曽不知為君馭臣之道太宗内安中原外開四夷海表
之國莫不入臣今先朝封域日蹙幾盡臣雖㣲賤竊傷
陛下朝廷社稷始為姦臣所弄終為賊臣所有也昭宗
怒貶道古施州司户仍下詔罪状道古宣示諫官
　　　後唐趙逺諫秦王從榮
長興四年初秦王從榮失道六軍判官司諌郎中趙逺
諫曰大王地居上嗣當勤修令徳奈何所為如是勿謂
父子至親為可恃獨不見恭世子戾太子乎從榮怒出
為涇州判官及從榮敗逺以是知名
　　　閩葉翹因諫女寵被黜責
清泰二年閩主昶以永泰葉翹為内宣徽使參政事翹
博學質直閩惠宗擢為福王友昶以師傅禮待之多所
禆益宫中謂之國翁昶既嗣位驕縱不與翹議國事一
旦昶方視事翹衣道士服過廷中趨出昶召還拜之曰
軍國事殷久不接對孤之過也翹頓首曰老臣輔𨗳無
狀致陛下即位以來無一善可稱願乞骸骨昶曰先帝
以孤屬公政令不善公當極言奈何棄孤去厚賜金帛
慰諭令復位昶元妃良國夫人李氏同平章事敏之女
昶嬖李春鷰待夫人甚薄翹諌曰夫人先帝之甥聘之
以禮奈何以新愛而棄之昶不恱由是疎之未幾復上
書言事昶批其紙尾曰一葉隨風落御溝遂放歸永泰
以夀終
　　　後晉薛融諌修洛陽宫
天福三年河南留守髙行周奏修洛陽宫左諌議大夫
薛融諌曰今宫室雖經焚毁猶侈于帝堯之茅茨所費
雖寡猶多於漢文之露臺况魏城未下公私困窘誠非
陛下修宫館之日請俟海内平寧營之未晩高祖納其
言仍賜詔襃之
　　　閩黄諷不肯以直諫被杖
閩諫議大夫黄諷以閩主淫暴與妻子辭訣入諌閩主
欲杖之諷曰臣若迷國不忠死亦無怨直諌被杖臣不
受也閩主怒黜為民
　　　陳光逺以死諫閩主
八年初閩主曦侍康宗宴㑹新羅獻寳劍康宗舉以示
同平章事王倓曰此何所施倓對曰斬為臣不忠者時
曦已蓄異志凛然變色至是宴羣臣復有獻劍者曦命
發倓冢斬其屍校書郎陳光逸謂其友曰主上失徳亡
無日矣吾欲死諌其友止之不從上書陳曦大惡五十
事曦怒命衛士鞭之數百不死以繩繫其頸懸諸庭樹
久之乃絶
　　　南康蕭儼以諌諍得罪
開運元年唐主决欲傳位於齊燕二王翰林學士馮延
巳等因之欲隔絶中外以擅權敕齊王景遂參决庶政
百官惟樞宻副使魏岑查文徽得白事餘非召對不得
見國人大駭給亊中蕭儼上疏極論不報侍衛都虞候
賈崇叩閤求見曰臣事先帝三十年觀其延接疎逺孜
孜不怠下情猶有不通者陛下新即位所任者何人而
頓與羣臣謝絶臣老矣不復得奉顔色因涕泗嗚咽唐
主感悟遽收前敕唐主於宫中作高樓召侍臣觀之衆
皆歎美蕭儼曰恨樓下無井唐主問其故對曰以此不
及景陽樓耳唐主恕貶于舒州觀察使孫晟遣兵防之
儼曰儼以諌諍得罪非有它志昔顧命之際君幾危社
稷其罪顧不重于儼乎今日反見防邪晟慙懼遽罷之
　　　後周世宗詔羣臣極言得失
顯徳二年詔羣臣極言得失其略曰朕于卿大夫才不
能盡知面不能盡識若不采其言而觀其行審其意而
察其忠則何以見器略之淺深知任用之當否若言之
不入罪實在予茍求之不言咎将誰執
　　　蜀主貶章九齡毁斥大臣
五年蜀右補闕章九齡見蜀主言政事不治由姦佞在
朝蜀主問姦佞為誰指李昊王昭逺以對蜀主怒以九
齡為毁斥大臣貶維州錄事參軍
　　　李起不能慎黙
六年蜀主以李昊領武信節度使右補闕李起上言故
事宰相無領方鎮者蜀主曰昊家多冗費以厚祿優之
耳起性婞直李昊嘗語之曰以子之才茍能慎黙當為
翰林學士起曰俟無舌乃不言耳
　
　
　
　
　
　通鑑總𩔖卷九上
欽定四庫全書
　通鑑總𩔖卷九下　　　　　宋　沈樞　撰
　　謟諛門
　　　衛子思言君闇臣謟
周安王二十五年衛侯言計非是而羣臣和者如出一
口子思曰以吾觀衛所謂君不君臣不臣者也公丘懿
子曰何乃若是子思曰人主自臧則衆謀不進事是而
臧之猶却衆謀况和非以長惡乎夫不察事之是非而
恱人讃己闇莫甚焉不度理之所在而阿䛕求容諂莫
甚焉君闇臣諂以居百姓之上民不與也若此不已國
無𩔖矣子思言於衛侯曰君之國事将日非矣公曰何
故對曰有由然焉君出言自以為是而卿大夫莫敢矯
其非卿大夫出言亦自以為是而士庶人莫敢矯其非
君臣既自賢矣而羣下同聲賢之賢之則順而有福矯
之則逆而有禍如此則善安從生詩曰具曰予聖誰知
烏之雌雄抑亦似君之君臣乎
　　　漢轅固戒公孫𢎞以曲學阿世
元光五年是嵗徴吏民有明當世之務習先聖之術者
縣次續食令與計偕菑川人公孫𢎞對䇿時對者百餘
人太常奏𢎞第居下䇿奏天子擢𢎞對為第一拜為尃
士待詔金馬門齊人轅固年九十餘亦以賢良徴公孫
𢎞仄目而事固固曰公孫子務正學以言無曲學以阿
世諸儒多疾毁固者固遂以老罷歸
　　　孔光等稱王莽功徳比周公
元始二年越雋郡上黄龍游江中太師孔光大司徒馬
宫等咸稱王莽功徳比周公宜告祠宗廟大司農孫寶
曰周公上聖召公大賢尚猶有不相說著於經典兩不
相損今風雨未時百姓不足每有一事羣臣同聲得無
非其美者時大臣皆失色甄邯即時承制罷議者
　　　東晉桓景諂事王𨗳
咸康元年丹陽尹桓景為人諂巧王𨗳親愛之㑹熒惑
守南斗經旬𨗳謂領軍將軍陶回曰斗楊州之分吾當
遜位以厭天譴囘曰公以明徳作輔而與桓景造膝使
熒惑何以退舍𨗳深愧之
　　　王國寶以讒佞有寵於道子
太元十四年琅琊王道子勢傾内外逺近犇湊孝武帝
漸不平然猶外加優崇侍中王國寶以讒佞有寵於道
子扇動朝衆諷八坐啟道子宜進位丞相楊州牧假黄
鉞加殊禮䕶軍將軍車𦙍曰此乃成王所以尊周公也
今主上當陽非成王之比相王在位豈得為周公乎乃
稱疾不署疏奏孝武帝大怒而嘉𦙍有守
　　　王國寶等共為邪諂
二十一年初王國寶黨附㑹稽王道子驕縱不法屢為
御史中丞褚粲所糾國寶起齋侔清暑殿孝武帝甚惡
之國寶懼遂更求媚於孝武帝而疎道子孝武帝復寵
昵之道子大怒嘗於内省面責國寶以劍擲之舊好盡
矣及孝武帝崩國寶復事道子與王緒共為邪諂道子
更惑之倚為心腹遂參管朝權威震内外並為時之所
疾王恭入赴山陵每正色直言道子深憚之恭罷朝歎
曰榱棟雖新便有黍離之歎緒說國寶因恭入朝勸相
王伏兵殺之國寶不許道子欲輯和内外乃深布腹心
於恭冀除舊惡而恭每言及時政輒厲聲色道子知恭
不可和協遂有相圖之志或勸恭因入朝以兵誅國寶
恭以豫州刺史庾楷士馬甚盛黨于國寶憚之不敢發
王珣謂恭曰國寶雖終為禍亂要之罪逆未彰今遽先
事而發必大失朝野之望况擁彊兵竊發於京輦誰謂
非逆國寶若遂不改惡布天下然後順衆心以除之亦
無憂不濟也恭乃止
　　　南燕鞠仲媚備徳為少康光武之儔
隆安五年南燕主備徳宴羣臣於延賢堂酒酣謂羣臣
曰朕可方自古何等主青州刺史鞠仲曰陛下中興聖
主少康光武之儔備徳顧左右賜仲帛千匹仲以所賜
多辭之備徳曰卿知調朕朕不知調卿邪卿所對非實
故朕亦以虛言賞卿耳韓範進曰天子無戲言今日之
論君臣俱失備徳大恱賜範絹五十匹
　　　宋顔師伯以諂佞被親任
大明四年是嵗孝武帝徴青冀二州刺史顔師伯為侍
中師伯以諂佞被親任羣臣不及多納貨賄家累千金孝
武帝嘗與之樗蒲孝武帝擲得雉自謂必勝師伯次擲
得盧孝武帝失色師伯遽斂子曰幾作盧是日師伯一
輸百萬
　　　劉徳願哭貴妃以獲賞
七年以秦郡太守劉徳願為豫州刺史孝武帝既𦵏殷
貴妃數與羣臣至其墓謂徳願曰卿哭貴妃悲者當厚
賞徳願應聲慟哭撫膺擗踊涕泗交流孝武帝甚恱故
用為豫州刺史以賞之
　　　齊江祏勸宣城王出誌以示人
建武元年宣城王鸞雖專國政人情猶未服王胛上有
赤誌驃騎諮議參軍江祏勸王出以示人王以示晉夀
太守王洪範曰人言此是日月相卿幸勿泄洪範曰公
日月在軀如何可隠當轉言之
　　　北齊和士開以姦諂有寵
陳天嘉四年齊侍中開府儀同三司和士開有寵於齊
世祖齊世祖外朝視事或在内宴賞須史之間不得不
與士開相見或累日不歸一日數入或放還之後俄頃
即追未至之間連騎督趣姦諂百端寵愛日隆前後賞
賜不可勝紀每侍左右言辭容止極諸鄙䙝以夜繼晝
無復君臣之禮嘗謂世祖曰自古帝王盡為灰土堯舜
桀紂竟復何異陛下宜及少壯極意為樂縱横行之一
日取快可敵千年國事盡付大臣何慮不辦無為自勤
約也世祖大恱于是委趙彦深掌官爵元文遥掌財用
唐邕掌外騎兵信都馮子琮胡長粲掌東宫世祖三四
日一視朝書數字而已略無所言須㬰罷入
　　　朝士不恥為和士開假子
大建二年和士開為尚書令賜爵淮陽王威權日盛朝
士不知㢘恥者或為之假子與富商大賈同在伯仲之
列嘗有一人士參士開疾值醫云王傷寒極重佗藥無
効應服黄龍湯士開有難色人士曰此物甚易服王不
須疑請為王先嘗之一舉而盡士開感其意為之强服
遂得愈
　　　隋虞世基抑損表状
大業十二年内史侍郎虞世基以煬帝惡聞賊盗諸将
及郡縣有告敗求救者世基皆抑損表状不以實聞但
云鼠竊狗盗郡縣捕逐行當殄盡願陛下勿以介懐煬
帝良以為然或杖其使者以為妄言由是盗賊徧海内
䧟沒郡縣煬帝皆弗之知也楊義臣破降河北賊數十
萬列状上聞煬帝歎曰我初不聞賊頓如此義臣降賊
何多也世基對曰小竊雖多未足為慮義臣克之擁兵
不少久在閫外此最非宜煬帝曰卿言是也遽追義臣
放散其兵賊由是復盛
　　　封徳彝諂順帝意
義寧元年李宻使其幕府移檄郡縣數煬帝十罪且曰
罄南山之竹書罪無窮决東海之波流惡難盡祖君彦
之辭也越王侗遣太常丞元善達間行賊中詣江都奏
稱李宻有衆百萬圍逼東都據洛口倉城内無食若陛
下速還烏合必散不然者東都决沒因歔欷嗚咽煬帝
為之改容虞世基進曰越王年少此輩誑之若如所言
善達何縁來至煬帝乃勃然怒曰善達小人敢廷辱我
因使經賊中向東陽催運善達遂為羣盗所殺是後人
人杜口莫敢以賊聞世基容貌沈審言多合意特為煬
帝所親愛朝臣無與為比親黨憑之鬻官賣獄賄賂公
行其門如市由是朝野共疾怨之内史舍人封徳彛託
附世基以世基不閑吏務宻為指畫宣行詔命諂順帝
意羣臣表疏忤㫖者皆屏而不奏鞠獄用法多峻文深
詆論功行賞則抑削就薄故世基之寵日隆而隋政益
壊皆徳彛所為也
　　　唐髙祖責封徳彛諂巧不忠
武徳二年高祖以封徳彛隋室舊臣而諂巧不忠深誚
責之罷遣就舍徳彛以祕䇿干髙祖髙祖恱尋拜内史
舍人俄遷侍郎
　　　太宗不肯陽怒試佞臣
貞觀元年有上書請去佞臣者太宗問佞臣為誰對曰
臣居草澤不能的知其人願陛下與羣臣言或陽怒以
試之彼執理不屈者直臣也畏威順㫖者佞臣也太宗
曰君源也臣流也濁其源而求其流之清不可得矣君
自為詐何以責臣下之直乎朕方以至誠治天下見前
世帝王好以權譎小數接其臣下者常竊恥之卿䇿雖
善朕不取也
　　　太宗疑宇文士及為佞人
十六年殿中監宇文士及卒太宗嘗止樹下愛之士及
從而譽之不已太宗正色曰魏徴常勸我逺佞人我不
知佞人為誰意疑是汝今果不謬士及叩頭謝
　　　楊再思專以諂媚取容
長安三年以神都副留守楊再思為内史再思為相專
以諂媚取容司禮少卿張同休易之之兄也嘗召公卿
宴集酒酣戲再思曰楊内史面似髙麗再思欣然即剪
紙帖巾反披紫袍為髙麗舞舉坐大笑時人或譽張昌
宗之美曰六郎面似蓮花再思獨曰不然昌宗問其故
再思曰乃蓮花似六郎耳
　　　祝欽明自請作八風舞
景雲元年中宗宴近臣國子祭酒祝欽明自請作八風
舞揺頭轉目備諸醜態中宗笑欽明素以儒學著名吏
部侍郎盧藏用私謂諸學士曰祝公五經掃地盡矣
　　　宋璟止立碑以革諂䛕之風
開元六年廣州吏民為宋璟立遺愛碑璟上言臣在州
無它異迹今以臣光寵成彼諂諛欲革此風望自臣始
請敕下禁止明皇從之於是它州皆不敢立
　　　李齊運以柔佞得幸
貞元十二年以閑廐宫苑使李齊運為禮部尚書齊運
無才能學術專以柔佞得幸於徳宗每宰相對罷則齊
運次進決其議或病卧家徳宗欲有所除授往往遣中
使就問之
　　　吐突承璀奏立聖徳碑
元和四年左軍中尉吐突承璀領功徳使盛修安國寺
奏立聖徳碑髙大一準華獄碑先構碑樓請敕學士撰
文且言臣已具錢萬緡欲酬之憲宗命李絳為之絳上
言堯舜禹湯未嘗立碑自言聖徳惟秦始皇于廵遊所
過刻石髙自稱述未審陛下欲何所法且敘修寺之美
不過壯麗觀遊豈所以光益聖徳憲宗覽奏承璀適在
旁憲宗命曵倒碑樓承璀言碑樓甚大不可曵請徐毁
撤冀得延引乗間再論憲宗厲聲曰多用牛曵之承璀
乃不敢言凡用百牛曵之乃倒
　　　蘇循望府廨即拜
後梁龍徳元年晉王既許藩鎮之請求唐舊臣欲以備
百官朱友謙遣前禮部尚書蘇循詣行臺循至魏州入
牙城望府廨即拜謂之拜殿見王呼萬嵗舞蹈泣而稱
臣翌日又獻大筆三十枚謂之畫日筆王大喜即命循
以本官為河東節度副使張承業深惡之
　　　南唐主不從諂邪之人以事更改
後晉天福三年或獻毒酒方於唐主唐主曰犯吾法者
自有常刑安用此為羣臣爭請改府寺州縣名有吴及
陽者留守判官楊嗣請更姓羊徐玠曰陛下自應天順
人亊非逆取而諂邪之人専事改更咸非急務不可從
也唐主然之
　　　孫晟自謂諂詐不如馮延巳
八年駕部郎中馮延巳為齊王元帥府掌書記性傾巧
與宋齊丘及宣徽副使陳覺相結同府在己上者延巳
稍以計逐之延巳嘗戲謂中書侍郎孫晟曰公有何能
為中書郎晟曰晟山東鄙儒文章不如公詼諧不如公
諂詐不如公然主上使公與齊王遊處盖欲以仁義輔
導之也豈但為聲色狗馬之友邪晟誠無能如公之能
適足為國家之禍耳
　　　馮延巳等極傾諂之態
後漢天福十二年唐主立齊王景遂為皇太弟徙燕王
景達為齊王領諸道兵馬元帥景達性剛直唐主與宗
室近臣飲馮延巳延魯魏岑陳覺輩極傾諂之態或乗
酒喧笑景達屢呵責之復極言諌唐主以不宜親近佞
臣延巳以二弟立非己意欲以虛言徳之嘗宴東宫陽
醉撫景達背曰爾不可忘我景達大怒拂衣入禁中白
唐主請斬之唐主諭解乃止張易謂景達曰羣小交構
禍福所繫殿下力未能去數面折之使彼懼而為備何
所不至自是每遊宴景達多辭疾不預
　　　馮延巳與其黨更相唱和
顯徳五年唐主避周諱更名景下令去帝號稱國主凡
天子儀制皆有降損去年號用周正朔仍告於太廟初
馮延巳以取中原之䇿說唐主由是有寵延巳常笑烈
祖戢兵為齷齪曰安陸所䘮纔數千兵為之輟食咨嗟
者旬日此田舍翁識量耳安足與成大亊豈如今上暴
師數萬於外而擊毬宴樂無異平日真英主也延巳與
其黨談論常以天下為己任更相唱和翰林學士常夢
錫屢言延巳等浮誕不可信唐主不聴夢錫曰姦言似
忠陛下不悟國必亡矣及臣服于周延巳之黨相與言
有謂周為大朝者夢錫大笑曰諸公常欲致君堯舜何
意今日自為小朝邪衆黙然
　　品藻門
　　　吳陸喜謂薛瑩在四五之間
晉太康三年是嵗散騎常侍薛瑩卒或謂吳郡陸喜曰
瑩于吳士當為第一乎喜曰瑩在四五之間安得為第
一夫以孫皓無道吳國之士沈黙其體潜而勿用者第
一也避尊居卑禄以代耕者第二也侃然體國執正不
懼者第三也斟酌時宜時獻㣲益者第四也溫恭修慎
不為謟首者第五也過此以往不足復數故彼上士多
淪沒而逺悔吝中士有聲位而近禍殃觀瑩之處身本
末又安得為第一乎
　　　東晉桓彛謂褚裒有皮裏春秋
咸和元年庾亮鎮武昌辟殷浩為記室參軍浩與豫章
太守禇裒丹陽丞杜乂皆以識度清逺善談老易擅名
江東而浩尤為風流所宗桓彛嘗謂裒曰季野有皮裏
春秋言其外無臧否而内有褒貶也謝安曰裒雖不言
而四時之氣亦備矣
　　　唐王珪品藻房𤣥齡等
貞觀四年諸宰相侍宴太宗謂王珪曰卿識鑒精通復
善談論房𤣥齡以下卿宜悉加品藻且自謂與數子何
如對曰孜孜奉國知無不為臣不如𤣥齡才兼文武出
将入相臣不如李靖敷奏詳明出納惟允臣不如温彦
博處繁治劇衆務畢舉臣不如戴胄恥君不及堯舜以
諫諍為己任臣不如魏徴至于激濁揚清嫉惡好善臣
於數子亦有㣲長太宗深以為然衆亦服其確論
　　　太宗面舉羣臣得失
十八年太宗謂司徒長孫无忌等曰人苦不自知其過
卿可為朕明言之對曰陛下武功文徳臣等将順之不
暇又何過之可言太宗曰朕問公以己過公等乃曲相
諛恱朕欲面舉公等得失以相戒而改之何如皆拜謝
太宗曰長孫无忌善避嫌疑應物敏速决斷事理古人
不過而總兵攻戰非其所長高士廉涉獵古今心術明
達臨難不改節當官無明黨所乏者骨鯁規諌耳唐儉
言辭辯㨗善和解人事朕三十年遂無言及于獻替楊
師道性行純和自無愆違而情實怯懦緩急不可得力
岑文本性質敦厚文章華贍而持論恒據經逺自當不
負於物劉洎性最堅貞有利益然其意尚然諾私于朋
友馬周見事敏速性甚貞正論量人物直道而言朕比
任使多能稱意褚遂良學問稍長性亦堅正每冩忠誠
親附于朕譬如飛鳥依人人自憐之
　　　裴行儉有知人之鑒
永淳元年裴行儉有知人之鑒初為吏部侍郎前進士
王劇咸陽尉蘇味道皆未知名行儉一見謂之曰二君
後當相次掌銓衡僕有弱息願以為託是時劇弟勃與
華隂楊烱范陽盧照鄰義烏駱賔王皆以文章有盛名
司列少常伯李敬𤣥尤重之以為必顯達行儉曰士之
致逺者當先器識而後才藝勃等雖有文華而浮躁淺
露豈享爵禄之器耶楊子稍沈靜應至令長餘得令終
幸矣既而勃度海堕水烱終于盈川令照鄰惡疾不愈
赴水死賔王反誅勮味道皆典選如行儉言行儉為將
帥所引偏禆如程務挺張䖍朂王方翼劉敬同李多祚
黒齒常之後多為名将
　　論時政門
　　　東漢荀恱作申鑒五篇
建安十年荀恱作申鑒五篇奏之時政在曹氏天子恭
己恱志在獻替而謀無所用故作是書其大略曰為政
之術先屏四患乃崇五政偽亂俗私壊法放越軌奢敗
制四者不除則政末由行矣是謂四患興農桑以養其
生審好惡以正其俗宣文敎以彰其化立武備以秉其
威明賞罰以統其法是謂五政人不畏死不可懼以罪
人不樂生不可勸以善故在上者先豐民財以定其志
是謂養生善惡要乎功罪毁譽效於凖驗聴言責事舉
名察實無或詐偽以蕩衆心故俗無姦怪民無淫風是
謂正俗榮辱者賞罰之精華也故禮敎榮辱以加君子
化其情也桎梏鞭撲以加小人化其形也若敎化之廢
推中人而墜於小人之域敎化之行引中人而納於君
子之塗是謂章化在上者必有武備以戒不虞安居則
寄之内政有事則用之軍旅是謂秉威賞罰政之柄也
人主不妄賞非愛其財也賞妄行則善不勸矣不妄罰
非矜其人也罰妄行則惡不懲矣賞不勸謂之止善罰
不懲謂之縱惡在上者能不止下為善不縱下為惡則
國法立矣是謂統法四患既蠲五政又立行之以誠守
之以固簡而不怠疎而不失垂拱揖讓而海内平矣
　　　仲長統著昌言論
十一年仲長統著論曰昌言其言治亂略曰豪傑之當
天命者未始有天下之分者也無天下之分故戰争者
競起焉角智者皆窮角力者皆負形不堪復伉埶不足
復校乃始羈首係頸就我之銜紲耳及繼體之時豪傑
之心既絶士民之志已定貴有常家尊在一人當此之
時雖下愚之才居之猶能使恩同天地威侔鬼神周孔
數千無所復角其聖賁育百萬無所復奮其勇矣彼後
嗣之愚主見天下莫敢與之違自謂若天地之不可忘
也乃犇其私嗜騁其邪欲君臣宣淫上下同惡荒廢庶
政棄忘人物信任親愛者盡佞謟容說之人也寵貴隆
豐者盡后妃姬妾之家也遂至熬天下之脂膏斵生民
之骨髓怨毒無聊禍亂並起中國擾攘四夷侵叛土崩
瓦解一朝而去昔之為我哺乳之子孫者今盡是我飲
血之冦讎也至于運徙埶去猶不覺悟者豈非富貴生
不仁沈溺致愚疾邪存亡以之迭代治亂從此周復天
道常然之大數也
　　　晉熊逺上疏言三失
建武元年詔羣公卿士各陳得失熊逺上疏以為胡賊
猾夏梓宫未返而不能遣軍進討一失也羣官不以讎
賊未報為恥務在調戲酒食而已二失也選官用人不
料實徳惟在白望不求才幹惟事請托當官者以治事
為俗吏奉法為苛刻盡禮為謟諛從容為高妙放蕩為
達士驕蹇為簡雅三失也世之所惡者陸沈泥滓時之
所善者翶翔雲霄是以萬機未整風俗偽薄朝廷羣司
以從順為善相違見貶安得朝有辨争之臣士無祿仕
之志乎
　　　應詹上疏言崇奨儒官
太興二年應詹上疏曰元康以來賤經尚道以𤣥虛宏
放為夷達以儒術清儉為鄙俗宜崇奨儒官以新俗化
　　　宋周朗上疏言備胡奢侈之弊
元嘉三十年七月朔日有食之詔求直言周朗上疏以
為毒之在體必割其緩處歴下泗間不足戍守議者必
以為胡衰不足避而不知我之病甚于胡矣今空守孤
城徒費財役使虜但發輕騎三千更互出入春來犯麥
秋至侵禾水陸漕輸居然復絶於賊不勞而邊已困不
至二年卒散民盡可蹻足而待也今人知不以羊追狼
蟹捕鼠而令重車弱卒與肥馬悍胡相逐其不能濟固
宜矣又舉天下以奉一君何患不給一體炫金不及百
兩一歳美衣不過數襲而必收寶連櫝集服累笥目豈
常視身未時親是櫝帶寶笥著衣也何糜蠧之劇惑鄙
之甚邪且細作始并以為儉節而市造華怪即𫝊於民
如此則遷也非罷也凡厥庶民制度日侈見車馬不辨
貴賤視冠服不知尊卑尚方今造一物小民明已䁹睨
宫中朝制一衣庶家晚已裁學侈麗之源實先宫閫凡
無世不有言事無時不有下令然升平不至昏危相繼
何哉設令之本非實故也書奏忤㫖自解去職
　　　齊劉善明等各言得失
建元元年太祖命羣臣各言得失淮南宣城二郡太守
劉善明請除宋氏大明泰始以來諸苛政細制以崇簡
易又以為交州險逺宋末政苛遂至怨叛今大化創始
宜懐以恩徳且彼土所出唯有珠寶實非聖朝所須之
急討伐之事謂宜且停宋元嘉之世凡事皆責成郡縣
世祖徴求急速以郡縣遲緩始遣臺使督之自是使者
所在旁午競作威福營私納賂公私勞擾㑹稽太守聞
喜公子良上表極言其弊以為臺有求須但明下詔敕
為之期㑹則人思自竭若有稽違自依糾坐之科宜悉
停臺使貟外散騎郎劉思效上言宋自大明以來漸見
彫弊徴賦有加而天府尤貧小民嗷嗷殆無生意而貴
族富室以侈麗相髙乃至山澤之民不敢采食其水草
陛下宜一新王度革正其失太祖皆加襃賞或以表付
外使有司詳擇所宜奏行之
　　　李彪上封事
永明六年魏主訪羣臣以安民之術李彪上封事以為
豪貴之家奢僣過度第宅車服宜為之等制又國之興
亾在冢嗣之善惡冢嗣善惡在敎諭之得失髙宗皇帝
嘗謂羣臣曰朕始學之日年尚㓜沖情未能專既臨萬
機不遑温習今日思之豈惟予咎抑亦師傅之不勤尚
書李訢免冠謝此近事之可鑒者也臣謂宜準古立師
傅之官以訓𨗳太子又漢置常平倉以救匱乏去歳京
師不稔移民就豐既廢營生困而後達又于國體實有
虛損曷若預儲倉粟安而給之豈不愈于驅督老弱餬
口千里之外哉宜析州郡常調九分之二京師度支嵗
用之餘各立官司年豐糴粟積之於倉儉則加私之二
糶之於人如此民必力田以取官絹積財以取官粟年
登則常積歲凶則直給數年之中榖積而人足雖災不
為害矣魏主皆從之
　　　魏韓顯宗上書陳事
齊建武元年魏主如洛陽西宫中書侍郎韓顯宗上書
陳四事其一以為往冬輿駕停鄴當農隙之時猶比屋
供奉不勝勞費况今蠶麥方急将何以堪命且六軍涉
暑恐生癘疫臣願早還北京以省諸州供張之苦成洛
都營繕之役其二以為洛陽宫殿故基皆魏明帝所造
前世已譏其奢今兹營繕宜加裁損其三以為陛下之
還洛陽輕将從騎王者於闈闥之内猶施警蹕况涉履
山河而不加三思乎其四以為陛下耳聴法音目翫墳
典口對百辟心虞萬機景昃而食夜分而寝加以孝思
之至隨時而深文章之業日成篇卷雖叡明所用未足
為煩然非所以嗇神養性保無疆之祚也魏主頗納之
顯宗又上言以為州郡貢察徒有秀孝之名而無秀
孝之實朝廷但檢其門望不復彈坐如此則可令别貢
門望以敘士人何假冒秀孝之名也夫門望者乃其父
祖之遺烈亦何益于皇家益于時者賢才而已茍有其
才雖屠釣奴虜聖王不恥以為臣茍非其才雖三后之
𦙍墜于皂𨽻矣議者或云今世等無竒才不若取士于
門此亦失矣豈可以世無周邵遂廢宰相邪但當校其
寸長銖重者先敘之則賢才無遺矣又刑罰之要在于
明當不在于重茍不失有罪雖捶撻之薄人莫敢犯若
容可僥幸雖參夷之嚴不足懲禁今内外之官欲邀當
時之名爭以深酷為無私迭相敦厲遂成風俗陛下居
九重之内視人如赤子百司分萬務之任遇下如仇讎
是則堯舜止一人而桀紂以千百和氣不至盖由于此
謂宜敕示百僚以惠元元之命帝覽奏甚善之
　　　梁賀琛啟陳四事
大同十一年散騎常侍賀琛啟陳四事其一以為今北
邊稽服正是生聚敎訓之時而天下户口減落闗外彌
甚郡不堪州之控總縣不堪郡之裒削更相呼擾惟事
徴斂民不堪命各務流移此豈非牧守之過歟東境户
口空虛皆由使命繁數窮幽極逺無不皆至毎有一使
所屬搔擾駑困邑宰則拱手聴其漁獵桀黠長吏又因
之重為貪殘縱有㢘平郡猶掣肘如此雖年降復業之
詔屢下蠲賦之恩而民不得反其居也其二以為今天
下守宰所以貪殘良由風俗侈靡使之然也今之燕喜
相競誇豪積果如丘陵列肴同綺繡露臺之産不周一
燕之資而賔主之間裁取滿腹未及下堂已同臭腐又
畜妓之夫無有等秩為吏牧民者致貲巨億罷歸之日
不支數年率皆盡于燕飲之物歌謡之具所費亊等丘
山為歡止在俄頃乃更追恨向所取之少如復傅翼増
其搏噬一何悖哉其餘淫侈著之凡百習以成俗日見
滋甚欲使人守㢘白安可得邪誠宜嚴為禁制道以節
儉糾奏浮華變其耳目足正彫流之弊矣其三以為陛
下憂念四海不憚勤勞至於百司莫不奏事但斗筲之
人既得伏奏帷扆便欲詭競求進不論國之大體心存
眀恕惟務吹毛求疵擘肌分理以深刻為能以繩逐為
務迹雖似于奉公事更成其威福犯罪者多巧避滋甚
長弊増姦實由於此誠願責其公平之效黜其讒慝之
心則下安上謐無僥倖之患矣其四以為今天下無亊
而猶日不暇給宜省亊息費事省則民養費息則財聚
興造有非急者徴求有可緩者皆宜停省以息費休民
故畜其財者所以大用之也養其民者所以大役之也
若言小亊不足害財則終年不息矣以小役不足妨民
則終年不止矣如此則難可以語富彊而圖逺大矣啟
奏武帝大怒召主書于前口授敕書以責琛
　　　周樂遜上言四亊
永定二年周以霖雨詔羣臣上封亊極諫左光祿大夫
猗氏樂遜上言四亊其一以為比來守令代期既促責
其成効專務威猛今闗東之民淪䧟塗炭若不布政優
優聞諸境外何以使彼勞民歸就樂土其二以為頃者
魏都洛陽一時殷盛貴勢之家競為侈靡終使禍亂交
興天下䘮敗比來朝貴器服稍華百工造作務盡竒巧
臣誠恐物逐好移有損政俗其三以為選曹補擬宜與
衆共之今州郡選置猶集鄉閭况天下銓衡不取物望
既非機事何足可宻其選置之日宜令衆心明白然後
呈奏其四以為高洋據有山東未易猝制譬猶碁刼相
持争行先後若一行不當或成彼利誠應捨小營大先
保封域不宜貪利邊陲輕為興動
　　　唐魏元忠言禦吐蕃之䇿
儀鳳三年高宗以吐蕃為憂太學生宋城魏元忠上封
事言禦吐蕃之䇿以為理國之要在文與武今言文者
則以辭華為首而不及經綸言武者則以騎射為先而
不知方略是皆何益于理亂哉故陸機著辨亡之論無
救河橋之敗養由基射穿七札不濟鄢陵之師此已然
之明效也故選将當以智略為本勇力為末今朝廷用人
𩔖取将門子弟及死事之家彼皆庸人豈足當閫外之
任李左車陳湯吕䝉孟觀皆出貧賤而立殊功未聞其
家代為将也夫賞罰者軍國之切務近日征伐虛有賞
格而無事實盖由小才之吏不知大體徒惜勲庸恐虛
倉庫不知士不用命所損幾何黔首雖㣲不可欺罔豈
得懸不信之令設虛賞之科而望其立功乎又出師之
要全資馬力臣請開畜馬之禁使百姓皆得畜馬若官
軍大舉委州縣長吏以官錢増價市之則皆為官有彼
胡虜恃馬力以為彊若聴人間市而畜之乃是損彼之
彊為中國之利也先是禁百姓畜馬故元忠言之高宗
善其言
　　　天后問陳子昻為政之要
永昌元年問正字陳子昻當今為政之要子昻退上疏
以為宜緩刑崇徳息兵革省賦役撫慰宗室各使自安
辭婉意切其論甚美幾三千言
　　　劉知幾表陳四事
天冊萬嵗元年劉知幾表陳四事其一以為皇業權輿
天地開闢嗣君即位黎元更始則時藉非常之慶以申
再造之恩今六合清晏而赦令不息近則一年再降逺
則毎嵗無遺至于違法悖禮之徒無賴不仁之輩編户
則冦攘為業當官則贓賄是求而元日之朝指期天澤
重陽之節佇降皇恩如其忖度咸果釋免或有名垂結
正罪将斷决竊行貨賄方便規求故致稽延畢霑寛宥
用使俗多頑悖時罕㢘隅為善者不預恩光作惡者獨
承徼倖古語曰小人之幸君子之不幸斯之謂也望陛
下而今而後頗節於赦使黎氓知禁姦宄肅清其二以
為海内具僚九品以上毎嵗逢赦必賜階勲至于朝野
宴集公私聚㑹緋服衆于青衣象板多于木笏皆榮非
徳舉位罕才升不知何者為妍蚩何者為美惡臣望自
今以後稍息私恩使有善者逾効忠勤無才者咸知勉
勵其三以為陛下臨朝踐極取士太廣六品以下職事
清官遂乃方之土芥比之沙礫若遂不加沙汰臣恐有
穢皇風其四以為今之牧伯遷代太速倐來忽往蓬轉
萍流既懐茍且之謀何暇循良之政望自今刺史非三
歳以上不可遷官仍明察功過尤甄賞罰疏奏太后頗
嘉之
　　　宋務光上疏言水災
神龍元年河南北十七州大水求直言右衛騎曹叅軍
西河宋務光上疏以為水隂𩔖臣妾之象恐後庭有干
外朝之政者宜杜絶其萌今霖雨不止乃閉坊門以禳
之至使里巷謂坊門為宰相言朝廷使之燮理隂陽也
疏奏不省
　　　楊相如上疏言時政
開元元年晉陵尉楊相如上疏言時政其略曰煬帝自
恃其彊不憂時政雖制敕交行而聲實舛謬言同堯舜
迹如桀紂舉天下之大一擲而棄之又曰人主莫不好
忠正而惡佞邪然忠正者常踈佞邪者常親以至于覆
國危身而不寤者何哉誠由忠正者多忤意佞邪者多
順指積忤生憎積順生愛此親疏之所以分也明主則
不然愛其忤以收忠賢惡其順以去佞邪則太宗太平
之業将何逺哉明皇覽而善之
　　　晉州男子獻三十字
大厯八年晉州男子郇模以麻辮髮持竹筐葦席哭于
東市人問其故對曰願獻三十字一字為一事若言無
所取請以席裹屍貯筐中棄于野京兆以聞代宗召見
賜新衣舘于客省其言團者請罷諸州團練使也監者
請罷諸道監軍使也
　　　陸贄上奏帝不能用
建中四年初徳宗在東宫聞監察御史嘉興陸贄名即
位召為翰林學士數問以得失時兩河用兵久不决賦
役日滋贄以兵窮民困恐别生内變乃上奏其略曰克
敵之要在乎将得其人馭將之方在乎操得其柄将非
其人者兵雖衆不足恃操失其柄者将雖材不為用又
曰将不能使兵國不能馭将非止費財翫冦之弊亦有
不戢自焚之災又曰無紓目前之虞或興意外之患人
者邦之本也財者人之心也其心傷則其本傷其本傷
則枝幹顛瘁矣又曰人揺不寧事變難測是以兵貴拙
速不尚巧遲若不靖于本而務救于末則救之所為乃
禍之所起也又論闗中形勢以為王者蓄威以昭徳偏
廢則危居重以馭輕倒持則悖王畿者四方之本也太
宗列置府兵分𨽻禁衛大凡諸府八百餘所而在闗中
者殆五百焉舉天下不敵闗中則居重馭輕之意明矣
承平漸久武備浸㣲雖府衛具存而卒乗罕習故禄山
竊倒持之柄乗外重之資一舉滔天兩京不守是皆失
居重馭輕之權忘深根固柢之慮陛下追想及此豈不
為之寒心哉今朔方太原之衆逺在山東神䇿六軍之
兵繼出闗外闗輔之間徴發已甚宫苑之内備衛不全
萬一将帥之中又如朱滔希烈或負固邊壘誘致豺狼
或竊發郊畿驚犯城闕未審陛下復何以備之陛下儻
過聴愚計所遣神䇿六軍李晟等及節将子弟悉可追
還明敕涇隴邠寧但令嚴備封守仍云更不徴發使知
各保安居又降徳音罷京城及畿縣間架等雜稅則冀
已輸者弭怨見處者獲寧人心不揺邦本自固徳宗不
能用
　　　李翶言六者政之根本
元和十四年史館修撰李翶上言以為定禍亂者武功
也興太平者文徳也今陛下既以武功定海内若遂革
弊事復高祖太宗舊制用忠正而不疑屏邪佞而不邇
改稅法不督錢而納布帛絶進獻寛百姓租賦厚邊兵
以制戎狄侵盗數訪問待制官以通塞蔽此六者政之
根本太平所以興也
　　　楊虞卿上疏諫穆宗
十五年穆宗御丹鳳門樓赦天下事畢盛陳倡優雜戯
於門内而觀之又幸左神䇿軍觀手搏雜戯監察御史
楊虞卿上疏以為陛下宜延對羣臣周徧顧問惠以氣
色使進忠若趨利論政若訴寃如此而不致升平者未
之有也
　　　後唐史在徳上書歴詆文武之士
清泰元年太常丞史在徳性狂狷上書歴詆内外文武
之士請徧加考試黜陟能否執政及朝士大怒盧文紀
及補闕劉濤楊昭儉等皆請加罪潞王謂學士馬𦙍孫
曰朕新臨天下宜開言路若朝士以言獲罪誰敢言者
卿為朕作詔書宣朕意乃下詔略曰昔魏徴請賞皇甫
徳參今濤等請黜史在徳事同言異何其逺哉在徳情
在傾輸安可責也
　　　殷潘承祐上書陳十事
後晉天福八年殷吏部尚書潘承祐上書陳十亊大指
言兄弟相攻逆傷天理一也賦斂煩重力役無節二也
發民為兵羇旅愁怨三也楊思恭奪人衣食使歸怨於
上羣臣莫敢言四也疆土狹隘多置州縣増吏困民五
也除道裹糧将攻臨汀曽不憂金陵錢塘乗虛相襲六
也括高貲户財多者補官逋負者被刑七也延平諸津
征果菜魚米獲利至㣲斂怨甚大八也與唐吳越為鄰
即位以來未嘗通使九也宫室臺榭崇飾無度十也殷
王延政大怒削承祐官爵勒歸私第
　　知典故門
　　　晉元帝取决刁協賀循
建武元年是時承䘮亂之後江東草創刁協久宦中朝
諳練舊事賀循為世儒宗明習禮學凡有疑議皆取决
焉
　　　齊王儉諳憶故事
永明三年王儉領國子祭酒撰次朝儀國典自晉宋以
來故事無不諳憶故當朝理事斷决如流毎博議引證
八坐丞郎無能異者令史諮事常數十人賔客滿席儉
應接辨析傍無留滯發言下筆皆有音彩儉嘗謂人曰
江左風流宰相唯有謝安意以自比也武帝深委仗之
　　　欲知古問髙君
唐開元四年紫㣲舍人髙仲舒博通典籍齊澣練習時
務姚宋毎坐二人以質所疑既而歎曰欲知右問高君
欲知今問齊君可以無缺政矣
　
　
　
　
　
　
　通鑑總𩔖卷九下
欽定四庫全書
　通鑑總𩔖卷十上　　　　　宋　沈樞　撰
　　禮樂門
　　　漢曹襃著成漢禮
元和三年博士曹襃上疏以為宜定文制著成漢禮大
常巢堪以為一世大典非襃所定不可許章帝知諸儒
拘攣難與圖始朝廷禮憲宜以時立乃拜襃侍中班固
以為宜廣集諸儒共議得失章帝曰諺言作舍道邊三
年不成會禮之家名為聚訟互生疑異筆不得下昔堯
作大章一䕫足矣
　　　唐太宗奏秦王破陳樂
貞觀元年太宗宴羣臣奏秦王破陳樂太宗曰朕昔受
委専征民間遂有此曲雖非文徳之雍容然功業由兹
而成不敢忘本封徳彛曰陛下以神武平海内豈文徳
之足比太宗曰戡亂以武守成以文文武之用各隨其
時卿謂文不及武斯言過矣
　　　魏徵言樂在人和不在聲音
二年太常少卿祖孝孫以為梁陳之音多吳楚周齊之
音多胡夷於是斟酌南北考以古聲作唐雅樂凡八十
四調三十一曲十二和詔協律郎張文收與孝孫同修
定孝孫等奏新樂太宗曰禮樂者盖聖人緣物以設教
耳治之隆替豈由於此御史大夫杜淹曰齊之將亡作
伴侣曲陳之將亡作玊樹後庭花其聲哀思行路聞之
皆悲泣何得言治之隆替不在樂也太宗曰不然夫樂
能感人故樂者聞之則喜憂者聞之則悲悲喜在人心
非由樂也將亡之政民必愁苦故聞樂而悲耳今二曲
俱存朕為公奏之公豈悲乎右丞魏徵曰古人稱禮云
禮云玊帛云乎哉樂云樂云鐘鼓云乎哉樂誠在人和
不在聲音也
　　　明皇自教法曲於梨園
開元二年舊制雅俗之樂皆𨽻太常明皇精曉音律以
太常禮樂之司不應典倡優雜伎乃更置左右教坊以
教俗樂命右驍衞將軍范及為之使又選樂工數百人
自教法曲於梨園謂之皇帝梨園弟子又教宫女使習
之又選伎女置宜春院給賜其家禮部侍郎張廷珪酸
棗尉袁楚客皆上疏以為上春秋鼎盛宜崇經術邇端
士尚樸素深以悅鄭聲好逰獵為戒明皇雖不能用欲
開言路咸嘉賞之
　　　蕭嵩定開元禮
二十年初明皇命張說與諸學士刋定五禮說薨蕭嵩
繼之起居舍人王仲丘請依顯慶禮祈榖大雩明堂皆
祀昊天上帝嵩又請依上元敕父在為母齊衰三年皆
從之以髙祖配圎丘方丘太宗配雩祀及神州地祗睿
宗配明堂新禮成上之號曰開元禮
　　　後周竇儼請有司討論禮樂
顯徳四年中書舍人竇儼上疏請令有司討論古今禮
儀作大周通禮考正鍾律作大周正樂
　　　王朴上疏定律吕
六年王朴素曉音律世宗以樂事詢之朴上疏以為禮
以檢形樂以治心形順於外心和於内然而天下不治
者未之有也昔黄帝吹九寸之管得黄鍾正聲半之為
清聲倍之為緩聲三分損益之以生十二律十二律旋
相為宫以生七調為一均凡十二均八十四調而大備
遭秦滅學歴代治樂者罕能用之唐太宗之世祖孝孫
張文收考正大樂備八十四調安史之亂器與工什亡
八九至於黄巢蕩盡無遺時有太常博士殷盈孫按考
工記鑄鎛鍾十二編鍾二百四十處士蕭承訓校定石
磬今之在縣者是也雖有鍾磬之狀殊無相應之和其
鎛鍾不問音律但循環而擊編鍾編磬徒懸而已絲竹
匏土僅有七聲名為黄鍾之宫其存者九曲考之三曲
協律六曲參渉諸調盖樂之廢缺無甚於今臣嘗學律
呂謹如古法以秬黍定尺長九寸徑三分為黄鍾之管
與今黄鍾之聲相應因而推之得十二律以為衆管互
吹用聲不便乃作律準十有三弦其長九尺皆應黄鍾
之聲以次設柱為十一律及黄鍾清聲旋用七律以為
一均為均之主者宮也徵商羽角變宮變徵次焉發其
均主之聲歸乎本音之律迭應不亂乃成其調凡八十
一調此法乆絶出臣獨見乞集百官校其得失詔從之
　　音樂門
　　　晉劉裕不習音樂
義熈元年尚書殷仲文以朝廷音樂未備言於劉裕請
治之裕曰今日不暇給且性所不解仲文曰好之自解
裕曰正以解則好之故不習耳
　　　燕主歎太樂不備
五年南燕主超朝會羣臣歎太樂不備議掠晉人以補
伎領軍将軍韓􁧚曰先帝以舊京傾覆戢翼三齊陛下
不養士息民以伺魏釁恢復先業而更侵掠南鄰以廣
讐敵可乎超曰我計已定不與卿言
　　議禮門
　　　漢陳球等議竇太后當合𦵏
熹平元年曹節等欲别𦵏竇太后而以馮貴人配祔詔
公卿大會朝堂令中常侍趙忠監議既議坐者數百人
各瞻望良乆莫肯先言廷尉陳球即下議曰皇太后自
在椒房有聦明母儀之徳遭時不造援立聖明承繼宗
廟功烈至重家雖獲罪事非太后今若别𦵏誠失天下
之望且馮貴人無功於國何宜上配至尊忠省球議作
色俛仰蚩球曰陳廷尉建此議甚健球曰陳竇既寃皇
太后無故幽閉臣常痛心天下憤歎今日言之退而受
罪宿昔之願也於是公卿以下皆從球議曹節王甫猶
争以為梁后家犯惡逆别𦵏懿陵武帝黜廢衞后而以
李夫人配食今竇氏罪深豈得合𦵏先帝李咸復上疏
曰臣伏惟章徳竇后虐害恭懐安思閻后家犯惡逆而
和帝無異𦵏之議順朝無貶降之文至於衞后孝武皇
帝身所廢棄不可以為比今長樂太后尊號在身親嘗
稱制且援立聖明光隆皇祚太后以陛下為子陛下豈
得不以太后為母子無黜母臣無貶君宜合𦵏宣陵一
如舊制靈帝省奏從之
　　　魏太后代行祭事
梁天監十四年太后以魏主尚㓜未能親祭欲代行祭
事禮官博議以為不可太后以問侍中崔光光引漢和
熹鄧太后祭宗廟故事太后大恱遂攝行祭事
　　　齊源師歎禮廢齊亡
陳大建四年源文宗子師為左外兵郎中攝祠部嘗白
髙阿那肱龍見當雩阿那肱驚曰何處龍見其色如何
師曰龍星初見禮當雩祭非真龍也阿那肱怒曰漢兒
多事強知星宿遂不祭師出竊歎曰禮既廢矣齊能乆
乎
　　　唐太宗不依隂陽書
貞觀五年有司上言皇太子當冠用二月吉請造兵備
儀仗太宗曰東作方興宜改用十月少傅蕭瑀奏據隂
陽書不若二月太宗曰吉凶在人若動依隂陽不顧禮
義吉可得乎循正而行自與吉會農時最急不可失也
　　　長孫無忌等上新禮
顯慶三年長孫無忌等上所修新禮詔中外行之先是
議者謂貞觀禮節文耒備故命無忌等修之時許敬宗
李義府用事所損益多希㫖學者非之太常博士蕭楚
材等以為豫備凶事非臣子所宜言敬宗義府深然之
遂焚國恤一篇由是凶禮遂闕
　　　祝欽明言皇后助祭
景龍三年中宗將祀南郊國子祭酒祝欽明司業郭山
惲建言古者大祭祀后祼獻以瑶爵皇后當助祭天地
太常博士唐紹蔣欽緒駮之以為鄭𤣥注周禮内司服
惟有助祭先王先公無助祭天地之文皇后不當助祭
南郊韋巨源定儀注請依欽明議中宗從之以皇后為
亞獻仍以宰相女為齊娘助執豆籩欽明又欲以安樂
公主為終獻紹欽緒固争乃止以巨源攝太尉為終獻
　　　孫平子不能勝禮官之議
開元五年伊闕人孫平子上言春秋譏魯躋僖公今遷
中宗於别廟而祀睿宗正與魯同兄臣於弟猶不可躋
況弟臣於兄可躋之於兄上乎若以兄弟同昭則不應
出兄置於别廟願下羣臣博議遷中宗入廟事下禮官
太常博士陳貞節馮宗蘓獻議以為七代之廟不數兄
弟殷代或兄弟四人相繼為君若數以為代則無祖禰
之祭矣今睿宗之室當亞髙宗故為中宗特立别廟中
宗既升新廟睿宗乃祔髙宗何嘗躋居中宗之上而平
子引躋僖公為證誣罔聖朝漸不可長時論多是平子
明皇亦以為然故議乆不決卒從禮官議平子論之不
已謫為康州都城尉
　　　韋縚奏定䘮服之禮
二十四年縚又奏喪服舅緦麻三月從母外祖父母皆
小功五月外祖至尊同於從母之服姨舅一等服則輕
重有殊堂姨舅親即未踈恩絶不相為服舅母來承外
族不如同㸑之禮竊以古意猶有所未暢者也請加外
祖父母為大功九月姨舅皆小功五月堂舅堂姨舅母
並加至袒免韋述議曰聖人究天道而厚於祖禰繫族
姓而親其子孫母黨比於本族不可同貫明矣今若外
祖及舅加服一等堂舅及姨列於服紀則中外之制相
去幾何先王之制謂之彛倫奉以周旋猶恐失墜一紊
其叙庸可止乎請依儀禮喪服為定楊仲昌議曰鄭文
貞公魏徵始加舅服至小功五月雖文貞賢也而周孔
聖也以賢改聖後學何從竊恐内外乖序親踈奪倫情
之所㳂何所不至記曰無輕議禮明其蟠於天地並彼
日月賢者由之安敢損益也敕姨舅既服小功舅母不
得全降宜服緦麻堂姨舅宜服袒免
　　　裴耀卿議太子冊命之儀
二十六年太子將受冊命儀注有中嚴外辦及絳紗袍
太子嫌與至尊同稱表請易之左丞相裴耀卿奏停中
嚴改外辦曰外備改絳紗袍為朱明服明皇御宣政殿
冊太子故事太子乘輅至殿門至是太子不就輅自其
宮歩入是日赦天下
　　　蔣乂諫借吉成昏
貞元十三年光祿少卿同正張茂宗許尚義章公主未
成昏茂宗母卒遺表請終嘉禮徳宗許之秋八月起復
茂宗左衞將軍同正左拾遺義興蔣乂上疏諫以為兵
革之急古有墨衰從事者未聞駙馬起復尚主也徳宗
遣中使諭之不止乃特召對於延英謂曰人間多借吉
成昏者卿何執此之堅對曰昏姻喪紀人之大倫吉凶
不可瀆也委巷之家不知禮教其女孤貧無恃或有借
吉從人未聞男子借吉娶婦者也太常博士韋彤裴堪
復上疏徳宗不恱命趣下嫁之期
　　　禮院奏禘祭祝文
會昌六年禮院奏禘祭祝文於穆敬文武四室但稱嗣
皇帝臣某昭告從之
　　　李景讓請遷廟議不決而止
大中十年吏部尚書李景讓上言穆宗乃陛下兄敬宗
文宗武宗乃兄之子陛下拜兄尚可拜姪可乎是使陛
下不得親事七廟也宜遷四主出太廟還代宗以下入
廟詔百官議其事不決而止時人以是薄景讓
　　　後梁敬翔請行郊禮
貞明三年租庸使户部尚書趙巖言於均王曰陛下踐
祚以來尚未南郊議者以為無異藩侯為四方所輕請
幸西都行郊禮遂謁宣陵敬翔諫曰自劉鄩失利以來
公私困竭人心惴恐今展禮圓丘必行賞賚是慕虛名
而受實弊也且勍敵近在河上乗輿豈宜輕動俟北方
既平報本未晚均王不聴如洛陽閱車服飾宫闕郊祀
有日聞揚劉失守道路訛言晉軍已入大梁扼汜水矣
均王惶駭失圖遂罷郊祀奔歸大梁
　　　後唐馬縞請七廟之外别立親廟
天成二年中書舍人馬縞請用漢光武故事七廟之外
别立親廟中書門下奏請如漢孝徳孝仁皇例稱皇不
稱帝明宗欲兼稱帝羣臣乃引徳明皇帝例請立廟京
師明宗令立於應州舊宅自髙祖考妣以下皆追諡曰
皇帝
　　　後周祀南郊於大梁
廣順三年太祖欲祀南郊又以自梁以來郊祀常在洛
陽疑之執政曰天子所都則可以祀百神何必洛陽於
是始築圎丘社稷壇作太廟於大梁
　　奉先門
　　　漢楊終乞罷匈奴之役
建初元年校書郎楊終上疏曰間者北征匈奴西開三
十六國百姓頻年服役轉輸煩費陛下宜留念省察章
帝下其章第五倫亦同終議牟融鮑昱皆以為孝子無
改父之道征伐匈奴屯戍西域先帝所建不宜回異終
復上書曰文公毁泉臺春秋譏之曰先祖為之而已毁
之不如勿居而已以其無妨害於民也襄公作三軍昭
公舍之君子大其復古以為不舍則有害於民也今伊
吾之役樓闌之屯兵乆而未還非天意也章帝從之
　　　蔡邕論上陵之禮
熹平元年車駕上原陵司徒掾陳留蔡邕曰吾聞古不
墓祭朝廷有上陵之禮始謂可損今見威儀察其本意
乃知孝明皇帝至孝惻隐不易奪也禮有煩而不可省
者此之謂也
　　　楚王𤣥宗廟之祭不及祖
晉元興三年桓𤣥以其祖彛以上名位不顯不復追尊
立廟散騎常侍徐廣曰敬其父則子悅請依故事立七
廟𤣥曰禮太祖東向左昭右穆晉立七廟宣帝不得正
東向之位何足法也秘書監卞承之謂廣曰若宗廟之
祭果不及祖有以知楚徳之不長也
　　　宋改孝建以來制度
大明八年罷南北二馳道及孝建以來所改制度還依
元嘉尚書蔡興宗於都座慨然謂顔師伯曰先帝雖非
盛徳之主要以道終始三年無改古典所貴今殯宫始
撤山陵未逺而凡諸制度興造不論是非一皆刋削雖
復禪代亦不至爾天下有識當以此窺人師伯不從
　　　齊詔太廟四時之祭
永明八年詔太廟四時之祭薦宣皇帝起麫餅鴨􁂄孝
皇后筍鴨卵髙皇帝肉膾葅羮昭皇后茗粣炙魚皆所
嗜也武帝夢太祖謂己宋氐諸帝常在太廟從我求食
可别為吾致祠乃命豫章王妃庾氏四時祠二帝二后
於清溪故宅牲牢服章皆用家人禮
　　　唐立王珪家廟
貞觀十三年王珪性寛裕自奉養甚薄於令三品已上
皆立家廟珪通貴已乆獨祭於寢為法司所劾太宗不
問命有司為之立廟以愧之
　　　有司請增宗廟籩豆之禮
開元二十四年明皇命有司議增宗廟籩豆之薦太常
卿韋縚奏請宗廟每坐籩豆十二兵部侍郎張均等議
曰聖人知孝子之情深而物𩔖之無限故為之節制人
之嗜好本無憑準宴私之饌與時遷移故聖人一切同
歸於古屈到嗜芰屈建不以薦以為不以私欲干國之
典若以今之珍饌平生所習求神無方何必泥古則簠
簋可去而盤盂杯桉當在御矣韶濩可息而箜篌筝笛
當在奏矣既非正物後嗣何觀豈可廢棄禮經以從流
俗太子賓客崔沔議曰祭祀之興肇於太古茹毛飲血
則有毛血之薦未有麴蘖則有𤣥酒之奠施及後王禮
物漸備然以神道致敬不敢廢也國家由禮立訓因時
制範清廟時饗禮饌必陳用周制也園寢上食時膳具
設遵漢法也職貢來祭致逺物也有新必薦順時令也
苑囿之内躬稼所收蒐狩之時親發所中莫不薦而後
食盡誠敬也但當申敕有司無或簡怠則鮮美肥濃盡
在是矣不必加籩豆之數也明皇固欲量加品味縚又
奏每室加籩豆各六四時各實以新果珍羞從之
　　奉親門
　　　漢築複道朝長樂宫
元年惠帝以朝太后於長樂宫及閒徃數蹕煩民乃築
複道於武庫南奉常叔孫通諌曰此髙帝月出逰衣冠
之道也子孫奈何乘宗廟道上行哉惠帝懼曰急壊之
通曰人主無過舉今已作百姓皆知之矣願陛下為原
廟渭北衣冠月出逰之益廣宗廟大孝之本乃詔有司
立原廟
　　　毛義之喜乃為親屈
元和元年毛義鄭均皆以行義稱於鄉里南陽張奉慕
義名徃候之坐定而府檄適至以義守安陽令義捧檄
而入喜動顔色奉心賤之辭去後義母死徵辟皆不至
奉乃歎曰賢者固不可測往日之喜乃為親屈也
　　　唐肅宗不敢詣西内
上元二年初李輔國與張后同謀遷上皇於西内是日
端午山人李唐見肅宗肅宗方抱㓜女謂唐曰朕念之
卿勿怪也對曰太上皇思見陛下計亦如陛下之念公
主也肅宗泫然泣下然畏張后尚不敢詣西内
　　　後周王溥侍立父側
顯徳四年以王祚為潁州團練使祚溥之父也溥為宰
相祚有賓客溥常朝服侍立客坐不安席祚曰㹠犬不
足為起
　　封建門
　　　漢詔諸侯王分子弟邑
元朔二年主父偃說武帝曰古者諸侯不過百里彊弱
之形易制今諸侯或連城數十地方千里緩則驕奢易
為淫亂急則阻其彊而合從以逆京師以法割削之則
逆節萌起前日鼂錯是也今諸侯子弟或十數而適嗣
代立餘雖骨肉無尺地之封則仁孝之道不宣願陛下
令諸侯得推恩分子弟以地侯之彼人人喜得所願上
以徳施實分其國不削而稍弱矣武帝從之詔曰諸侯
王或欲推私恩分子弟邑者令各條上朕且臨定其號
名於是藩國始分而子弟畢侯矣
　　　黄河如帶泰山若厲
太初三年初髙祖封功臣為列侯百四十有三人時兵
革之餘大城名都民人散亡户口可得而數裁什二三
大侯不過萬家小者五六百戸其封爵之誓曰使黄河
如帶泰山若厲國以永存爰及苗裔申以丹書之信重
以白馬之盟及髙后時盡差第列侯位次藏諸宗廟副
在有司逮文景四五世間流民既歸户口亦息列侯大
者至三四萬戸小國自倍富厚如之子孫驕逸多抵法
禁隕身失國至是見侯纔四人罔亦少宻焉
　　　晉封燕王慕容皝
咸康七年劉翔至建康成帝引見問慕容鎮軍平安對
曰臣受遣之日朝服拜章翔為燕王皝求大將軍燕王
章璽朝議以為故事大將軍不處邊自漢魏以來不封
異姓為王所求不可許翔曰自劉石構亂長江以北翦
為戎藪未聞中華公卿之胄有一人能攘臂揮戈摧破
凶逆者也獨慕容鎮軍父子竭力心存本朝以寡擊衆
屢殄彊敵功烈如此而惜海北之地不以為封邑何哉
竊惜聖朝踈忠義之國使四海無所勸慕耳歲餘衆議
終不决翔乃說中常侍彧𢎞曰石虎苞八州之地帶甲
百萬志吞江漢自索頭宇文暨諸小國無不臣服惟慕
容鎮軍翼戴天子精貫白日而更不獲殊禮之命竊恐
天下移心解體無復南向者矣𢎞為之入言於成帝乃
以慕容皝為使持節大將軍幽州牧大單于燕王備物
典䇿皆從殊禮
　　　唐襲封刺史長孫無忌不願之國
貞觀十三年太宗既詔宗室羣臣襲封刺史左庶子于
志寧以為古今事殊恐非乆安之道上疏争之侍御史
馬周亦上疏以為堯舜之父猶有朱均之子儻有孩童
嗣職萬一驕愚兆庶被其殃而國家受其敗正欲絶之
也則子文之治猶在正欲留之也而欒黶之惡已彰與
其毒害於見存之百姓則寧使割恩於已亡之一臣明
矣然則向所謂愛之者乃適所以傷之也臣謂宜賦以
茅土疇其户邑必有材行随器授官使其人得奉大恩
而子孫終其福祿會司空趙州刺史長孫無忌等皆不
願之國上表固讓又因子婦長樂公主固請於太宗且
言臣披荆棘事陛下今海内寧一奈何棄之外州與遷
徙何異太宗曰割地以封功臣古今通義意欲公之後
嗣輔朕子孫共傳永乆而公等乃復發言怨望朕豈強
公等以茅土耶詔停世封刺史
　　封禪門
　　　漢光武却羣臣請封禪
建武三十年車駕東廵羣臣上言即位三十年宜封禪
泰山詔曰即位三十年百姓怨氣滿腹吾誰欺欺天乎
曾謂泰山不如林放乎何事汙七十二代之編錄若郡
縣逺遣吏上壽盛稱虛美必髠令屯田於是羣臣不敢
復言
　　　光武感河雒文而封禪
中元元年光武讀河圖會昌符曰赤劉之九會命岱宗
光武感此文乃詔虎賁中郎將梁松等按索河雒䜟文
言九世當封禪者凡二十六事於是張純等復奏請封
禪光武乃許焉詔有司求元封故事當用方石再累玉
檢金泥光武以石功難就欲因孝武故封石置玉牒其
中梁松爭以為不可乃命石工取完青石無必五色車
駕東巡幸魯進幸泰山
　　　梁許𢡟議封禪非盛徳之事
天監八年髙祖祀南郊大赦時有請封會稽禪國山者
上命諸儒草封禪儀欲行之許𢡟建議以為舜柴岱宗
是為廵狩而鄭引孝經鉤命決云封于太山考績柴燎
禪乎梁甫刻石紀號此緯書之曲說非正經之通義也
舜五載一廵狩春夏秋冬周徧四嶽若為封禪何其數
也秦始皇嘗封太山孫皓嘗遣兼司空董朝至陽羡封
禪國山皆非盛徳之事不足為法然則封禪之禮皆道
聴所說失其本文由主好名於上而臣阿㫖於下也后
者祀天祭地禮有常數誠敬之道盡此而備至於封禪
非所敢聞髙祖嘉納之
　　　唐魏徵諫太宗封禪
貞觀六年文武官復請封禪太宗曰卿輩皆以封禪為
帝王盛事朕意不然若天下乂安家給人足雖不封禪
庸何傷乎昔秦始皇封禪而漢文帝不封禪後世豈以
文帝之賢不及始皇邪且事天掃地而祭何必登泰山
之巔封數尺之土然後可以展其誠敬乎羣臣猶請之
不已太宗亦欲從之魏徵獨以為不可太宗曰公不欲
朕封禪者以功未髙邪曰髙矣徳未厚邪曰厚矣中國
未安邪曰安矣四夷未服邪曰服矣年榖未豐邪曰豐
矣符瑞未至邪曰至矣然則何為不可封禪對曰陛下
雖有此六者然承隋末大亂之後户口未復倉廪尚虚
而車駕東廵千乗萬騎其供頓勞費未易任也且陛下
封禪則萬國咸集逺夷君長皆當扈從今自伊洛以東
至于海岱烟火尚希雈莽極目此乃引戎狄入腹少示
之以虛弱也況賞賚不貲未厭逺人之望給復連年不
償百姓之勞崇虚名而受實害陛下將焉用之會河南
北數州大水事遂寢
　　　張說首建封禪之議
開元十三年羣臣屢上表請封禪制以明年十一月十
日有事于泰山時張說首建封禪之議而源乾曜不欲
為之由是與說不平
　　　明皇出玊牒示羣臣
明皇備法駕至泰山足御馬登山留從官於谷口獨與
宰相及祠官俱登儀衞環列於山下百餘里明皇問賀
知章曰前代玉牒之文何故秘之對曰或宻求神仙故
不欲人見明皇曰吾為蒼生祈福耳乃出玉牒宣示羣
臣明皇祀昊天上帝於山上羣臣祀五帝百神於山下
之壇其餘倣乾封故事祭皇地祗於社首明皇御帳殿
受朝覲赦天下封泰山神為天齊王禮秩加三公一等
張說多引兩省吏及以所親攝官登山禮畢推恩徃徃
加階超入五品而不及百官張九齡諫不聼又扈從士
卒但加勲而無賜物由是中外怨之
　　巡幸門
　　　唐姚崇勸上幸東都
開元五年太廟四室壊明皇將幸東都以問宋璟蘇頲
對曰陛下三年之制未終遽爾行幸恐未契天心灾異
為戒願且停車駕又問姚崇對曰太廟屋材皆苻堅時
物歲乆朽腐而壊適與行期相會何足異也明皇大喜
從之褚無量上言隋文帝富有天下遷都之日豈取苻
氏舊材以立太廟乎此特諛臣之言耳願陛下克謹天
戒納忠諫逺諂諛明皇弗聴
　　　羣臣諫幸華清宫
元和十五年穆宗將幸華清宫宰相帥兩省供奉官詣
延英門三上表切諫且言如此臣軰當扈從求面對皆
不聴諫官伏門下至暮乃退未明穆宗自複道出城幸
華清宫獨公主駙馬中尉神䇿六軍使帥禁兵千餘人
扈從晡時還宫
　　　李徳裕箴諷出逰幸
寳厯元年敬宗遊幸無常昵比羣小浙西觀察使李徳
裕獻丹扆六箴六曰防㣲以諷輕出遊幸略曰亂臣猖
蹶非可遽數𤣥服莫辨觸瑟始仆栢谷㣲行豺豕塞路
覩貌獻餐斯可戒懼敬宗優詔答之
　　　敬宗幸驪山
敬宗欲幸驪山温湯僕射李絳諫議大夫張仲方等屢
諫不聴拾遺張權輿伏紫宸殿下叩頭諫曰昔周幽王
幸驪山為犬戎所殺秦始皇𦵏驪山國亡𤣥宗宫驪山
而禄山亂先帝幸驪山而享年不長敬宗曰驪山若此
之凶耶我宜一往以驗彼言幸温湯即日還宫謂左右
曰彼叩頭者之言安足信哉
　　　裴度諫幸東都
二年敬宗自即位以來欲幸東都宰相及朝臣諫者甚
衆敬宗皆不聴決意必行已令度支員外郎盧貞按視
修東都宫闕及道中行宮裴度從容言於敬宗曰國家
本設兩都以備廵幸自多難以來茲事遂廢今宮闕營
壘百司廨舍率已荒弛陛下儻欲行幸宜命有司歳月
間徐加完葺然後可徃敬宗曰從來言事者皆云不當
徃如卿所言不徃亦可
　　田獵門
　　　唐唐儉諫太宗罷獵
貞觀十一年太宗獵於洛陽苑有羣豕突出林中太宗
引弓四發殪四豕有豕突前及馬鐙民部尚書唐儉投
馬搏之上抜劒斬豕顧笑曰天䇿長史不見上將擊賊
耶何懼之甚對曰漢祖以馬上得之不以馬上治之陛
下以神武定四方豈復逞雄心於一獸太宗恱為之罷
獵
　　　栁範奏彈吳王恪
吳王恪數出畋獵頗損居人侍御史栁範奏彈之恪坐
免官太宗曰長史權萬紀事吾兒不能匡正罪當死栁
範曰房𤣥齡事陛下猶不能止畋獵豈得獨罪萬紀太
宗大怒拂衣而入乆之獨引範謂曰何面折我對曰陛
下仁明臣不敢不盡愚直上恱
　　　髙宗出畋遇雨罷獵
永徽元年髙宗出畋遇雨問諫議大夫昌樂谷那律曰
油衣若為則不漏對曰以瓦為之必不漏髙宗恱為之
罷獵
　　　武宗閱諫疏出畋稍希
會昌元年武宗頗好畋獵及武戲五方小兒得出入禁
中賞賜甚厚嘗謁郭太后從容問為天子之道太后勸
以納諫武宗退悉取諫疏閱之多諫遊獵自是武宗出
畋稍希五方無復横賜
　　　髙少逸諫上幸涇陽
二年武宗幸涇陽校獵諫議大夫髙少逸鄭朗於閤中
諫曰陛下比來遊獵稍頻出城太逺侵星夜歸萬機曠
廢武宗改容謝之
　　　後唐明宗仁及鳥獸
長興二年敕解縱五方鷹隼内外無得更進馮道曰陛
下可謂仁及鳥獸明宗曰不然朕昔嘗從武皇獵時秋
稼方熟有獸逸入田中遣騎取之比及得獸餘稼無幾
以是思之獵有損無益故不為耳
　　養老門
　　　後周行養老之禮
陳天嘉四年周主將視學以太傅燕國公于謹為三老
謹上表固辭不許仍賜以延年杖周主幸太學謹入門
周主迎拜於門屏之間謹荅拜有司設三老席於中楹
南向太師護升階設几謹升席南面憑几而坐周主升
階立於斧扆之前西面有司進饌周主跪設醤豆親為
之袒割謹食畢周主親跪授爵北面立而訪道謹起立
於席後對曰木受繩則正后從諫則聖明王虛心納諫
以知得失天下乃安乂曰去食去兵信不可去願陛下
守信勿失又曰有功必賞有罪必罰則為善者日進為
惡者日止又曰言行者正身之基願陛下三思而言九
慮而行勿使有過天子之過如日月之食人莫不知願
陛下慎之周主再拜受言謹荅拜禮成而出
　　聖節門
　　　唐太宗生日不宴樂
貞觀二十年太宗謂長孫無忌等曰今日吾生日世俗
皆為樂在朕飜成傷感今君臨天下富有四海而承歡
膝下永不可得此子路所以有負米之恨也詩云哀哀
父母生我劬勞奈何以劬勞之日更為宴樂乎
　　　源乾曜請以生日為千秋節
開元十七年明皇以生日宴百官於花蕚樓下左丞相
乾曜右丞相說帥百官上表請以每歲八月五日為千
秋節布於天下咸令宴樂尋又移社就千秋節
　　　張九齡上千秋金鏡錄
二十四年千秋節羣臣皆獻寳鏡張九齡以為以鏡自
照見形容以人自照見吉凶乃述前世興廢之源為書
五卷謂之千秋金鏡錄上之明皇賜書襃美
　　喪𦵏門
　　　漢文帝以北山石為槨
前三年張釋之從行至霸陵文帝謂羣臣曰嗟乎以北
山石為槨用紵絮斮陳漆其間豈可動哉左右皆曰善
釋之曰使其中有可欲者雖錮南山猶有隙使其中無
可欲者雖無石槨又何戚焉文帝稱善
　　　光武初作壽陵
建武二十六年初作壽陵光武曰古者帝王之𦵏皆陶
人瓦器木車茅馬使後世之人不知其處太宗識終始
之義景帝能述遵孝道遭天下反覆而覇陵獨完受其
福豈不美哉今所制地不過二三頃無為山陵陂池裁
令流水而已使迭興之後與丘隴同體
　　　晉武帝欲行三年之喪
泰始元年文帝之喪臣民皆從權制三日除服既𦵏武
帝亦除之然猶素冠疏食哀毁如居喪者羊祜謂傅𤣥
曰三年之喪雖貴遂服禮也而漢文除之毁禮傷義今
主上至孝雖奪其服實行喪禮若因此復先王之法不
亦善乎𤣥曰以日易月已數百年一旦復古難行也祜
曰不能使天下如禮且使主上遂服不猶愈乎𤣥曰主
上不除而天下除之此為但有父子無復君臣也乃止
羣臣奏請易服復膳詔曰每感念幽㝠而不得終苴絰
之禮以為沈痛況當食稻衣錦乎適足激切其心非所
以相解也遂以疏素終三年
　　　陳逵杜預議喪服
十年𦵏元皇后於峻陽陵武帝及羣臣除喪即吉博士
陳逵議以為今時所行漢帝權制太子無有國事自宜
終服尚書杜預以為古者天子諸侯三年之喪始同齊
斬既𦵏除服諒闇以居心喪終制君子之於禮存諸内
而已禮非玊帛之謂喪豈衰麻之謂乎太子出則撫軍
守則監國不為無事宜卒哭除衰麻而以諒闇終三年
武帝從之
　　　盗發漢霸杜二陵
建興三年盗發漢霸杜二陵及薄太后陵得金帛甚多
朝廷以用度不足詔收其餘以實内府
　　　梁武帝徃臨馮道根
普通元年左軍將軍馮道根卒是日武帝春祠二廟既
出宫有司以聞武帝問中書舍人朱异曰吉凶同日今
可行乎對曰昔衞獻公聞栁莊死不釋祭服而徃道根
雖未為社稷之臣亦有勞王室臨之禮也武帝即幸其
宅哭之甚慟
　　　北魏髙澄虛𦵏髙歡於漳西
梁太清元年髙澄入朝于鄴虚𦵏齊獻武王於漳水之
西潜鑿成安鼓山石窟佛頂之旁為穴納其柩而塞之
殺其羣匠及齊之亡也一匠之子知之發石取金而逃
　　　唐虞世南諫厚𦵏
貞觀九年詔山陵依漢長陵故事務存隆厚期限既促
功不能及祕書監虞世南上疏以為聖人薄𦵏其親非
不孝也深思逺慮以厚𦵏適足為親之累故不為耳昔
張釋之言使其中有可欲雖錮南山猶有隙劉向言死
者無終極而國家有廢興釋之之言為無窮計也伏惟
陛下聖徳度越唐虞而厚𦵏其親乃以秦漢為法臣竊
為陛下不取雖復不藏金玉後世但見丘隴如此其大
安知其中無金玉邪且今釋服已依霸陵而丘隴之制
獨依長陵恐非所宜䟽奏不報世南復上疏以為漢天
子即位即營山陵逺者五十餘年今以數月之間為數
十年之功恐於人力有所不逮太宗乃以世南疏授有
司令詳處其宜房𤣥齡等議以為漢長陵髙九丈原陵
髙六丈今九丈則太崇三仭則太卑請依原陵之制從
之
　　　太宗自為終制
十一年太宗以漢世豫作山陵免子孫倉猝勞費又志
在儉𦵏恐子孫從俗奢靡自為終制因山為陵容棺而
已
　　　公主當服三年之喪
永徽元年太宗女衡山公主應適長孫氏有司以為服
既公除欲以今秋成昏于志寧上言漢文立制本為天
下百姓公主服本斬衰縱使服随例除豈可情随例改
請俟三年喪畢成昏髙宗從之
　　　嚴善思疏諫合𦵏
神龍元年太后將合𦵏乾陵給事中嚴善思上疏以為
乾陵𤣥宫以石為門鐡錮其縫今啓其門必須鐫鑿神
明之道體尚幽𤣥動衆加功恐多驚黷況合𦵏非古漢
時諸陵皇后多不合𦵏魏晉已降始有合者望於乾陵
之傍更擇吉地為陵若神道有知幽塗自當通會若其
無知合之何益不從
　　　令狐峘諫厚𦵏
大厯十四年制應山陵制度務從優厚當竭帑藏以供
其費刑部員外郎令狐峘上疏諫其略曰臣伏讀遺詔
務從儉約若制度優厚豈顧命之意邪代宗荅詔略曰
非唯中朕之病抑亦成朕之美敢不聞義而徙
　　　唐李建勲戒勿封土立碑
後周廣順元年唐司徒致仕李建勲病且死戒家人曰
時事如此吾得良死幸矣勿封土立碑聴人耕種於其
上免為它日開發之標及江南之亡也諸貴人髙大之
冢無不發者惟建勲冢莫知其處
　　　後周太祖有紙衣瓦棺之戒
顯徳元年太祖屢戒晉王曰昔吾西征見唐十八陵無
不發掘者此無它惟多藏金玉故也我死當衣以紙衣
斂以瓦棺速營𦵏勿乆留宫中壙中無用石以甓代之
工人役徒皆和雇勿以煩民勿修下宫勿置守陵宫人
勿作石羊虎人馬惟刻石置陵前云周天子平生好儉
約遺令用紙衣瓦棺嗣天子不敢違也汝或吾違吾不
福汝
　　交友門
　　　漢酈寄為賣友
八年班固賛曰孝文時天下以酈寄為賣友夫賣友者
謂見利而忘義也若寄父為功臣而又執劫雖摧吕祿
以安社稷誼存君親可也
　　　朱勃上書明馬援之謗
建武二十五年初朱勃年十二能誦詩書常候馬援兄
況辭言嫺雅援裁知書見之自失況知其意乃自酌酒
慰援曰朱勃小器速成智盡此耳卒當從汝禀學勿畏
也及援為將軍封侯而勃位不過縣令援後雖貴常待
以舊恩而卑侮之勃愈身自親及援遇讒唯勃能終焉
　　　吳程普與周瑜交若飲醇醪
建安十五年程普頗以年長數陵侮瑜瑜折節下之終
不與校普後自敬服而親重之乃告人曰與周公瑾交
若飲醇醪不覺自醉
　　　魏傅嘏不受何晏為交
正元元年正始中夏侯𤣥何晏鄧颺俱有盛名欲交尚
書郎傅嘏嘏不受嘏友人荀粲怪而問之嘏曰太初志
大其量能合虛聲而無實才何平叔言逺而情近好辯
而無誠所謂利口覆邦國之人也鄧𤣥茂有為而無終
外要名利内無闗鑰貴同惡異多言而妬前多言多釁
妬前無親以吾觀此三人者皆將敗家逺之猶恐禍及
況昵之乎
　　　唐李翰為張廵作傳表
至徳二載議者或罪張巡以守睢陽不去與其食人曷
若全人其友人李翰為之作傳表上之以為巡以寡擊
衆以弱制疆保江淮以待陛下之師師至而巡死巡之
功大矣而議者或罪巡以食人愚巡以守死臣竊痛之
設使巡守城之初已有食人之計損數百之衆以全天
下臣猶曰功過相掩況非其素志乎臣敢撰傳一卷獻
上乞編列史官衆議由是始息
　　　後周王峻薦故人申師厚
廣順元年王峻有故人曰申師厚嘗為兖州牙將失職
飢寒望峻馬拜謁於道會凉州請帥於朝廷太祖以絶
域非人所欲募率府供奉官願行者月餘無人應募峻
薦師厚於太祖以師厚為河西節度使
　　學校門
　　　漢幸辟雍行養老禮
永平二年上幸辟雍初行養老禮以李躬為三老桓榮
為五更禮畢引桓榮及弟子升堂上自為下說諸儒執
經問難於前冠帶縉紳之人圜橋門而觀聴者盖億萬
計於是下詔賜榮爵闗内侯三老五更皆以二千石禄
養終厥身
　　　晉李遼請修孔子舊廟
太元十七年李遼上表請敕兖州修孔子舊廟給戸灑
掃仍立庠序收教學者曰事有如賖而實急者此之謂
也表不見省
　　　後周謁孔子廟
廣順元年太祖如曲阜謁孔子祠既奠將拜左右曰孔
子陪臣也不當以天子拜之太祖曰孔子百世帝王之
師敢不敬乎遂拜之又拜孔子墓命葺孔子祠禁孔陵
樵採訪孔子顔淵之後以為曲阜令
　　　蜀中文學復盛
三年自唐末以來所在學校廢絶蜀毋昭裔出私財百
萬營學館且請刻板印九經蜀主從之由是蜀中文學
復盛
　　文學門
　　　漢招選文學之士
建元三年武帝自初即位招選天下文學材智之士待
以不次之位四方士多上書言得失自衒鬻者以千數
上簡㧞其俊異者寵用之莊助最先進後又得吳人朱
買臣趙人吾丘壽王蜀人司馬相如平原東方朔吳人
枚臯濟南終軍等並在左右每令與大臣辨論中外相
應以義理之文大臣數屈焉然相如特以詞賦得幸朔
臯不根持論好詼諧武帝以俳優畜之雖數賞賜終不
任以事也朔亦觀上顔色時時直諫有所補益
　　　唐十八學士登瀛洲
武徳四年髙祖以秦王世民功大前代官皆不足以稱
之特置天䇿上將位在王公上世民以海内浸平乃開
館於宫西延四方文學之士出教以王府屬杜如晦記
室房𤣥齡虞世南文學褚亮姚思㢘主簿李𤣥道叅軍
蔡允恭薛元敬顔相時諮議典籖蘇朂天䇿府從事中
郎于志寧軍諮祭酒蘇世長記室薛收倉曹李守素國
子助教陸徳明孔穎逹信都盖文逹宋州總管府戸曹
許敬宗並以本官兼文學館學士分為三畨更日直宿
供給珍膳恩禮優厚世民朝謁公事之暇輒至館中引
諸學士討論文籍或夜分乃寢又使庫直閻立本圖像
褚亮為贊號十八學士士大夫得預其選者時人謂之
登瀛洲
　　　髙祖置𢎞文館於殿側
九年髙祖於𢎞文殿聚四部書二十餘萬卷置𢎞文館
於殿側精選天下文學之士虞世南褚亮姚思㢘歐陽
詢蔡允恭蕭徳言等以本官兼學士令更日宿直聴朝
之隙引入内殿講論前言徃行商𣙜政事或至夜分乃
罷又取三品已上子孫充𢎞文館學生
　　　中宗置修文館
景龍二年置修文館大學士四員直學士八員學士十
二員選公卿以下善為文者李嶠等為之每遊幸禁苑
或宗戚宴集學士無不畢從賦詩屬和使上官昭容第
其甲乙優者賜金帛同預宴者惟中書門下及長參王
公親貴數人而已至大宴方召八座九列諸司五品以
上預焉於是天下靡然争以文華相尚儒學忠讜之士
莫得進矣
　　　明皇置麗正書院
開元十一年明皇置麗正書院聚文學之士徐堅等或
修書或侍講以張說為修書使以總之有司供給優厚
中書舍人洛陽陸堅以為此屬無益於國徒為縻費欲
悉奏罷之張說曰自古帝王於國家無事之時莫不崇
宫室廣聲色今天子獨延禮文儒發揮典籍所益者大
所損者㣲陸子之言何不逹也明皇聞之重說而薄堅
　　　更名集仙殿為集賢
十三年明皇與中書門下及禮官學士宴於集仙殿明
皇曰仙者憑虛之論朕所不取賢者濟理之具朕今與
卿曹合宴宜更名曰集賢殿其書院官五品以上為學
士六品以下為直學士以張說知院事徐堅副之明皇
欲以說為大學士說固辭而止
　　　軍國大事與學士謀
元和五年白居易復上奏以為臣比請罷兵今之事勢
又不如前不知陛下復何所恃是時憲宗每有軍國大
事必與諸學士謀之嘗踰月不見學士李絳等上言臣
等飽食不言其自為計則得矣如陛下何陛下詢訪理
道開納直言實天下之幸豈臣等之幸憲宗遽令明日
三殿對來
　　　明宗置端明殿學士
天成元年明宗目不知書四方奏事皆令安重誨讀之
重誨亦不能盡通乃奏稱臣徒以忠實之心事陛下得
典樞機今事粗能曉知至於古事非臣所及願倣前朝
侍講侍讀近代直崇政樞宻院選文學之臣與之共事
以備應對乃置端明殿學士
　
　
　
　
　
　
　
　
　
　
　
　
　
　
　通鑑總𩔖卷十上
欽定四庫全書
　通鑑總𩔖卷十下　　　　　宋　沈樞　撰
　　文章門
　　　梁徐摛謂之宫體
中大通三年太子以侍讀徐摛為家令兼管記摛文體
輕麗春坊盡學之時人謂之宫體武帝聞之怒召摛欲
加誚責及見應對明敏辭義可觀意更釋然因問經史
及釋教摛商較縱横應對如響武帝甚加歎異寵遇日
隆
　　　魏蘓綽作大誥
梁大同十一年晉氏以來文章競為浮華魏丞相泰欲
革其弊魏主饗太廟泰命尚書領著作蘓綽作大誥宣
示羣臣戒以政事仍命自今文章皆依此體
　　　隋李諤言文體輕薄
陳至徳二年隋主不喜辭華詔天下公私文翰並宜實
録治書侍御史李諤亦以當時屬文體尚輕薄上書曰
魏之三祖崇尚文詞江左齊梁其弊彌甚競一韻之竒
争一字之巧連篇累牘不出月露之形積案盈箱唯是
風雲之狀世俗以此相髙朝廷據茲擢士於是閭里童
昏貴游總丱未窺六甲先製五言至如羲皇舜禹之典
伊傅周孔之說不復闗心何嘗入耳指儒素為古拙用
詞賦為君子故文筆日煩其政日亂良由棄大聖之軌
模構無用以為用也今朝廷雖有是詔州縣仍踵弊風
躬仁孝之行者擯落私門不加收齒工輕薄之藝者選
充吏職舉送天朝盖由縣令刺史未遵風教請普加采
察送臺推劾詔以諤前後所奏頒示四方
　　　唐張昌齡以辭華見黜
貞觀二十一年太宗幸翠㣲宫冀州進士張昌齡獻翠
㣲宫頌太宗愛其文命於通事舍人裏供奉初昌齡與
進士王公謹皆善屬文名振京師考功員外郎王師旦
知貢舉黜之舉朝莫曉其故及奏第太宗怪無二人名
詰之師旦對曰二人雖有辭華然其體輕薄終不成令
器若置之髙第恐後進效之傷陛下雅道太宗善其言
　　　劉曉言取士以文藝為末
上元元年劉曉上疏禮部取士専用文章為甲乙故天
下之士皆捨徳行而趨文藝有朝登甲科而夕䧟刑辟
者雖日誦萬言何闗理體文成七歩未足化人況盡心
卉木之間極筆煙霞之際以斯成俗豈非大謬夫人之
慕名如水趨下上有所好下必甚焉陛下若取士以徳
行為先文藝為末則多士雷奔四方風動矣
　　　四方表奏華而不典
開成元年文宗與宰相語患四方表奏華而不典李石
對曰古人因事為文今人以文害事
　　　晉王緘草露布不知故事
後梁乾化三年晉王方宴將吏擒守光適至王命掌書
記王緘草露布緘不知故事書之於布遣人曳之
　　經術門
　　　漢雋不疑以經術明大誼
始元五年有男子乗黄犢車詣北闕自謂衞太子公車
以聞丞相御史中二千石至者莫敢發言京兆尹不疑
後到叱從吏收縛或曰是非未可知且安之不疑曰諸
君何患於衞太子昔蒯瞶違命出犇輒距而不納春秋
是之衞太子得罪先帝亡不即死今來自詣此罪人也
遂送詔獄天子與大將軍霍光聞而嘉之曰公卿大臣
當用有經術明於大誼者繇是不疑名聲重於朝廷在
位者皆自以不及也廷尉驗治何人竟得姦詐
　　　詔諸儒會白虎觀
建初四年校書郎楊終建言宣帝博徵羣儒論定五經
於石渠閣方今天下少事學者得成其業而章句之徒
破壊大體宜如石渠故事永為後世則章帝從之詔太
常將大夫博士郎官及諸儒會白虎觀議五經同異使
五官中郎將魏應承制問侍中淳于恭奏帝親稱制臨
決作白虎議奏名儒丁鴻樓望成封桓郁班固賈逵及
廣平王羡皆與焉
　　　後唐田敏刻九經板
後周廣順三年初唐明宗之世宰相馮道李愚請令判
國子監田敏校正九經刻板印賣朝廷從之板成獻之
由是雖亂世九經𫝊布甚廣
　　學術門
　　　吳孫權謂吕䝉不可不學
漢建安十五年初權謂吕䝉曰卿今當塗掌事不可不
學䝉辭以軍中多務權曰孤豈欲卿治經為博士邪但
當渉獵見往事耳䝉乃始就學及魯肅過尋陽與䝉論
議大驚曰卿今者才略非復吳下阿䝉䝉曰士别三日
即更刮目相待大兄何見事之晚乎
　　　宋徐傅言論不復以學問為長
永初三年以徐羡之為司空錄尚書事羡之起自布衣
又無術學直以志力局度一旦居廊廟朝野推服咸謂
有宰臣之望嘗與傅亮謝晦宴聚亮晦才學辯博羡之
風度詳整時然後言鄭鮮之歎曰觀徐傅言論不復以
學問為長
　　用儒門
　　　漢宣帝不聽太子用儒生
甘露元年宣帝所用多文法吏以刑繩下太子嘗侍燕
從容言陛下持刑太深宜用儒生宣帝作色曰漢家自
有制度本以霸王道雜之奈何純任徳教用周政乎且
俗儒不逹時宜好是古非今使人眩於名實不知所守
何足委任乃歎曰亂我家者太子也
　　　樊準乞下詔博求幽隐
延平元年尚書郎樊準以儒風寢衰上疏曰臣聞人君
不可以不學光武受命中興東西誅戰不遑啓處然猶
投戈講蓺息馬論道孝明庶政萬機無不簡心而垂情
古典游意經蓺每饗射禮畢正坐自講諸儒並聴四方
欣欣又多徵名儒布在廊廟每讌會則論難衎衎共求
政化是以議者每稱盛時咸言水平今學者益少逺方
尤甚博士倚席不講儒者競論浮麗忘謇謇之忠習諓
諓之辭臣愚以為宜下明詔博求幽隐寵進儒雅以俟
聖上講習之期太后深納其言詔公卿中二千石各舉
隐士大儒務取髙行以勸後進妙簡博士必得其人
　　　靈帝詔諸儒正五經文字
熹平四年詔諸儒正五經文字命議郎蔡邕為古文篆
𨽻三體書之刻石立于太學門外使後儒晚學咸取正
焉碑始立其觀視及摹冩者車乗日千餘兩填塞街陌
　　　後唐擇名儒輔導從榮
天成二年明宗謂安重誨曰從榮左右有矯宣朕㫖令
勿接儒生恐弱人志氣者朕以從榮年少臨大藩故擇
名儒使輔導之今奸人所言乃如此欲斬之重誨請嚴
戒而已
　　制科門
　　　唐䇿試制舉之士
元和元年䇿試制舉之士於是校書郎元稹監察御史
獨孤郁校書郎白居易前進士蕭俛沈傳師出焉
　　　韋貫之署牛僧孺等為上第
二年上䇿試賢良方正直言極諫時牛僧孺皇甫湜李
宗閔皆指陳時政之失無所避戸部侍郎楊於陵吏部
員外郎韋貫之為考䇿官貫之署為上第憲宗亦嘉之
詔中書優與處分李吉甫惡其言直泣訴於憲宗且言
翰林學士裴垍王涯覆䇿湜涯之甥也涯不先言垍無
所異同憲宗不得已罷垍為户部侍郎涯為都官員外
郎貫之為果州刺史後楊於陵為嶺南節度使亦坐考
䇿無異同也僧孺等乆之不調各從辟於藩府
　　　白居易為牛僧孺等上疏
白居易上疏以為牛僧孺等直言時事恩奬登科而更
遭斥逐並出為闗外官楊於陵等以考䇿敢收直言裴
垍等以覆䇿不退直言皆坐譴調盧坦以數舉職事黜
庶子此數人皆今之人望天下視其進退以卜時之臧
否者也一旦無罪悉踈棄之上下杜口衆心恟恟陛下
亦知之乎且陛下既下詔徵之直言索之極諫僧孺等
所對如此縱未能推而行之又何忍罪而斥之乎
　　　李郃乞回所授以旌蕡直
賢良方正裴休李郃等二十二人中第皆除官考官馮
宿等見劉蕡䇿皆歎服而畏宦官不敢取詔下物論囂
然稱屈諫官御史欲論奏執事抑之李郃曰劉蕡下第
我軰登科能無厚顔乃上疏以為蕡所對䇿漢魏以來
無與為比今有司以蕡指切左右不敢以聞恐忠良道
窮綱紀遂絶況臣所對不及蕡逺甚乞回臣所授以旌
蕡直不報蕡由是不得仕於朝終於使府御史
　　　後周設賢良方正等科
顯徳四年設賢良方正直言極諫經學優深可為師法
詳閑吏理逹於教化等科
　　貢舉門
　　　唐以禮部侍郎試貢舉人
開元二十四年舊制考功員外郎掌試貢舉人有進士
李權陵侮員外郎李昻議者以員外郎位卑不能服衆
敕自今委禮部侍郎試貢舉人
　　　逹奚珣不敢黜國忠子
天寳十二載楊國忠子暄舉明經學業荒陋不及格禮
部侍郎逹奚珣畏國忠權勢遣其子昭應尉撫先白之
撫伺國忠入朝上馬趨至馬下國忠意其子必中選有
喜色撫曰大人白相公郎君所試不中程式然亦未敢
落也國忠怒曰我子何患不富貴乃令鼠軰相賣䇿馬
不顧而去撫惶遽書白其父曰彼恃挾貴勢令人慘嗟
安可復與論曲直遂置暄上第
　　科舉門
　　　唐太后䇿貢士於洛城殿
載初元年太后䇿貢士於洛城殿貢士殿試自此始
　　　選舉宜得實才
長壽元年補闕薛謙光上疏以為選舉之法宜得實才
取捨之間風化所繫今之選人咸稱覔舉奔競相尚諠
訴無慙至於才應經邦惟令試䇿武能制敵止驗彎孤
昔漢武帝見司馬相如賦恨不同時及置之朝廷終文
園令知其不堪公卿之任故也吳起將戰左右進劒起
曰將者提鼔揮桴臨難決疑一劒之任非將事也然則
虛文豈足以佐時善射豈足以克敵要在文吏察其行
能武吏觀其勇畧考居官之臧否行舉者賞罰而已
　　　楊綰上疏請考實行
廣徳元年楊綰上疏以為古之選士必取行實近世専
尚文辭自隋煬帝始置進士科猶試䇿而已至髙宗時
劉思立始奏進士加雜文明經加帖從此積弊轉而成
俗朝之公卿以此待士家之長老以此訓子其明經則
誦帖括以求僥倖又舉人皆令投牒自應如此欲其返
淳朴崇㢘讓何可得也請令縣令察孝㢘取行著鄉閭
學知經術薦之於州刺史考試升之於省任各占一經
朝廷擇儒學之士問經義二十條對䇿三道上第即注
官中第得出身下第罷歸代宗命諸司通議李栖筠賈
至嚴武並與綰同至議以為今試學者以帖字為精通
考文者以聲病為是非風流頹弊誠當釐改然自東晉
以來人多僑寓士居郷土百無一二請兼廣學校保桑
梓者郷里舉焉在流寓者庠序推焉敕禮部具條目以
聞綰又請置五經秀才科
　　　段文昌言錢徽取進士不公
長慶元年李徳裕吉甫之子也以李宗閔嘗對䇿譏切
其父恨之宗閔又與元稹争進取有隙楊汝士與錢徽
掌貢舉時段文昌李紳各以書屬所善進士於徽及牓
出文昌紳所屬皆不預焉及第者鄭朗覃之弟裴譔度
之子蘓巢宗閔之壻楊殷士汝士之弟也文昌言於穆
宗曰今嵗禮部殊不公所取進士皆子弟無蓺以闗節
得之上以問諸學士徳裕稹紳皆曰誠如文昌言穆宗
乃命中書舍人王起等覆試詔黜朗等十人貶徽宗閔
汝士等或勸徽奏文昌紳屬書上必寤徽曰茍無愧心
得喪一致奈何奏人私書豈士君子所為邪取而焚之
時人多之自是徳裕宗閔各分朋黨更相傾軋垂四十
年
　　　南唐江文蔚取士専任至公
後周廣順二年唐主好文學故韓熙載與馮延巳延魯
江文蔚潘佑徐鉉之徒皆至美官當時唐之文雅於諸
國為盛然未嘗設科舉多因上書言事拜官至是始命
翰林學士江文蔚知貢舉進士王克貞等三人及第唐
主問文蔚卿取士何如前朝對曰前朝公舉私謁相半
臣専任至公耳唐主悅中書舍人張緯前朝登第聞而
銜之時執政皆不由科第相與沮毁竟罷貢舉
　　　徐鉉言貢舉不宜遽罷
三年唐祠部郎中知制誥徐鉉言貢舉初設不宜遽罷
乃復行之
　　薦舉門
　　　漢王章為王鳯所舉不親附鳯
陽朔元年王章素剛直敢言雖為鳯所舉非鳯専權不
親附鳯乃奏封事言日食之咎皆鳯専權蔽主之過
　　　宋𢎞薦桓譚責其鼔琴
建武二年以太中大夫宋𢎞為大司空𢎞薦桓譚為給
事中光武令譚鼓琴愛其繁聲𢎞聞之不恱伺譚内出
正朝服坐府上遣吏召之譚至不與席而讓之且曰能
自改邪將令相舉以法乎譚頓首辭謝良乆乃遣之後
大會羣臣光武使譚鼓琴譚見𢎞失其常度光武怪而
問之𢎞乃離席免冠謝曰臣所以薦桓譚者望能以忠
正導主而令朝廷耽恱鄭聲臣之罪也光武改容謝之
　　　閔仲叔辭侯霸而去
五年侯霸為大司徒聞太原閔仲叔之名而辟之既至
霸不及政事徒勞苦而已仲叔恨曰始䝉嘉命且喜且
懼今見明公喜懼皆去以仲叔為不足問邪不當辟也
辟而不問是失人也遂辭出投劾而去
　　　周舉劾奏左雄
永和三年初尚書令左雄薦冀州刺史周舉為尚書既
而雄為司𨽻校尉舉故冀州刺史馮直任將帥直嘗坐
臧受罪舉以此劾奏雄雄曰詔書使我選武猛不使我
選清髙舉曰詔書使君選武猛不使君選貪汚也雄曰
進君適所以自伐也舉曰昔趙宣子任韓厥為司馬厥
以軍法戮宣子僕宣子謂諸大夫曰可賀我矣吾選厥
也任其事今君不以舉之不才誤升諸朝不敢阿君以
為君羞不寤君之意與宣子殊也雄恱謝曰吾嘗事馮
直之父又與直善今宣光以此奏吾是吾之過也天下
益以此賢之
　　　皇甫規薦張奐自代
延熹六年初張奐坐梁冀故吏免官禁錮凡諸交舊莫
敢為言唯規薦舉前後七上由是拜武威太守及規為
度遼將軍到營數月上書薦奐才略兼優宜正元帥以
從衆望朝廷從之以奐代規為度遼將軍以規為使匈
奴中郎將
　　　袁渙不肯作書罵先主
建安元年先主在豫州舉袁渙為茂才渙為吕布所留
布欲使渙作書罵辱而渙不可布大怒以兵脅渙曰為
之則生不為則死渙笑而應之曰渙聞唯徳可以辱人
不聞以罵使彼固君子邪且不恥將軍之言彼誠小人
邪將復將軍之意則辱在此不在於彼且渙他日之事
劉將軍猶今日之事將軍也如一旦去此復罵將軍可
乎布慙而止
　　　魏盧毓薦管寧韓暨崔林常林
景初二年明帝問吏部尚書盧毓誰可為司徒者毓薦
處士管寧明帝不能用更問其次對曰敦篤至行則太
中大夫韓暨亮直清方則司𨽻校尉崔林貞固純粹則
太常常林以韓暨為司徒
　　　晉韋忠不從張華之辟
元康九年裴頠薦韋忠於張華華辟之忠辭疾不起人
問其故忠曰張茂先華而不實裴逸民慾而無厭棄典
禮而附賊后此豈大丈夫之所為哉逸民每有心託我
我常恐其溺於深淵而餘波及我況可褰裳而就之哉
　　　苻秦命牧伯守宰舉人
升平五年秦王堅命牧伯守宰各舉孝弟㢘直文學政
事察其所舉得人者賞之非其人者罪之由是人莫敢
妄舉而請託不行士皆自勵雖宗室外戚無才能者皆
棄不用當是之時内外之官率皆稱職
　　　謝安舉兄子𤣥
太元二年是時朝廷方以秦冦為憂詔求文武良將可
以鎮禦北方者謝安以兄子𤣥應詔郗超聞之歎曰安
之明乃能違衆舉親𤣥之才足以不負所舉衆咸以為
不然超曰吾嘗與𤣥共在桓公府見其使才雖履屐間
未嘗不得其任是以知之𤣥募驍勇之士得劉牢之等
數人以牢之為參軍常領精銳為前鋒戰無不㨗時號
北府兵敵人畏之
　　　宋殷景仁引劉湛反成猜隙
元嘉十二年領軍將軍劉湛與僕射殷景仁素善湛之
入也景仁實引之湛既至以景仁位遇本不踰已而一
旦居前意甚憤憤俱被時遇以景仁専管内任謂為間
已猜隙漸生景仁對親舊歎曰引之令入入便噬人乃
稱疾解職
　　　北魏李彪不藉舉主
齊建武四年初魏中尉李彪家世孤㣲朝無親援以文
穆公李沖好士傾心附之沖亦重其材學薦於魏主且
為之延譽於朝公私汲引及為中尉彈劾不避貴戚魏
主賢之以比汲黯彪自以結知人主不復藉沖稍稍踈
之沖浸銜之及魏主南伐彪與沖共掌留務彪性剛豪
數與沖爭辨形於聲色自以身為法官它人莫能紏沖
不勝憤乃積其前後過惡禁彪於尚書省上表劾彪稱
臣與彪相識以來垂二十載見其才優學博議論剛正
愚意誠謂㧞萃公清之人後稍察其為人酷急自大駕
南行以來彪兼尚書日夕共事始知其専恣聴其言如
振古忠恕之賢校其行實天下佞暴之賊依事求實悉
有成驗如臣列得實宜殛彪於北荒以除亂政之姦所
引無證宜投臣於四裔以息青蠅之譛有司處彪大辟
魏主宥之除名而已
　　　隋楊素屢薦封徳彛
開皇十五年楊素負貴恃才多所陵侮唯賞重徳彛每
引之與論宰相職務終日忘倦因撫其牀曰封郎必當
據吾此座屢薦於文帝文帝擢為内史舍人
　　　唐太宗令封徳彛舉賢
貞觀元年太宗令封徳彛舉賢乆無所舉太宗詰之對
曰非不盡心但於今未有竒才耳太宗曰君子用人如
器各取所長古之致治者豈借才於異代乎正患己不
能知安可誣一世之人徳彛慙而退
　　　常何薦家客馬周
三年茌平人馬周客逰長安舍於中郎將常何之家六
月旱詔文武官極言得失何武人不學不知所言周代
之陳便宜二十餘條太宗怪其能以問何對曰此非臣
所能家客馬周為臣具草耳太宗即召之未至遣使督
促者數軰及謁見與語甚恱後奉使稱㫖太宗以常何
為知人
　　　魏徵坐繆舉仆碑
十七年初魏徵嘗薦杜正倫及侯君集有宰相才請以
君集為僕射且曰國家安不忘危不可無大將諸衞兵
馬宜委君集専知太宗以君集好誇誕不用及正倫以
罪黜君集謀反誅太宗始疑徵阿黨又有言徵自録前
後諫辭以示起居郎褚遂良者太宗愈不恱乃罷叔玊
尚主而踣所撰碑
　　　髙宗責侍臣不進賢
乾封二年髙宗屢責侍臣不進賢衆莫敢對司列少常
伯李安期對曰天下未嘗無賢亦非羣臣敢蔽賢也比
來公卿有所薦引為讒者已指為朋黨滯淹未𫉬伸而
在位者先獲罪矣是以各務杜口耳陛下果推至誠以
待之其誰不願舉所知此在陛下非在羣臣也髙宗深
以為然
　　　郭翰薦狄仁傑
垂拱二年狄仁傑為寧州刺史監察御史郭翰廵察隴
右所至多所按劾入寧州境耆老歌刺史徳美者盈路
翰薦之於朝徴為冬官侍郎
　　　狄仁傑舉其子為郎
聖厯元年太后命宰相各舉尚書郎一人仁傑舉其子
光嗣拜地官員外郎已而稱職太后喜曰卿足繼祁奚
矣通事舍人元行沖博學多通仁傑重之行沖數規諫
仁傑且曰凡為家者必有儲蓄脯醢以適口參术以攻
疾僕竊計明公之門珍味多矣行沖請備藥物之末仁
傑笑曰吾藥籠中物何可一日無也
　　　狄仁傑薦張柬之
乆視元年太后嘗問仁傑朕欲得一佳士用之誰可者
仁傑曰未審陛下欲何所用之太后曰欲用為將相仁
傑對曰文學緼藉則蘓味道李嶠固其選矣必欲取卓
犖竒才則有荆州長史張柬之其人雖老宰相才也太
后擢東之為洛州司馬數日又問仁傑對曰前薦柬之
尚未用也太后曰已遷矣對曰臣所薦者可為宰相非
司馬也乃遷秋官侍郎乆之卒用為相仁傑又嘗薦夏
官侍郎姚元崇監察御史曲阿桓彦範太州刺史敬暉
等數十人率為名臣或謂仁傑曰天下桃李悉在公門
矣仁傑曰薦賢為國非為私也
　　　張循憲請以己官授張嘉貞
長安二年侍御史張循憲為河東采訪使有疑事不能
決病之問侍吏曰此有佳客可與議事者乎吏言前平
鄉尉張嘉貞有異才循憲召見詢以事嘉貞為條析理
分莫不洗然循憲因請為奏皆意所未及循憲還見太
后太后善其奏循憲具言嘉貞所為且請以己之官授
之太后曰朕寧無一官自進賢邪因召嘉貞入見内殿
與語大恱即拜監察御史擢循憲司勲郎中賞其得人
也
　　　韋嗣立薦岑羲不以伯父為累
四年太后命宰相各舉堪為貟外郎者韋嗣立薦廣武
令岑羲曰但恨其伯父長倩為累太后曰茍或有才此
何所累遂拜天官員外郎由是諸緣坐者始得進用
　　　明皇薄魏知古負姚崇
開元二年黄門監魏知古本起小吏因姚崇引薦以至
同為相崇意輕之請知古攝吏部尚書知東都選事崇
二子分司東都恃其父有徳於知古頗招權請託知古
歸悉以聞它日明皇從容問崇卿子才性何如今何官
也崇揣知上意對曰臣有三子兩在東都為人多欲而
不謹是必以事干魏知古臣未及問之耳明皇始以崇
必為其子隐及聞崇奏喜問卿安從知之對曰知古㣲
時臣卵而翼之臣子愚以為知古必徳臣容其為非故
敢干之耳明皇於是以崇為無私而薄知古負崇欲斥
之崇固請曰臣子無狀撓陛下法陛下赦其罪已幸矣
茍因臣逐知古天下必以陛下為私於臣累聖政矣明
皇乆乃許之知古罷為工部尚書
　　　盧懐慎薦宋璟等
四年黄門監盧懐慎疾亟上表薦宋璟李傑李朝隐盧
從愿並明時重器所坐者小所棄者大望垂矜錄明皇
深納之薨家無餘蓄惟一老蒼頭請自鬻以辦喪事
　　　陳少遊以納賄換職
大厯元年以陳少遊為桂管觀察使少遊為吏彊敏而
好賄善結權貴以是得進既得桂州惡其道逺多瘴癘
宦官董秀掌樞宻少遊請歲獻五萬緡又納賄於元載
子仲武内外引薦數日改宣歙觀察使
　　　楊綰薦顔真卿與闗播
十二年楊綰常衮薦湖州刺史顔真卿代宗即日召還
以為刑部尚書又薦淮南判官闗播擢為都官員外郎
　　　賢人豈肯随牒舉選
十四年湖南王國良為盗代宗遣闗播招撫之辭行代
宗問以為政之要對曰為政之本必求有道賢人與之
為理代宗曰朕比以下詔求賢又遣使廣加搜訪庶幾
可以為理乎對曰下詔所求及使者所薦唯得文詞干
進之士耳安有有道賢人肯随牒舉選乎代宗恱
　　　陸贄請臺省長官各舉其屬
貞元八年陸贄請令臺省長官各舉其屬著其名於詔
書異日考其殿最并以升黜舉者未㡬或言於徳宗曰
諸司所舉皆有情故或受貨賂不得實才徳宗宻諭贄
自今除改卿宜自擇勿任諸司贄上奏其略曰宣行以
來纔舉十數議其資望既不愧於班行考其行能又未
聞於闕敗而議者遽以騰口上煩聖聰請使所言之人
指陳其狀某人受賄某舉有情付之有司覈其虚實謬
舉者必行其罰誣善者亦反其辜何必貸其姦贓不加
辨詰私其公議不出主名使無辜見疑有罪獲縱枉直
同貫人何頼焉又曰今之宰相則徃日臺省長官今之
臺省長官乃將來之宰相但是職名暫異固非行舉頓
殊豈有為長官之時則不能舉一二屬吏居宰臣之位
則可擇千百具僚物議悠悠其惑斯甚盖尊者領其要
卑者任其詳是以人主擇輔臣輔臣擇庶長庶長擇佐
僚將務得人無易於此又曰則天舉用之法傷易而得
人陛下慎簡之規太精而失士徳宗竟追前詔不行
　　　鄭注舉李款自代
太和九年以鄭注兼御史大夫注始受之仍舉倉部員
外郎李款自代曰加臣之罪雖於理而無辜在款之誠
乃事君而盡節時人皆哂之
　　　文宗謂宰相薦人勿問親踈
開成二年文宗謂宰相薦人勿問親踈朕聞竇易真為
相未嘗用親故若親故果才避嫌而棄之是亦不為至
公也
　　　韓偓薦趙崇王贊自代
天復三年初翰林學士承㫖韓偓之登進士第也御史
大夫趙崇知貢舉昭宗返自鳳翔欲用偓為相偓薦崇
及兵部侍郎王贊自代昭宗欲從之崔𦙍惡其分己權
使朱全忠入爭之全忠見昭宗曰趙崇輕薄之魁王贊
無才用韓偓何得妄薦為相昭宗見全忠怒甚不得已
貶偓濮州司馬昭宗宻與偓泣别偓曰是人非復前來
之比臣得逺貶及死乃幸耳不忍見簒弑之辱
　　　後周嚴連坐之法
顯徳二年初令翰林學士兩省官舉令錄除官之日仍
署舉者姓名若貪穢敗官並當連坐
　　銓選門
　　　北魏選舉失人自崔亮始
梁天監十八年北魏官員既少應選者多吏部尚書李
韶銓注不行大致怨嗟更以崔亮為吏部尚書亮奏為
格制不問士之賢愚専以停解月日為斷沈滯者皆稱
其能亮甥司空諮議劉景安與亮書曰殷周以鄉塾貢
士兩漢由州郡薦才魏晉因循又置中正雖未盡美應
什收六七而朝廷貢才止求其文不取其理察孝㢘唯
論章句不及治道立中正不考才行空辨氏姓取士之
途不博沙汰之理未精舅屬當銓衡宜須改張易調如
何反為停年格以限之天下士子誰復脩厲名行哉又
薛琡上書言黎元之命繫於長吏若以選曹唯取年勞
不簡賢否義均行鴈次若貫魚執簿呼名一吏足矣數
人而用何謂銓衡書奏不報後因請見復奏乞令王公
貴臣薦賢以補郡縣詔公卿議之事亦寝其後甄琛等
繼亮為吏部尚書利其便已踵而行之魏之選舉失人
自亮始也
　　　北齊辛術選士必以才器
承聖元年北齊辛術遷吏部尚書自魏遷鄴以來大選
之職知名者數人互有得失袁叔徳沈宻謹厚所傷者
細楊愔風流辯給取士失於浮華唯術性尚貞明取士
必以才器循名責實新舊參舉管庫必擢門閥不遺考
之前後最為折衷
　　　唐劉祥道杜正倫欲清入流
顯慶二年以吏部侍郎劉祥道知吏部選事祥道以為
今選司取士傷濫每年入流之數過一千四百雜色入
流曾不銓簡即日内外文武官一品至九品凡萬三千
四百六十五員約準三十年則萬三千餘人略盡矣若
年别入流者五百人足充所須之數望有釐革既而杜
正倫亦言入流人太多髙宗命正倫與祥道詳議而大
臣憚於改作事遂寢
　　　裴行儉張仁禕定銓選之法
總章二年時承平既乆選人益多是歲司列少常伯裴
行儉始與員外郎張仁禕設長名姓歴牓引銓注之法
又定州縣升降官資髙下其後遂為永制無能革之者
大略唐之選法取人以身言書判計資量勞而擬官始
集而試觀其書判已試而銓察其身言已銓而注詢其
便利己注而唱集衆告之然後𩔖以為甲先簡僕射乃
上門下給事中讀侍郎省侍中審之不當者駮下既審
然後上聞主者受㫖奉行各給以符謂之告身兵部武
選亦然課試之法以騎射及翹闗負米人有格限未至
而能試文三篇謂之宏詞試判三條謂之拔萃入等者
得不限而授其黔中嶺南閩中州縣官不由吏部委都
督選擇土人補授凡居官以年為考六品以下四考為
滿
　　　時人謂之南選
儀鳯元年敕桂廣文黔等都督府比來注擬土人簡擇
未精自今每四年遣五品已上清正官充使仍令御史
同往注擬時人謂之南選
　　　魏𤣥同言銓選之弊
永淳元年魏𤣥同為吏部侍郎上言銓選之弊以為人
君之體當委任而責成功所委者當則所用者自精矣
故周穆王命伯冏為太僕正曰慎簡乃僚是使羣司各
自求其小者而天子命其大者也乃至漢氏得人皆自
州縣補署五府辟召然後升於天朝自魏晉以來始専
委選部夫以天下之大士人之衆而委之數人之手用
刀筆以量才案簿書而察行借使平如權衡明如水鏡
猶力有所極照有所窮況所委非人而有愚闇阿私之
弊乎願略依周漢之規以救魏晉之失疏奏不納
　　　品官皆委尚書省奏擬
景雲元年舊制三品以上官冊授五品以上制授六品
以下敕授皆委尚書省奏擬文屬吏部武屬兵部尚書
曰中銓侍郎曰東西銓中宗之末嬖倖用事選舉混淆
無復綱紀至是以宋璟為吏部尚書李乂盧從愿為侍
郎皆不畏彊禦請謁路絶集者萬餘人留者三銓不過
二千人服其公
　　　吏部前有馬裴後有盧李
開元四年或言於明皇曰今歲選叙大濫縣令非才及
入謝明皇悉召縣令於宣政殿庭試以理人䇿惟鄄城
令韋濟詞理第一擢為醴泉令餘二百餘人不入第且
令之官四十五人放歸學問吏部侍郎盧從愿李朝隐
皆左遷刺史從愿典選六年與朝隐皆名稱職初髙宗
之世馬戴裴行儉在吏部最有名時人稱吏部前有馬
裴後有盧李
　　　吳兢言選人書判宜委有司
十三年明皇疑吏部選試不公時選期已迫御史中丞
宇文融宻奏請分吏部為十銓以禮部尚書蘓頲等十
人掌吏部選試判將畢遽召入禁中決定吏部尚書侍
郎皆不得預吳兢上表以為萬乘之君豈得下行銓選
之事凡選人書判並請委之有司停此十銓明皇雖不
即從明年復故
　　　裴光庭奏用循資格
十八年以裴光庭兼吏部尚書先是選司注官惟視其
人之能否或不次超遷或老於下位有出身二十餘年
不得祿者又州縣亦無等級或自大入小或初近後逺
皆無定制光庭始奏用循資格各以罷官若干選而集
官高者選少卑者選多無問能否選滿則注限年躡級
毋得踰越非負譴者皆有升無降其庸愚沈滯者皆喜
謂之聖書而才俊之士無不怨歎宋璟争之不能得光
庭又令流外行署亦過門下省審
　　　官吏入任塗多
二十一年制自今選人有才業操行委吏部臨時擢用
流外奏甲不復引過門下雖有此制而有司以循資格
便於己猶踵行之是時官吏入仕之塗甚多不可勝紀
　　　張奭面試曳白
天寳二年李林甫領吏部尚書日在政府選事悉委侍
郎宋遥苗晉卿御史中丞張倚新得幸於明皇遥晉卿
欲附之時選人集者以萬計入等者六十四人倚子奭
為之首羣議沸騰安祿山入言於明皇明皇悉召入等
人面試之奭手持試紙終日不成一字時人謂之曳白
遥晉卿倚皆貶太守同考判官禮部郎中裴朏等皆貶
嶺南官
　　　楊國忠狥時人所欲
十一載楊國忠欲收人望建議文部選人無問賢不肖
選深者留之依資據闕注官滯淹者翕然稱之國忠凡
所施置皆曲狥時人所欲故頗得衆譽
　　　劉迺以選事未善
十二載中書舍人宋昱知選事前進士劉迺以選法未
善上書於昱以為禹稷臯陶同居舜朝猶曰載采有九
徳考績以九載近代主司察言於一幅之判觀行於一
揖之間何古今遲速不侔之甚哉借使周公孔子今處
銓廷考其辭華則不及徐庾觀其利口則不若嗇夫何
暇論聖賢之事業乎
　　　沈既濟上選舉議
大厯十四年協律郎沈既濟上選舉議以為選用之法
三科而已曰徳也才也勞也今選曹皆不及焉考校之
法皆在書判簿歴言詞俯仰而已夫安行徐言非徳也
麗藻芳翰非才也累資積考非勞也執此以求天下之
士固未盡矣今人未土著不可本於鄉閭鑒不獨明不
可専於吏部臣謹詳酌古今謂五品以上及羣司長官
宜令宰臣進叙吏部兵部得參議焉其六品以下或僚
佐之屬許州府辟用其收守將帥或選用非公則吏部
兵部得察而舉之罪其私冒不慎舉者小加譴黜大正
刑典責成授任誰敢不勉今選法皆擇才於吏部試職
於州郡若才職不稱紊亂無任責於刺史則曰命官出
於吏曹不敢廢也責於侍郎則曰量書判資考而授之
不保其徃也責於令史則曰按由歴出入而行之不知
其他也黎庶徒弊誰任其咎今諸道節度都團練觀察
租庸等使自判官副將以下皆使自擇縱其間或有情
故大舉其例十猶七全則辟吏之法已試於今但未及
於州縣耳利害之理較然可觀曏令諸使僚佐盡受於
選曹則安能鎮方隅之重理財賦之殷乎
　　　後唐郭崇韜欲革選人偽濫之弊
同光二年自唐末喪亂選人偽濫者衆郭崇韜欲革其
弊請令銓司精加考覈時南郊行事官千二百人注官
者纔數十人塗毁告身者十之九選人或號哭道路或
餒死逆旅
　　考課門
　　　晉杜預言黜陟之法
泰始四年詔河南尹杜預為黜陟之課預奏古者黜陟
擬議於心不泥於法末世不能紀逺而専求宻㣲疑心
而信耳目疑耳目而信簡書簡書愈繁官方愈偽魏氏
考課即京房之遺意其文可謂至宻然失於苛細以違
本體故歴代不能通也豈若申唐堯之舊制取大捨小
去宻就簡俾之易從也夫曲盡物理神而明之存乎其
人去人而任法則以文傷理莫若委任逹官各考所統
歲第其人言其優劣如此六載主者揔集採案其言六
優者超擢六劣者廢免優多劣少者平叙劣多優少者
左遷其間所對不鈞品有難易主者固當準量輕重㣲
加降殺不足曲以法盡也其有優劣狥情不叶公論者
當委監司随而彈之若令上下公相容過此為清議大
頹雖有考課之法亦無益也事竟不行
　　　北魏廣陵王羽奏三載考績法
齊建武元年魏錄尚書事廣陵王羽奏令文每歲終州
鎮列屬官治狀及再考則行黜陟去十五年京官盡經
考為三等今已三載臣輒準外考以定京官治行魏主
曰考績事重應闗朕聴不可輕發且俟至秋
　　　魏主親考公卿善惡
魏詔曰三載考績三載黜陟可黜者不足為遲可進者
大成賖緩朕今三載一考即行黜陟欲令愚滯無妨於
賢者才能不擁於下位各令當曹考其優劣為三等其
上下二等仍分為三六品已下尚書重問五品已上朕
將親與公卿論其善惡上上者遷之下下者黜之中者
守其本任魏主之北廵也留任城王澄銓簡舊臣自公
侯已下有官者以萬數澄品其優劣能否為三等人無
怨者魏主臨朝堂黜陟百官謂錄尚書事廣陵王羽曰
汝為朕弟居機衡之右無勤恪之聲有阿黨之迹今黜
汝錄尚書又謂尚書令陸叡曰叔翻到省之初甚有善
稱比來偏頗懈怠由卿不能相導以義今奪卿禄一朞
又謂左僕射拓䟦贊曰叔翻受黜卿應大辟今解卿少
師削祿一朞又謂左丞公孫良右丞乞伏義受曰卿亦
應大辟可以白衣守本官冠服禄䘏盡從削奪又謂尚
書任城王澄曰叔神志驕傲可解少保又謂長兼尚書
于果曰卿不勤職事數辭以疾可解長兼削祿一朞其
餘守尚書尉羽盧淵等並以不職或解任或黜官或奪
祿皆面數其過而行之
　　務農門
　　　北魏韓麒麟乞勸課農桑
齊永明五年魏春夏大旱代地尤甚詔内外之臣極言
無隐齊州刺史韓麒麟上表曰古先哲王儲積九稔逮
於中代亦崇斯業入粟者與斬敵同爵力田者與孝悌
均賞今京師民庶不田者多遊食之口叄分居二自承
平日乆豐穰積年競相矜夸遂成侈俗貴富之家童妾
炫服工商之族僕𨽻玉食而農夫闕糟糠蠶婦乏短褐
故令耕者日少田有荒蕪榖帛罄於府庫寳貨盈於市
里衣食匱於室麗服溢於路飢寒之本實在於斯愚謂
勸課農桑嚴加賞罰數年之中必有盈贍徃年校比户
貫租賦輕少臣所統齊州租粟纔可給俸略無入倉雖
於民為利而不可長乆脫有戎役或遭天灾恐供給之
方無所取濟可減絹布增益榖租年豐多積歲儉出賑
所謂私民之榖寄積於官官有宿積則民無荒年矣詔
有司開倉賑貸聴民出闗就食
　　　後唐李琪言稅農養兵之弊
同光三年莊宗以軍儲不足謀於羣臣吏部尚書李琪
上疏以為古者量入以為出計農而發兵故雖有水旱
之灾而無匱乏之虞近代稅農以養兵未有農富給而
兵不足農捐瘠而兵豐飽者也今縱未能蠲省租稅茍
除折納紐配之法農亦可以小休矣莊宗即敕有司如
琪所言然竟不能行
　　　馮道誦聶夷中詩
天成四年明宗問馮道今嵗雖豐百姓贍足否道曰農
家嵗凶則死於流殍嵗豐則傷於糓賤豐凶皆病者惟
農家為然臣記進士聶夷中詩云二月賣新絲五月糶
新糓醫得眼前瘡剜却心頭肉語雖俚鄙曲盡田家之
情狀農於四人之中最為勤苦人主不可不知也明宗
恱命左右錄其詩常諷誦之
　　　吳越王不稅墾田
後漢乾祐二年吳越王𢎞俶募民能墾荒田者勿收其
稅由是境内無棄田或請糾民遺丁以增賦仍自掌其
事𢎞俶杖之國門國人皆恱
　　　後周竇儼疏諫增履畝之稅
顯徳四年竇儼上疏曰累朝以來屢下詔書聴民多種
廣稅止輸舊稅及其既種則有司履畝而增之故民皆
疑懼而田不加闢夫為政之先莫如敦信信茍著矣則
田無不廣田廣則糓多糓多則藏之民猶藏之官也
　　　世宗留心農事
五年詔左散騎常侍艾潁等三十四人分行諸州均定
田租詔諸州併鄉村率以百戸為團團置耆長三人世
宗留心農事常刻木為耕夫蠶婦置之殿庭
　　稅賦門
　　　隋蘓威奏減賦役
陳大建十三年隋以蘓威兼度支尚書初蘓綽在西魏
以國用不足為征稅法頗重既而歎曰今所為者正如
張弓非平世法也後之君子誰能弛之威聞其言每以
為己任至是奏減賦役務從輕簡隋主悉從之
　　　唐楊炎作兩稅法
建中元年赦天下始用楊炎議命黜陟使與觀察使刺
史約百姓丁産定等級作兩稅法比來新舊徴科色目
一切罷之二稅外輒率一錢者以枉法論唐初賦斂之
法曰租庸調有田則有租有身則有庸有戸則有調𤣥
宗之末版籍浸壊多非其實及至徳兵起所在賦斂廹
趣取辦無復常準賦斂之司增數而莫相統攝多随意
徴科自立色目新故相仍不知紀極民富者丁多率為
官為僧以免課役而貧者丁多無所伏匿故上戸優而
下戸勞吏因緣蠶食民旬輸月送不勝困弊率皆逃徙
為浮户其土著百無四五至是炎建議作兩稅法先計
州縣每嵗所應費用及上供之數而賦於人量出以制
入戸無土客以見居為簿人無丁中以貧富為差為行
商者在所州縣稅三十之一使與居者均無僥利居人
之稅秋夏兩徵之其租庸調雜徭悉省皆揔統於度支
徳宗用其言因赦令行之
　　　趙贊奏行稅間架除陌錢法
四年初行稅間架除陌錢法時河東澤潞河陽朔方四
軍屯魏縣諸道軍環淮寧之境舊制諸道軍出境則仰
給度支徳宗優恤士卒每出境加給酒肉本道糧仍給
其家一人兼三人之給故將士利之各出軍纔逾境而
止月費錢百三十餘萬緡常賦不能供判度支趙贊乃
奏行二法所謂稅間架者每屋兩架為間上屋稅錢二
千中稅千下稅五百吏執筆握算入人室廬計其數或
有宅屋多而無他資者出錢動數百緡敢匿一間杖六
十賞告者錢五十緡所謂除陌錢者公私給與及賣買
每緡官留五十錢給它物及相貿易者約錢為率敢隐
錢百杖六十罰錢二千賞告者錢十緡其賞錢皆出坐
事之家於是愁怨之聲盈於逺近
　　　吳徐知誥蠲丁錢稅榖帛
後梁貞明四年吳徐温還鎮金陵揔吳朝大綱自餘庶
政皆決於知誥知誥以吳王之命悉蠲天祐十三年以
前逋稅餘俟豐年乃輸之以宋齊丘為謀主先是吳有
丁口錢又計畝輸錢錢重物輕民甚苦之齊丘說知誥
以為錢非耕桑所得今使民輸錢是教民棄本逐末也
請蠲丁口錢自餘稅悉輸榖帛紬絹匹直千錢者當稅
三千或曰如此縣官嵗失錢億萬計齊丘曰安有民富
而國家貧者耶知誥從之由是江淮間曠土盡闢桑柘
滿野國以富強
　　　楚王不征商旅
後唐同光三年初楚王殷既得湖南不征商旅由是四
方商旅輻湊湖南地多鈆鐡殷用軍都判官髙郁䇿鑄
鈆鐡為錢商旅出境無所用之皆易它貨而去故能以
境内所餘之物易天下百貨國以富饒湖南民不事桑
蠶郁命民輸稅者皆以帛代錢未幾民間機杼大盛
　　催科門
　　　唐陸贄奏定徴稅期限
貞元十年陸贄論稅限廹促其略曰建官立國所以養
人也賦人取財所以資國也明君不厚其所資而害其
所養故必先人事而借其暇力先家給而斂其餘財又
曰蠶事方興已輸縑稅農功未艾遽斂榖租上司之繩
責既嚴下吏之威暴愈促有者急賣而耗其半直無者
求假而費其倍酬望更詳定徴稅期限
　　　陽城撫字心勞徴科政拙
十四年左遷陽城道州刺史城治民如治家州之賦稅
不登觀察使數加誚讓城自署其考曰撫字心勞徴科
政拙考下下觀察使遣判官督其賦至州城先自囚於
獄判官大驚馳入謁城於獄曰使君何罪某奉命來候
安否耳留一二日未去城不復歸館門外有故門扇横
地城晝夜坐卧其上判官不自安辭去其後又遣他判
官徃按之他判官載妻子中道逸去
　　　李渤排度支徴逺年逋欠
長慶二年判度支張平叔奏徴逺年逋欠江州刺史李
渤上言度支徴當州貞元二年逃户所欠錢四千餘緍
當州今嵗旱灾田損什九陛下奈何於大旱中徴三十
六年前逋負穆宗詔悉免之
　　　盧擕乞停徴殘稅
乾符元年翰林學士盧擕上言以為陛下初臨大寳宜
深念黎元國家之有百姓如草木之有根柢若秋冬培
溉則春夏滋榮臣竊見闗東去年旱灾自虢至海麥纔
半收秋稼㡬無冬菜至少貧者磑蓬實為麵蓄槐葉為
韲或更衰羸亦難采拾常年不稔則散之鄰境今所在
皆饑無所依投坐守鄉閭待盡溝壑其蠲免餘稅實無
可徴而州縣以有上供及三司錢督趣甚急動加捶撻
雖撤屋伐木雇妻鬻子止可供所由酒食之費未得至
於府庫也或租稅之外更有它徭朝廷儻不撫存百姓
實無生計乞敕州縣應所欠殘稅並一切停徴以俟蠶
麥仍發所在義倉亟加賑給僖宗從其言而有司竟不
能行徒為空文而已
　　　晉趙季良勸王愛百姓
後梁龍徳二年魏州稅多逋負晉王以讓司錄趙季良
季良曰殿下何時當平河南王怒曰汝職在督稅職之
不修何敢預我軍事季良對曰殿下方謀攻取而不愛
百姓一旦百姓離心恐河北亦非殿下之有況河南乎
王恱謝之
　　　後唐劉昫奏蠲免逋租
清泰元年初潞王以王玫對左藏見財失實故以劉昫
代判三司昫命判官髙延賞鉤考窮覈皆積年逋欠之
數姦吏利其徴責匄取故存之昫具奏其狀且請察其
可徴者急督之必無可償者悉蠲之韓昭𦙍極言其便
詔長興以前户部及諸道逋租三百三十八萬虚煩簿
籍咸蠲免勿徴貧民大恱而三司吏怨之
　　　後晉張鑄乞緩稅墾田
天福三年金部郎中張鑄奏竊見鄉村浮户非不勤稼
穡非不樂安居但以種木未盈十年墾田未及三頃似
成生業已為縣司收供徭役責之重賦威以嚴刑故不
免捐功捨業更思他適乞自今民墾田及五頃以上三
年外乃聴縣司徭役從之
　　　後周夏稅以六月秋稅以十月
顯徳三年世宗謂侍臣近朝徴斂榖帛多不俟收穫紡
績之畢乃詔三司自今夏稅以六月秋稅以十月起徴
民間便之
　
　
　通鑑總𩔖卷十下
欽定四庫全書
　通鑑總𩔖卷十一上　　　　宋　沈樞　撰
　　錢幣門
　　　宋顔竣鑄錢之辨
孝建三年元嘉中官鑄四銖錢輪郭形制與五銖同用
費無利故民不盗鑄及武帝即位又鑄孝建四銖形式
薄小輪郭不成於是盗鑄者衆雜以鉛錫翦鑿古錢錢
轉薄小守宰不能禁朝廷患之去歲春詔錢薄小無輪
郭者悉不得行民間喧擾沈慶之建議以為宜聽民鑄
錢郡縣置錢署樂鑄之家皆居署内平其凖式去其雜
偽去春所禁新品一時施用今鑄悉依此格萬稅三千
嚴檢盗鑄丹陽尹顔竣駮之以為五銖輕重定於漢世
魏晉以降莫之能改誠以物貨既均改之偽生故也今
云去春所禁一時施用若巨細總行而不從公鑄利己
既深情偽無極私鑄剪鑿盡不可禁財貨未贍大錢已
竭數歳之間悉為塵土矣今縱行細錢官無益賦之理
百姓雖贍無解官乏唯簡費去華專在節儉求贍之道
莫此為貴耳議者又以銅轉難得欲鑄二銖錢竣曰議
者以為官藏空虚宜更改鑄天下銅少宜减錢式以救
交弊賑國舒民愚以為不然今鑄二銖恣行新細於官
無解於乏而民間姦巧大興天下之貨將糜碎至盡空
嚴立禁而利深難絶不一二年其弊不可復救民懲大
錢之改兼畏近日新禁市井之間必生紛擾逺利未聞
切患猥及富商得志貧民困窘此皆甚不可者也乃止
　　　沈慶之乞聽民私鑄
泰始元年沈慶之復啓聽民私鑄錢由是錢貨亂敗千
錢長不盈三寸大小稱此謂之鵝眼錢劣於此者謂之
綖環錢貫之以縷入水不沈隨手破碎市井不復料數
十萬錢不盈一掬斗米一萬商貨不行
　　　齊孔顗請行五銖錢
永明八年初太祖以南方錢少更欲鑄錢建元末奉朝
請孔顗上言以為鑄錢之弊在輕重屢變重錢患難用
而難用為累輕輕錢弊盗鑄而盗鑄為禍深民所以盗
鑄嚴法不能禁者由上鑄錢惜銅愛工也漢興鑄輕錢
民巧偽者多至元狩中始懲其弊乃鑄五銖錢周郭其
上下令不可磨取鋊而民計其費不能相償私鑄益少
此不惜銅不愛工之效也王者不患無銅乏工每令民
不能競則盗鑄絶矣宋文帝鑄四銖至景和錢益輕雖
有周郭而鎔冶不精於是盗鑄紛紜而起不可復禁此
惜銅愛工之驗也凡鑄錢與其不衷寜重無輕自漢鑄
五銖至宋文帝歴五百餘年制度世有廢興而不變五
銖者明其輕重可法得貨之宜故也愚以為宜如舊制
大興鎔鑄錢重五銖一依漢法若官鑄者已布於民便
嚴斷剪鑿輕小破缺無周郭者悉不得行官錢細小者
稱合銖兩銷以為大利貧良之民塞姦巧之路錢貨既
均逺近若一百姓樂業市道無爭衣食滋殖矣太祖然
之使諸州郡大市銅炭會宴駕事寢是歳益州行事劉
悛上言䝉山下有嚴道銅山舊鑄錢處可以經畧武帝
從之遣使入蜀鑄錢頃之以功費多而止
　　　北魏髙道穆乞鑄五銖錢
梁中大通元年魏多細錢米斗幾直一千髙道穆上表
以為在市銅價八十一錢得銅一斤私造薄錢斤贏二
百既示之以深利又隨之以重刑抵罪雖多姦鑄彌衆
今錢徒有五銖之文而無二銖之實置之水上殆欲不
沈此乃因循有漸科防不切朝廷失之彼復何罪宜改
鑄大錢文載年號以記其始則一斤所成止七十錢計
私鑄所費不能自潤直置無利自應息心况復嚴刑廣
設也楊侃亦奏乞聽民與官並鑄五銖錢使民樂為而
弊自改魏主從之始鑄永安五銖錢
　　　梁武末年錢以三十五為百
中大同元年先是江東唯建康及三呉荆郢江湘梁益
用錢其餘州郡雜以糓帛交廣專以金銀為貨武帝自
鑄五銖及女錢二品並行禁諸古錢普通中更鑄鐵錢
由是民私鑄者多物價騰踊交易者至以車載錢不復
計數又自破嶺以東八十為百名曰東錢江郢以上七
十為百名曰西錢建康以九十為百名曰長錢詔曰朝
四暮三衆狙皆喜名實未虧而喜怒為用頃聞外間多
用九陌錢陌减則物貴陌足則物賤非物有貴賤乃心
有顛倒至於逺方日更滋甚徒亂王制無益民財自今
可通用足陌錢令書行後百日為期若猶有犯男子謫
運女子質作並同三年詔下而人不從錢陌益少至于
季年遂以三十五為百云
　　　隋主更置錢様
陳大建十三年初周齊所鑄錢凡四等及民間私錢名
品甚衆輕重不等隋主患之更鑄五銖錢背面好肉皆
有周郭毎一千重四斤二両悉禁古錢及私鑄置様於關
不如様者沒官銷毁之自是錢幣始壹民間便之
　　　唐初行開元通寳錢
武徳四年隋末錢幣濫薄至裁皮糊紙為之民間不勝
其弊至是初行開元通寶錢徑八分重二銖四參積十
錢重一兩輕重大小最為折衷逺近便之命給事中歐
陽詢撰其文并書廻環可讀
　　　宋璟因括惡錢罷相
開元八年侍中宋璟疾負罪而妄訴不已者悉付御史
臺治之謂中丞李謹度曰服不更訴者出之尚訴未已
者且繫由是人多怨者時璟與中書侍郎蘇頲建議嚴
禁惡錢江淮間惡錢尤甚璟以監察御史蕭隱之充使
括惡錢隱之嚴急煩擾怨嗟盈路明皇於是貶隱之官
罷璟為開府儀同三司頲為禮部尚書以源乾曜為黄
門侍郎張嘉貞為中書侍郎並同平章事於是弛錢禁
惡錢復行矣
　　　張九齡請不禁私鑄
二十二年張九齡請不禁鑄錢敕百官議之裴耀卿等
皆曰一啓此門恐小人棄農逐利而濫惡更甚秘書監
崔沔曰若稅銅折役則官冶可成計估度庸則私鑄無
利易而可久簡而難誣且夫錢之為物貴以通貨利不
在多何待私鑄然後足用也左監門劉秩曰夫人富則
不可以賞勸貧則不可以威禁若許其私鑄貧者必不
能為之臣恐貧者益貧而役於富富者益富而逞其欲
漢文帝時吳王濞富埒天子鑄錢所致也明皇乃止
　　　明皇出庫錢易惡錢
天寳十一載命有司出粟帛及庫錢數十萬緡於两市
易惡錢先是江淮多惡錢貴戚大商徃往以良錢一易
惡錢五載入長安市井不勝其弊故李林甫奏請禁之
官為易取期一月不輸官者罪之於是商賈囂然不以
為便衆共遮楊國忠馬自言國忠為之言於上乃更命
非鈆錫所鑄及穿穴者皆聽用之如故
　　　以開元乾元小錢當十
上元元年三品錢行浸久屬歳荒米斗至七千錢人相
食京兆尹鄭叔清捕私鑄錢者數月間榜死者八百餘
人不能禁肅宗乃出京畿開元錢與乾元小錢皆當十
其重輪錢當三十諸州更俟進止是時史思明亦鑄順
天得一錢一當開元錢百賊中物價尤貴
　　　兩税輸布帛獨鹽酒課用錢
長慶元年自定兩稅法以來錢日重物日輕民所輸三
倍其初詔百官議革其弊戸部尚書楊於陵以為錢者
所以權百貨貿遷有無所宜流散不應蓄聚今稅百姓
錢藏之公府又開元中天下鑄錢七十餘壚歳入百萬
今纔十餘壚歳入十五萬又積於商賈之室及流入四
夷又大厯以前淄青太原魏博貿易雜用鈆鐵嶺南雜
用金銀丹砂象齒今一用錢如此則錢焉得不重物焉
得不輕今宜使天下輸稅課者皆用榖帛廣鑄錢而禁
滯積及出塞者則錢日滋矣穆宗從之始令兩稅皆輸
布絲纊獨鹽酒課用錢
　　　後唐郭在徽請鑄大錢
長興元年鴻臚少卿郭在徽奏請鑄當五千三千一千
大錢明宗以其指虚為實無識妄言左遷衛尉少卿同
正
　　　後晉禁民作銅器
天福三年敕禁民作銅器初唐世天下鑄錢有三十六
冶䘮亂以來皆廢絶錢日益耗民多銷錢為銅器故禁
之
　　　聽公私鑄錢禁私作銅器
敕聽公私自鑄銅錢無得雜以鈆鐵每十錢重一兩以
天福元寶為文仍令鹽鐵頒下模範惟禁私作銅器
　　　禁私錢用官鑄
四年敕先令天下公私鑄錢今私錢多用鈆錫小弱缺
薄宜皆禁之專令官司自鑄
　　　吳越王鑄鐵錢有八害
開運三年吳越王𢎞佐議鑄鐵錢以益將亡禄賜其弟
牙内都虞候𢎞億諫曰鑄鐵錢有八害新錢既行舊錢
皆流入隣國一也可用於吾國而不可用於它國則商
賈不行百貨不通二也銅禁至嚴民猶盗鑄况家有鐺
釜野有鏵犂犯法必多三也閩人鑄鐵錢而亂亡不足
為法四也國用幸豐而自示空乏五也祿賜有常而無
故益之以啟無厭之心六也法變而弊不可遽復七也
錢者國姓易之不祥八也𢎞佐乃止
　　　南唐鑄當十大錢
後周顯徳六年唐自淮上用兵及割江北臣事於周歳
時貢獻府藏空竭錢益少物價騰貴禮部侍郎鍾謨請
鑄大錢一當五十中書舎人韓熙載請鑄鐵錢唐主始
皆不從謨陳請不已乃從之是月始鑄當十大錢文曰
永通泉貨又鑄當二錢文曰唐國通寶與開元錢並行
　　貨財門
　　　晉魯襃作錢神論以譏世
元康九年時權在羣下政出多門埶位之家更相薦託
有如互市賈郭恣横貨賂公行魯襃作錢神論以譏之
曰錢之為體有乾坤之象親之如兄字曰孔方無徳而
尊無埶而熱排金門入𬗋闥危可使安死可使活貴可
使賤生可使殺是故忿爭非錢不勝幽滯非錢不拔怨
讎非錢不解令聞非錢不發洛中朱衣當塗之士愛我
家兄皆無己巳執我之手抱我終始凡今之人惟錢而
已
　　　宋謝𢎞㣲不貪謝混財物
元嘉九年初晉謝混尚晉陵公主混死詔公主與謝氏
絶婚公主悉以混家事委混從子𢎞㣲混仍世宰輔僮
僕千人唯有二女年數歳𢎞㣲為之紀理生業一錢尺
帛有文簿九年而髙祖即位公主降號東鄉君聽還謝
氏入門室宇倉廪不異平日田疇墾闢有加於舊東鄉
君歎曰僕射平生重此子可謂知人僕射為不亡矣親
舊見者為之流涕是歳東鄉君卒公私咸謂貲財宜歸
二女田宅僮役應屬𢎞㣲𢎞㣲一無所取自以私禄葬
東鄉君混女夫殷叡好樗蒲聞𢎞㣲不取財物乃奪其
妻妺及伯母兩姑之分以還戲責内人皆化𢎞㣲之讓
一無所爭或譏之曰謝氏累世財産充殷君一朝戲責
理之不允莫此為大卿視而不言辟棄物江海以為㢘
耳設使立清名而令家内不足亦吾所不取也𢎞㣲曰
親戚爭財為鄙之甚今内人尚能無言豈可導之使爭
乎
　　　北魏王公負絹多寡
梁天監十八年魏累世彊盛東夷西域貢獻不絶又立
互市以致南貨至是府庫盈溢胡太后嘗幸絹藏命王
公嬪主從行者百餘人各自負絹稱力取之尚書令李
崇章武王融負絹過重顛仆於地崇傷腰融損足太后
奪其絹使空出侍中崔光止取兩匹太后怪其少對曰
臣兩手唯堪兩匹衆皆愧之
　　理財門
　　　晉杜預上疏
咸寧四年司冀兖豫荆楊州大水螟傷稼詔問主者何
以佐百姓度支尚書杜預上疏以為今者水灾東南尤
劇宜敕兖豫等諸州留漢氏舊陂繕以蓄水外餘皆決
瀝令饑者盡得魚菜螺蜯之饒此目下日給之益也水
去之後填淤之田畆收數鍾此又明年之益也典牧種
牛有四萬五千餘頭不供耕駕至有老不穿鼻者可分
以給民使及春耕糓登之後責其租稅此又數年以後
之益也武帝從之民頼其利預在尚書七年損益庶政
不可勝數時人謂之杜武庫言其無所不有也
　　　唐權萬紀言稅銀之利太宗黜之
貞觀十年治書侍御史權萬紀上言宣饒二州銀大發
采之歳可得數百萬緡太宗曰朕貴為天子所乏者非
財也但恨無嘉言可以利民耳與其多得數百萬緡何
如得一賢才卿未嘗進一賢退一不肖而專言稅銀之
利昔堯舜抵璧於山投珠於谷漢之桓靈乃聚錢為私
藏卿欲以桓靈俟我邪是日黜萬紀使還家
　　　房元齡自領度支
十三年房元齡以度支繫天下利害嘗有闕求其人未
得乃自領之
　　　豆盧欽望請京官輸俸贍軍
延載元年豆盧欽望請京官九品已上輸兩月俸以贍
軍轉帖百官令拜表百官但赴拜不知何事拾遺王求
禮謂欽望曰明公禄厚輸之無傷卑官貧廹奈何不使
其知而欺奪之乎求禮進言曰陛下富有四海軍國有
儲何藉貧官九品之俸而欺奪之姚璹曰求禮不識大
體求禮曰如姚璹為識大體者邪事遂寢
　　　韓滉作賦歛出入之法
大厯六年以韓滉判度支自兵興以來所在賦歛無度
倉庫出入無法國用虚耗滉為人亷勤精於簿領作賦
歛出入之法御下嚴急吏不敢欺亦值逺戚豊穰邊境
無㓂自是倉庫蓄積始充
　　　韓滉奏瑞鹽生
十二年九月先是秋霖河中府池鹽多敗判度支韓滉
恐鹽户减税奏雨雖多不害鹽仍有瑞監生代宗疑其
不然遣諌議大夫蔣鎮往視之
　　　李巽征課加於劉晏
元和元年杜佑請解財賦之職仍舉李巽自代以巽為
度支鹽鐵轉運使自劉晏之後居財賦之職者莫能繼
之巽掌使一年征課所入𩔖晏之多明年過之又一年
加一百八十萬緡
　　　程异句檢簿籍精於李巽
四年李巽奏郴州司馬程异吏才明辨請以為楊子留
後憲宗許之巽精於督察吏人居千里之外戰栗如在
巽前异句檢簿籍又精於巽卒獲其用
　　　李絳諫聚財
五年李絳甞從容諫上聚財憲宗曰今兩河數十州皆
國家政令所不及河湼數千里淪於左祍朕日夜思雪
祖宗之恥而財力不贍故不得不蓄聚耳不然朕宫中
用度極儉薄多藏何用邪
　　　楊嚴才短乞解使務
乾符五年詔以東都軍儲不足貸商旅富人錢糓以供
數月之費仍賜空名告身有能出家財助國稍多者賜
之時連嵗旱煌㓂盗充斥耕桑半廢租賦不足内藏虚
竭無所佽助度支楊嚴三表自陳才短不能濟辨乞解
使務辭極哀切僖宗不許
　　　髙駢諫借貨財
廣明元年度支以用度不足奏借富户及胡商貨財敕
借其半鹽鐵轉運使髙駢上言天下盗賊蜂起皆出於
饑寒獨富户胡商未耳僖宗乃止
　　　楚王收茶征以贍軍
後梁開平二年湖南判官髙郁請聽民自采茶賣於北
客收其征以贍軍楚王殷從之殷奏於汴荆襄唐郢復
州置回圖務運茶於河南北賣之以易繒纊戰馬而歸
仍嵗貢茶二十五萬斤太祖許之湖南由是富贍
　　　後周世宗以利權授張美
顯徳二年以張美權㸃檢三司事初世宗在澶州美掌
州之金糓𨽻三司者世宗或私有所求美曲為供副太
祖聞之怒美治財精敏當時鮮及故以利權授之世宗
征代四方用度不乏美之力也
　　聚歛門
　　　漢造萬金堂於西園
中平二年是嵗靈帝造萬金堂於西園引司農金錢繒
帛牣積堂中復藏寄小黄門常侍家錢各數千萬又於
河間買田宅起第觀
　　　隋置洛口倉
大業二年置洛口倉於鞏東南原上築倉城周回二十
餘里穿三千窖窖容八千石以還置監官　鎮兵千人
置囘洛倉於洛陽北七里倉城周囘十里
　　　唐馬周諫强歛以資㓂敵
貞觀十一年馬周上疏臣觀自古以來百姓愁怨聚為
盗賊其國未有不亡者人主雖欲追改不能復全故當
修於可修之時不可悔之於既失之後也葢幽厲甞笑
桀紏矣煬帝亦笑周齊矣不可使後之笑今如今之笑
煬帝也貞觀之初天下饑歉斗米直匹絹而百姓不怨
者知陛下憂念不忘故也今比年豐穰匹絹得粟十餘
解而百姓怨咨者知陛下不復念之多營不急之務故
也自古以來國之興亡不以畜積多少在於百姓苦藥
且以近事驗之隋貯洛口倉而李蜜因之東都積布帛
而世充資之西京府庫亦為國家之用至今未盡夫蓄
積固不可無要當人有餘力然後收之不可强歛以資
㓂敵也夫儉以息人陛下已於貞觀之初親所履行在
於今日為之固不難也陛下必欲為久長之謀不必逺
求上古但如貞觀之初則天下幸甚
　　　裴匪舒奏賣馬糞
開耀元年少府監裴匪舒善營利奏賣苑中馬糞嵗得
錢二十萬緡髙宗以問劉仁軌對曰利則厚矣恐後代
稱唐家賣馬糞非嘉名也乃止
垂拱三年命蘇良嗣留守西京時尚方監裴匪躬檢校
京苑將鬻苑中蔬果以收其利良嗣曰昔公儀休相魯
猶能㧞葵去織婦未聞萬乘之主鬻蔬果也則天乃止
　　　宇文融括逃移户口
開元九年制州縣逃亡户口聽百日自首或於所在附
籍或牒歸故鄉各從所欲過期不首即加檢括謫徙邊
州公私敢容庇者扺罪以宇文融充使括逃移户口及
籍外田所獲巧偽甚衆遷兵部員外郎融奏置勸農判
官十人並攝御史分行天下其新附客户免六年賦調
使者競為刻急州縣承風勞擾百姓苦之陽翟尉皇甫
憬上疏言其狀明皇方任融貶憬盈川尉州縣希㫖務
於獲多虚張其數或以實户為客凡得户八十餘萬田
亦稱是
　　　州縣括户多張虚數
十二年以宇文融為御史中丞融乘驛周流天下事無
大小諸州先牒上勸農使後申中書省司亦待融指撝
然後處决時明皇將大攘四夷急於用度州縣畏融多
張虛數凡得客戸八十餘萬田亦稱是嵗終增緡錢數
百萬悉進入宫由是有寵議者多言煩擾不利百姓明
皇令集百寮於尚書省議之公卿已下畏融恩勢皆不
敢立異惟户部侍郎楊瑒獨抗議以為括客免税不利
居人徴籍外田税使百姓困弊所得不補所失未幾瑒
出為華州刺史
　　　言財利者皆祖於融
十七年宇文融性精敏應對辯給以治財賦得幸於明
皇始廣置諸使竸為聚斂由是百官浸失其職而上心
益侈百姓皆怨苦之為人疏躁多言好自務代在相位
謂人曰使吾居此數月則海内無事矣是後言財利以
取貴仕者皆祖於融
　　　宇文融隱沒官錢得罪
宇文融既得罪國用不足明皇復思之謂裴光庭等曰
卿等皆言融之惡朕既黜之矣今國用不足將若之何
卿等何以佐朕光庭等懼不能對會有飛狀告融贓賄
事又貶平樂尉至嶺外嵗餘司農少卿蔣岑奏融在汴
州隠沒官錢鉅萬計制窮治其事融坐流巖州道卒
　　　韋堅王鉷竸以利進
天寳元年以長令韋堅為陜郡大守領江淮和租庸轉
運使初宇文融既敗言利者稍息及楊慎矜得幸於是
韋堅王鉷之徒竸以利進百司有事權者稍稍别置使
以領之舊官充位而已堅為吏以幹敏稱明皇使之督
江淮租運嵗増巨萬明皇以為能故擢任之王鉷亦以
善治租賦為户部員外郎
　　　楊釗以聚歛驟遷
七載度支郎中楊釗善窺上意所愛惡而迎之以聚歛
驟遷嵗中領十五餘使遷給事中專判度支事恩幸日
隆蘇冕論曰設官分職各有司存政有恒而易守亊歸
本而難失經逺之理捨此奚據洎姦臣廣言利以邀恩
多立使以示寵刻下民以厚歛張虚數以獻狀上心蕩
而益奢人望怨而成禍使天子有司守其位而無其亊
受厚禄而虚其用宇文融首唱其端楊慎矜王鉷繼遵
其軌楊國忠終成其辭仲尼云寜有盗臣而無聚歛
之臣誠哉是言前車既覆後轍未改求逹化本不亦難
乎
　　　明皇視金帛如糞壤
八載引百官觀左藏賜帛有差是時州縣殷富倉庫積
粟帛動以萬計楊釗奏請所在糶變為輕貨及徴丁租
地税皆變布帛輸京師屢奏帑藏充牣古今罕儔故明
皇帥羣臣觀之賜釗紫衣金魚以賞之明皇以國用豐
衍故視金帛如糞壤賞賜貴寵之家無有限極
　　　元載按籍徴違負
寳應元年租庸使元載以江淮雖經兵荒其民比諸道
猶有貲産乃按籍舉八年租調之違負及逋逃者計其
大數而徴之擇豪吏為縣令而督之不問負之有無貲
之髙下察民有粟帛者發徒圍之籍其所有而中分之
甚者什取八九謂之曰著有不服者嚴刑以威之民有
蓄糓十斛者則重足以待命或相聚山澤為羣盗州縣
不能制
　　　裴諝不對𣙜酤之問
永泰元年令御史大夫王翊充諸道税錢使河東道租
庸鹽鐵使裴諝入奏事伐宗問𣙜酤之利嵗入幾何諝
久之不對代宗復問之對曰臣自河東來所過見菽粟
未種農夫愁怨臣以為陛下見臣必先問人之􁂑苦乃
責臣以營利臣是以未敢對也代宗謝之拜左司郎中
　　　第五琦請税民田十𤱔之一
畿内麥稔京兆尹第五琦請税百姓田十畆收其一曰
此古什一之法也代宗從之
　　　赦停十一税法
大厯元年京兆用第五琦什一税法民苦其重多流亡
十一月日南至赦改元悉停什一税法
　　　括富商錢以供軍費
建中三年時兩河用兵月費百餘萬緡府庫不支數月
太常博士韋都賔陳京建議以為貨利所聚皆在富商
請括富商錢出萬緡者借其餘以供軍計天下不過借
一二千商則數年之用足矣徳宗從之詔者借商錢令
度支條上判度支杜佑大索長安中商賈所有貨意其
不實輙加搒捶人不勝苦有縊死者長安囂然如被㓂
盗計所得纔八十餘萬緡又括僦櫃質錢凡蓄積錢帛
粟麥者皆借四分之一封其櫃質百姓為之罷市相帥
遮宰相馬自訴以千萬數盧把始慰諭之勢不可遏乃
疾驅自他道歸計并借商所得纔二百萬緡人已竭矣
　　　徳宗增税錢鹽錢
淮安節度使陳步遊奏本道税錢每千請增二百詔增
它道税錢皆如淮南又鹽每斗價皆增百錢
　　　見者追怨有司暴歛
四年朱泚既據府庫之富不愛金帛以悦將士公卿家
屬在城者皆給月俸神策及六軍從車駕及哥舒曜李
晟者泚皆給其家糧加以繕完器械日費甚廣及長安
平府庫尚有餘蓄見者皆追怨有司之暴歛焉
　　　陸贄請去二庫榜
興元元年徳宗於行宫廡下貯諸道貢獻之物榜曰瓊
林大盈庫陸贄以為戰守之功賞賚未行而遽私别庫
則士卒怨望無復鬬志上疏諫其略曰天子與天同徳
以四海為家何必撓廢公方崇聚私貨降至尊而代有
司之守辱萬乘以效匹夫之藏虧法失人誘姦聚怨以
斯制事豈不過哉又曰頃者六師初降百物無儲外扞
兇徒内防危㻡晝夜不息迨將五旬凍餒交侵死傷相
枕畢命同力竟夷大難良以陛下不厚其身不私其欲
絶甘以同卒伍輟食以㗖功勞無猛志而人不攜懐所
感也無厚賞而人不怨悉所無也今者攻圍已解衣食
已豐而謡讟方與軍情稍阻豈不以勇夫恒性嗜利矜
功其患難既與之同憂而好樂不與之同利茍異恬黙
能無怨咨又曰陛下誠能近想重圍之殷憂追戒平居
之專欲凡在二庫貨賄盡令出賜有功每獲珍華先給
軍賞如此則亂必靖賊必平徐駕六龍旋復都邑天子
貴貴豈當憂貧是乃散其小儲而成其大儲損其小寳
而固其大寳也徳宗即命去其榜
　　　趙光竒言誅求過於正税
貞元三年徳宗畋於新店入民趙光竒家問百姓樂乎
對曰不樂上曰今嵗頗稔何為不樂對曰詔令不信前
云兩税之外悉無它徭今非税而誅求者殆過於税後
又云和糴而實强取之曾不識一錢始云所糴粟麥納
於道次今則遣致京西行營動數百里車摧牛斃破産
不能支愁苦如此何樂之有每有詔書優恤從空文耳
恐聖主深居九重皆未知之也徳宗命復其家臣光曰
甚矣唐徳宗之難寤也自古所患者人君之澤壅而不
下達小民之情鬱而不上通故君勤恤於上而民不懐
民愁怨於下而君不知以至於離叛危亡凡以此也徳
宗幸以遊獵得至民家值光竒敢言而知民疾苦此乃
千載之遇也固當按有司之廢格詔書殘虐下民横增
賦歛盗匿公財及左右謟謏日稱民間豐樂者而誅之
然後洗心易慮一新其政屏浮餙廢虚文謹號令敦誠
信察其偽辨忠邪矜困窮伸寃滯則太平之業可致矣
釋此不為乃復光竒之家夫以四海之廣兆民之衆又
安得人人自言於天子而戸户復其徭賦乎
　　　徳宗數宣索大盈庫
四年元友直運淮南錢帛二十萬至長安李泌悉輸之
大盈庫然徳宗猶數有宣索仍敇諸道勿令宰相知泌
聞之惆悵而不敢言臣光曰王者以天下為家天下之
之財皆其有也阜天下之財以養天下之民己必豫焉
或乃更為私藏此匹夫之鄙志也古人有言曰貧不學
儉夫多財者奢欲之所自來也李泌欲弭徳宗之欲而
豐其私財財豐則欲滋矣財不稱欲能無求乎是猶啓
其門而禁其出也雖徳宗之多僻亦泌所以相之者非
其道故也
　　　税外輸緡斛
元友直句檢諸道税外物悉輸户部遂為定制嵗於税
外輸百餘萬緡斛民不堪命諸道多自訴於徳宗徳宗
意寤詔今年已入在官者輸京師未入者悉以與民明
年以後悉免之於是東南之民復安其業
　　　張滂請税茶以足用度
九年初税茶凡州縣産茶及茶山外要路皆估其直什
稅一從鹽鐵使張滂之請也滂奏去嵗水災减税用度
不足請税茶以足之自明年以往税茶之錢令所在别
貯俟有水旱以代民田税自是嵗收茶税錢四十萬緡
未甞以救水旱也滂又奏姦人銷錢為銅噐以求嬴請
悉禁銅噐銅山聽人開采無得私賣
　　　裴延齡置别庫虚張名數
户部侍郎裴延齡奏自判度支以來檢責諸州欠負錢
八百餘萬緡收諸州抽貫錢三百萬緡呈様物三十餘
萬緡請别置欠負耗䞉季庫以掌之染練物别置月庫
以掌之詔從之欠負皆貧人無可償徒存其數者抽貫
錢給用旋盡呈様染練皆左藏置物延齡徒置别庫虚
張名數以惑徳宗徳宗信之以為能富國而寵之於實
無所増也虚費吏人簿書而已京城西汚濕地生蘆葦
數畆延齡奏稱長安咸陽有陂澤數百頃可牧庇馬徳
宗使有司閲視無之亦不罪也左補闕權徳輿上奏以
為延齡取常賦支用未盡者充羡餘以為己功縣官先
所市物再給其直用充别貯邊軍自今春以來並不支
糧陛下必以延齡孤貞獨立時人醜正流言何不遣信
臣覆視究其本末明行賞罰今羣情衆口喧於朝市豈
京城士庻皆為朋黨邪陛下亦宜稍囬聖慮而察之徳
宗不從
　　　李錡□剥進奉
十五年以常州刺史李錡為諸道鹽鐵轉運使閑廐宫
苑使李齊運受其賂數十萬薦之於徳宗故用之錡刻
剥以事進奉徳宗由是悦之
　　　王實徴求以奉上
十九年京兆尹王實務徴求以給進奉言於徳宗曰今
嵗雖旱而禾苗甚美由是租税皆不免人窮至壞屋賣
瓦木麥苗以輸官優人成輔端為謡嘲之實奏輔端誹
謗朝政杖殺之監察御史韓愈上疏以京畿百姓窮困
應今年税錢及草粟等徴未得者請俟來年蠶麥愈坐
貶陽山令
　　　韓愈辨官司糶鹽利害
長慶二年户部侍郎判度支張平叔上言官自糶鹽可
以獲利一倍又請令所由將鹽就村糶易又乞令宰相
領鹽鐵使又請以糶鹽多少為刺史縣令殿最又乞檢
責所在實户據口團保給一年鹽使其四季輸價又行
此䇿後富商大賈或行財賄邀截喧訴其為首者所在
杖殺連狀人皆杖脊詔百官議其可否兵部侍郎韓愈
上言以為城郭之外少有見錢糶鹽多用雜物貿昜鹽
商則無物不取或賖貸徐還用此取濟兩得利便今令
人吏坐鋪自糶非得見錢必不敢受如此貧者無從得
鹽自然坐失常課如何更有倍利又若令人吏將鹽家
至户到而糶之必索百姓供應騷擾極多又刺史縣令
職在分憂豈可惟以鹽利多少為之升㸃不復考其理
行又貧家食鹽至少或有淡食動經旬月若據口給鹽
依時徴價官吏畏罪必用威刑臣恐因此所在不安此
尤不可之大者也中書舍人韋處厚議以為宰相處論
道之地雜以醝務實非所宜竇參皇甫鎛皆以錢糓為
相名利難兼卒蹈禍敗又欲以重法禁人喧訴夫强人
之所不能事必不立禁人之所必犯法必不行矣事遂
寢平叔奏徴逺年逋欠江州刺史李渤上言度支徴當
州貞元二年逃户所欠錢四千餘緡當州今嵗旱災田
損什九陛下奈何於大旱中徴三十六年前逋負詔悉
免之
　　　後唐内府山積
同光二年莊宗祀南郊大赦孔謙欲聚歛以求媚几赦
文所蠲者謙復徴之自是每有詔令人皆不信百姓愁
怨及將祀南郊郭崇韜首獻勞軍錢十萬緡先是宦官
勸帝分天下財賦為内外府州縣上供者入外府充經
費方鎮貢獻者入内府充宴逰及給賜左右於是外府
常虚竭無餘而内府山積及有司辨郊祀之勞軍錢崇
韜言於莊宗曰臣已傾家所有以助大禮願陛下亦出
内府之財以賜有司莊宗黙然久之曰吾晉陽自有儲
積可令租庸輦取以相助於是取李繼韜私第金帛数
十萬以益之軍士皆不滿望始怨恨有離心矣
　　　孔謙舉貸誅歛
孔謙貸民錢使以賤估償絲屢檄州縣督之翰林學士
盧質上言梁趙巖為租庸使舉貸誅歛結怨于人今陛
下革故鼎新為人除害而有司未改其所為是趙巖復
生也今春霜害桑繭絲甚薄但輸正税猶懼流移况益
以稱貸人何以堪臣惟事天子不事租庸敕㫖未頒省
牒頻下願早降明命莊宗不報
　　　孔謙號豐財贍國功臣
租庸使王正言病風恍惚不能治事景進屢以為言以
副使衛尉卿孔謙為租庸使自是得行其志重歛急徴
以充帝欲民不聊生賜謙號豐財贍國功臣
　　　閩主以薛文傑為國計使
長興四年閩主璘復位初福建中軍使薛文傑性巧侫
璘喜奢侈文傑以聚歛求媚璘以為國計使親任之文
傑隂求富民之罪籍没其財被搒捶者胷背分受仍以
銅斗火熨之建州土豪吳光入朝文傑利其財求其罪
將治之光怨怒帥其衆且萬人叛奔吳
　　　薛文傑以弄權被禍
清泰元年吳蔣延徽敗閩兵於浦城遂圍建州閩主璘
遣驃騎大將軍王延宗將兵救建州中塗士卒不進曰
不得薛文傑不能討賊延宗馳使以聞國人震恐太后
及福王繼鵬泣謂璘曰文傑盗弄國權枉害無辜上下
怨怒乆矣今吳兵深入士卒不進社稷一旦傾覆留文
傑何益文傑亦在側璘曰吾無如卿何卿自為謀文傑
出繼鵬伺之於啓　門外以笏擊之仆地檻車送軍前
市人爭持瓦礫擊之士卒見之踊躍臠食之
　　　潞王借僦直以賞軍功
潞王之發鳯翔也許軍士以入洛人賞錢百緡既至三
司使王玫以府庫之實對有數百萬在既閲實金帛不
過三萬兩匹而賞軍之費計應用五十萬緡玫請率京
城民財以足之數日僅得數萬緡潞王謂執政曰軍不
可不賞人不可不恤今將奈何執政請據屋為率無問
士庻自居及僦者預借五月僦直從之
　　　閩主專務聚歛
後晉天福二年方士言於閩主云有白龍夜見螺峰閩
主作白龍寺時百役繁興用度不足閩主謂判三司候
官蔡守蒙曰今以委卿擇賢而授不肖及罔冒者勿拒
第令納賂籍而獻之守蒙素亷以為不可閩主怒守䝉
懼而從之自是除官但以貨多寡為差閩主又以空名
堂牒使醫工陳究賣官於外專務聚歛無有盈厭又詔
民有隱年者杖背隱口者死逃亡者族果菜雞豚皆重
征之
　　　南唐王詰倉吏獻羡餘
五年唐主使宦者祭廬山還勞之曰卿此行甚精㓗宦
者曰臣自奉詔蔬食至今唐主曰卿某日市魚為羮某
日市魚為胾何為蔬食宦者慙服倉吏嵗終獻羡餘萬
石唐主曰出納有數茍非掊民刻軍安得羡餘邪
　　　法外税民罪同枉法
李崧奏諸州倉糧於計帳之外所餘頗多髙祖曰法外
税民罪同枉法倉吏特貸其死各痛懲之
　　　閩陳匡範借省務錢以足日進之數
六年閩主曦侈無度資用不給謀於國計使陳匡範匡
範請日進萬金曦悦加匡範禮部侍郎匡範增算商賈
數倍曦宴羣臣舉酒屬匡範曰明珠美玉求之可得如
匡範人中之寳不可得也未幾商賈之算不能足日進
貸諸省務錢以足之恐事覺憂悸而卒曦祭贈甚厚諸
省務以匡範貸帖聞曦大怒斵棺斷其尸棄水中以連
江人黄紹頗代為國計使紹頗請令欲仕者自非蔭補
皆聽輸錢即授之以資望髙下及州縣户口多寡定其
直自百緡至千緡從之
　　　董遇重征鹽商
七年先是河南北諸州官自賣海鹽嵗收緡錢十七萬
又散蠶鹽歛民錢言事者稱民坐私販鹽扺罪者衆不
若聽民自販而嵗以官所賣錢直歛於民謂之食鹽錢
髙祖從之俄而鹽價頓賤每斤至十錢至是三司使董
遇欲增求羡利而難於驟變前法乃重征鹽商過者七
錢留賣者十錢由是　商殆絶而官復自賣其食鹽錢
至今歛之如故
　　　殷國謂思恭為楊剥皮
八年閩富沙王延政稱帝於建州國號大殷以楊思恭
為兵部尚書未幾遷僕射録軍國事延政服　袍視事
然牙参及接鄰國使者猶如藩鎮禮殷國小民貧軍旅
不息楊思恭以善聚歛得幸增田畝山澤之税至於魚
鹽蔬果無不倍征國人謂之楊剥皮
　　　楚王重為賦歛
楚地多產金銀茶利尤厚由是財貨豐殖而楚王希範
奢欲無厭喜自誇大用度不足重為賦歛每遣使者行
田專以增頃畆為功民不勝租賦而逃王曰但令在田
何憂無糓命營田使鄧懿文籍逃田募民耕藝出租民
捨故從新僅能自存自西徂東各失其業又聼人入財
拜官以財多少為官髙卑之差富商大賈布在列位外
官還者必責貢獻民有罪則富者輸財強者為兵惟貧
弱受刑是嵗用孔目官周　議令常税之外大縣貢米
二千斛中千斛小七百斛無米者輸布帛天策學士拓
跋恒上書曰殿下長深宫之中藉已成之業身不知稼
穡之勞耳不聞鼓鼙之音馳騁遨遊雕墻玉食府庫盡
矣而浮費益甚百姓困矣而厚斂不息今淮南為仇讎
之國畨禺懐吞噬之志荆渚日圖窺伺溪洞待我姑息
諺曰足寒傷心民怨傷國願罷輸米之令誅周陟以謝
郡縣去不急之務减興作之役無令一旦禍敗為四方
所笑王大怒
　　　遣使分道括民財
開運元年天平節度使景延廣既為上下所惡出為西
京留守朝廷因契丹入㓂國用愈竭復遣使者三十六
人分道括率民財各封斂以授之使者多從吏卒攜鎻
械刀杖入民家小大驚懼求死無地州縣吏復因縁為
姦河南府出緡錢二十萬景延廣率三十七萬留守判
官盧億言於延廣曰公位兼將相富貴極矣今國家不
幸府庫空竭不得已取於民公何忍復因而求利為子
孫之累乎延廣慙而止先是詔以楊光逺叛命兖州修
守備泰寜節度使安審信以治樓堞為名率民財以實
私藏大理卿張仁愿為括率使至兖州賦緡錢十萬值
審信不在拘其守藏吏指取錢一囷已滿其數
　　　後漢王守恩專事聚歛
乾祐元年西京留守王守恩性貪鄙專事聚歛䘮車非
輸錢不得出城下至抒厠行乞之人不免課率或縱麾
下令盗人財有富室娶婦守恩與俳優數人往為賀客
得銀數鋌而返郭威自河中還過洛陽守恩自恃位兼
將相肩輿出迎威怒以為慢己以白文珂代守恩為留
守
　　　王章聚歛刻急
三年隠帝自即位以來三司使王章掌財賦是時承契
丹蕩覆之餘公私困竭章捃摭遺利吝
庫屬三叛連衡宿兵累年而供饋不乏及事平賜予之
外尚有餘積以是國家粗安章聚歛刻急舊制田税每
斛更輸二升謂之雀䑕耗章始令更輸二斗謂之省耗
舊錢出入皆以八十為陌章始令入者八十出者七十
七謂之省陌有犯鹽礬酒麵之禁者錙銖涓滳罪皆死
由是百姓愁怨章尤不喜文臣嘗曰此軰授之握算不
知縱横何益於用俸禄皆以不堪資軍者給之吏已高
其估章更增之
　　　後周計田取牛皮
廣順二年敇約每嵗民間所輸牛皮三分減二計田十
頃税取一皮餘聽民自用及賣買惟禁賣於敵國先是
兵興以來禁民私賣買牛皮悉令輸官受直唐明宗之
世有司止償以鹽晉天福中并鹽不給漢法犯私牛皮
一寸抵死然民間曰用實不可無太祖素知其弊至是
李榖建議均於田畆公私便之
　　倉廪門
　　　漢耿夀昌令邊郡築常平倉
五鳯四年大司農中丞耿夀昌奏言嵗數豐穰榖賤農
人少利故事歳漕闗東榖四百萬斛以給京師用卒六
萬人宜糴三輔𢎞農河東上黨太原郡榖足供京師可
以省闗東漕卒過半宣帝從其計夀昌又曰令邊郡皆
築倉以榖賤增其賈而糴以利農榖貴時减賈而糶名
曰常平倉民便之宣帝廼下詔賜夀昌爵闗内侯
　　　隋長孫請置義倉
陳至徳三年隋度支尚書長孫平奏令民間每秋家出
粟麥一石以下貧富為差儲之當社委社司檢校以備
凶年名曰義倉隋主從之初詔郡縣置義倉
　　　唐彭果請行糴法於闗中
開元二十五年先是西北邊數十州多宿重兵地租庸
田皆不能贍始用和糴之法有彭果者因牛仙客獻策
請行糴法於闗中敇以嵗稔糓賤傷農命增時價什二
三和糴東西畿粟各數百萬斛停今年江淮所運租自
是闗中蓄積羡溢車駕不復幸東都矣敕河南北租應
輸含嘉太原倉者皆留輸夲州
　　　韓混運米給闗中
貞元二年闗中倉廩竭禁軍或自脫巾呼於道曰拘吾
於軍而不給糧吾罪人也徳宗憂之甚會韓滉運米三
萬斛至陜李泌即奏之徳宗喜遽至東宫謂太子曰米
已至陜吾父子得生矣時禁中不釀命于坊市取酒為
樂又遣中使諭神䇿六軍軍士皆呼萬嵗時比嵗飢饉
兵民率皆痩黒是至麥始熟市有醉人當時以為嘉瑞
人作飽食死者復伍之一數月人膚色乃復故
　
　
　
　
　
　
　
　
　
　
　
　
　
　
　通鑑總𩔖卷十一上
欽定四庫全書
　通鑑總𩔖卷十一下　　　　宋　沈樞　撰
　　内庫門
　　　唐楊炎請財賦歸左藏
大厯十四年舊制天下金帛皆貯於左藏太府四時上
其數比部覆其出入及第五琦爲度支鹽鐵使時京師
多豪將求取無節琦不能制乃奏盡貯於大盈内庫使
宦官掌之天子亦以取給爲便故久不出由是以天下
公賦爲人君私藏有司不復得窺其多少校其贏縮殆
二十年宦官領其事者三百餘員皆蠶食其中蟠結根
據牢不可動楊炎頓首於徳宗前曰財賦者國之大本
生民之命重輕安危靡不由之是以前世皆使重臣掌
其事猶或耗亂不集今獨使中人出入盈虛大臣皆不
得知政之蠧敝莫甚於此請出之以歸有司度宫中歲
用幾何量數奉入不敢有乏如此然後可以爲政徳宗
即日下詔凡財賦皆歸左藏一用舊式歲於數中擇精
好者三五千匹進入大盈炎以片言移人主意議者稱
之
　　　後唐出糚具以贍軍
天成元年租庸使以倉儲不足頗朘刻軍糧軍士流言
益甚宰相懼帥百官上表言今租庸已竭内庫有餘諸
軍室家不能相保儻不賑救懼有離心俟過凶年其財
復集莊宗即欲從之劉后曰吾夫婦君臨萬國雖藉武
功亦由天命命旣在天人如我何宰相又於便殿論之
后屬耳於屏風後須㬰出糚具及三銀盆皇幼子三人
於外曰人言宫中蓄積多四方貢獻隨以給賜所餘止
此耳請鬻以贍軍宰相惶懼而退
　　　莊宗出金帛賜諸軍
詔懷逺指揮使白從暉將騎兵扼河陽橋莊宗乃出金
帛給賜諸軍樞密宣徽使及供奉内使景進等皆獻金
帛以助給賜軍士負物而詬曰吾妻子已殍死得此何
爲
　　　軍士不感莊宗給賜
莊宗至萬勝鎮聞嗣源已據大梁諸軍離叛神色沮喪
登髙歎曰吾不濟矣即命旋師莊宗之出關也扈從兵
二萬五千及還已失萬餘人過罌子谷道狹每遇衛士
執兵仗者輒以善言撫之曰適報魏王又進西川金銀
五十萬到京當盡給爾曹對曰陛下賜已晩矣人亦不
感聖恩莊宗流涕而已又索袍帶賜從官内庫使張容
哥稱頒給已盡衛士叱容哥曰致吾君失社稷皆此閹
豎輩也容哥謂同𩔖曰皇后吝財致此今乃歸咎於吾
輩事若不測吾輩萬叚吾不忍待也因赴河死
　　　後漢傾内府以賜將士
天福十二年髙祖還至晉陽議率民財以賞將士夫人
李氏諫曰陛下因河東創大業未有以惠澤其民而先
奪其生生之資殆非新天子所以救民之意也今宫中
所有請悉出之以勞軍雖復不厚人無怨言髙祖曰善
即罷率民傾内府蓄積以賜將士中外聞之大恱
　　兵制門
　　　唐李林甫奏停折衝府魚書
天寶八載先是折衝府皆有木契銅魚朝廷徵發下敕
書契魚都督郡府參驗皆合然後遣之自募置彍騎府
兵日益墮壞死及逃亡者有司不復㸃補其六䭾馬牛
器械糗糧耗散略盡府兵入宿衛者謂之侍官言其爲
天子侍衛也其後本衛多以假人役使如奴𨽻長安人
羞之至以相詬病其戍邉者又多爲邊將苦使利其死
而没其財由是應爲府兵者皆逃匿至是無兵可交李
林甫奏停折衝府上下魚書是後府兵徒有官吏而已
其折衝果毅又歴年不遷士大夫亦恥爲之其彍騎之
法天寶以後稍亦變廢應募者皆市井負販無賴子弟
未甞習兵時承平日久議者多謂中國兵可銷於是民
間挾兵器者有禁子弟爲武官父兄擯不齒猛將精兵
皆聚於西北邊中國無武僃矣
　　　徳宗與李泌議復府兵
貞元二年初徳宗與常侍李泌議復府兵泌因爲徳宗
歴叙府兵自西魏以來興廢之由且言府兵平日皆安
居田畆每府有折衝領之折衝以農隙教習戰陳國家
有事徵發則以符契下其州及府參驗發之至所期處
將士按閱有教習不精者罪其折衝甚者罪及刺史軍
還則賜勲加賞便道罷之行者近不踰時逺不經歲髙
宗以劉仁軌爲洮河鎮守使以圖吐蕃於是始有久戍
之役武后以來承平日久府兵浸墮爲人所賤百姓恥
之至蒸熨手足以避其役又牛仙客以積財得宰相邊
將效之山東戍卒多齎繒帛自隨邊將誘之寄於府庫
晝則苦役夜縶地牢利其死而没入其財故自天寶以
後山東戍卒還者什無二三其殘虐如此然未甞有外
叛内侮殺帥自擅者誠以顧戀田園恐累宗族故也自
開元之末張說始募長征兵謂之彍騎其後益爲六軍
及李林甫爲相奏諸軍皆募人爲之兵不土著又無宗
族不自重惜忘身狥利禍亂遂生至今爲梗曏使府兵
之法常存不廢安有如此下陵上替之患哉陛下思復
府兵此乃社稷之福太平有日矣徳宗曰俟平河中當
與卿議之
　　　李泌言粟麥賤則府兵成
三年徳宗復問泌以復府兵之䇿對曰今歲徴關東卒
戍京西者十七萬人計歲食粟二百四萬斛今粟斗直
錢百五十爲錢三百六萬緡國家比遭飢亂經費不充
就使有錢亦無粟可糴未暇議復府兵也徳宗曰亟減
戍卒歸之何如對曰陛下誠能用臣之言可以不減戍
卒不擾百姓糧食皆足粟麥日賤府兵亦成徳宗曰果
能如是何爲不用對曰此須急爲之過旬日則不及矣
今吐蕃久居原蘭之間以牛運糧糧盡牛無所用請發
左藏惡繒染爲綵纈因党項以市之每頭不過二三匹
計十八萬匹可致六萬餘頭又命諸冶鑄農器糴麥種
分賜縁邊軍鎮募戍卒耕荒田而種之約明年麥熟倍
償其種其餘據時價五分増一官爲糴之來春種禾亦
如之關中土沃而久荒所収必厚戍卒獲利耕者浸多
邊地居人至少軍士月食官糧粟麥無所售其價必賤
名爲增價實比今歲所減多矣徳宗曰善即命行之泌
又言邊地官多闕請募人入粟以補之可足今歲之糧
徳宗亦從之因問曰卿言府兵亦集如何對曰戍卒因
屯田致富則安於其土不復思歸舊制戍卒三年而代
及其將滿下令有願留者即以所開田爲永業家人願
來者本貫給長牒續食而遣之據應募之數移報本道
雖河朔諸帥得免更代之煩亦喜聞矣不過數畨則戍
卒皆土著乃悉以府兵之法理之是變闗中之疲弊爲
富彊也徳宗喜曰如此天下無復事矣曰未也臣能不
用中國之兵使吐蕃自困上曰計將安出對曰臣未敢
言之俟麥禾有效然後可議也上固問不對泌意欲結
囘紇大食雲南與共圖吐蕃令吐蕃所僃者多知上素
恨囘紇恐聞之不恱并屯田之議不行故不肯言旣而
戍卒應募願屯田者什五六
　　　用兵方略皆出禁中
長慶二年穆宗之初即位也兩河略定蕭侁叚文昌以
爲天下已太平漸宜銷兵請密詔天下軍鎮有兵處毎
歲百人之中限八人逃死穆宗方荒宴不以國事爲意
遂可其奏軍士落籍者衆皆聚山澤爲盜及朱克融王
庭湊作亂一呼而亡卒皆集詔徵諸道兵討之諸道兵
旣少皆臨時召募烏合之衆又諸節度既有監軍其領
偏師者亦置中使監陳主將不得専號令戰小勝則飛
驛奏捷自以爲功不勝則迫脅主將以罪歸之悉擇軍
中驍勇以自衛遣羸懦者就戰故毎戰多敗又凡用兵
舉動皆自禁中授以方略朝令夕改不知所從不度可
否惟督令速戰中使道路如織故雖以諸道十五萬之
衆裴度元臣宿望烏重胤李光顔皆當時名將討幽鎮
萬餘之衆屯守踰年竟無成功財竭力盡崔植杜元穎
王播爲相皆庸才無逺略史憲誠旣逼殺田布朝廷不
能討遂并朱克融王庭湊以節鉞授之由是再失河朔
訖于唐亡不能復取
　　軍法門
　　　漢祭遵殺舍中兒
更始二年大司馬劉秀舍中兒犯灋軍市令祭遵格殺
之秀怒命收遵主簿陳副諫曰明公常欲衆軍整齊今
遵奉灋不避是教令所行也乃貰之以爲刺姦將軍謂
諸將曰當備祭遵吾舍中兒犯灋尚殺之
　　　孫䇿入袁術營斬逃卒
興平元年袁術以孫堅餘兵千餘人還䇿表拜懷義校
尉䇿騎士有罪逃入術營隱於内廏䇿指使人就斬之
訖詣術謝術曰兵人好叛當共疾之何為謝也由是軍
中益畏憚之
　　　吳吕䝉垂涕斬同郡人
建安二十四年吕蒙入江陵約令軍中不得干歴人家
有所求取䝉麾下士與䝉同郡人取民家一笠以覆官
鎧官鎧雖公䝉猶以爲犯軍令不可以鄉里故而廢灋
遂垂涕斬之於是軍中震慄道不拾遺
　　　蜀諸葛亮用兵不廢法
魏太和二年初越巂太守馬謖才器過人好論軍計諸
葛亮深加器異以爲參軍及出軍祁山以謖督諸軍在
前與張郃戰于街亭謖違亮節度舍水上山不下據城
張郃絶其汲道擊大破之亮進無所據乃還漢中收謖
下獄殺之撫其遺孤恩若平生蔣琬謂亮曰昔楚殺得
臣文公喜可知也天下未定而戮智計之士豈不惜乎
亮流涕曰孫武所以能制勝於天下者用灋明也是以
揚干亂灋魏絳戮其僕四海分裂兵交方始若復廢灋
何用討賊邪
　　　晉茍晞不以王法貸從弟
永嘉元年茍晞屢破彊冦威名甚盛善治繁劇用灋嚴
峻其從母依之晞奉養甚厚從母子求爲將晞不許曰
吾不以王灋貸人將無後悔邪固求之晞乃以爲督護
後犯灋晞杖節斬之從母叩頭救之不聽旣而素服哭
之曰殺卿者兖州刺史哭弟者茍道將也
　　　宋沈慶之乞不斬王𤣥謨
元嘉二十八年蕭斌王𤣥謨皆坐退敗免官文帝問沈
慶之曰斌欲斬𤣥謨而卿止之何也對曰諸將奔退莫
不懼罪自歸而死將至逃散故止之
　　　北魏孝文違軍法赦盜
齊永明十一年魏主至肆州大司馬安定王休執軍士
爲盜者三人以狥於軍將斬之魏主行軍遇之命赦之
休不可曰陛下親御六師將逺清江表今始行至此而
小人已爲攘盜不斬之何以禁姦帝曰誠如卿言然王
者之體時有非常之澤三人罪雖應死而因縁遇朕雖
違軍法可特赦之旣而謂司徒馮誕曰大司馬執法嚴
諸君不可不慎於是軍中肅然
　　　唐河東諸鎮皆奉灋
寶應元年初李國貞治軍嚴朔方將士不樂皆思郭子
儀故王元振因之作亂子儀至軍元振自以爲功子儀
曰汝臨賊境輒害主將若賊乗其釁無絳州矣吾爲宰
相豈受一卒之私邪収元振及其同謀四十人皆殺之
辛雲京聞之亦推按殺鄧景山者數十人誅之由是河
東諸鎮率皆奉法
　　　叚秀實竟殺犯盜之卒
大厯元年以馬璘兼邠寧節度使璘以叚秀實爲都虞
候卒有能引弓重二百四十斤者犯盜當死璘欲生之
秀實曰將有愛憎而法不一雖韓彭不能爲理璘善其
議竟殺之璘處事或不中理秀實力爭之璘有時怒甚
左右戰栗秀實曰秀實罪若可殺何以怒爲無罪殺人
恐渉非道璘拂衣起秀實徐步而出良久璘置酒召秀
實謝之自是軍州事皆咨秀實而後行
　　　郭子儀禁軍中無故走馬
三年郭子儀禁無故軍中走馬南陽夫人乳母之子犯
禁都虞候杖殺之諸子泣訴於子儀且言都虞候之横
子儀叱遣之明日以事語僚佐而歎息曰子儀諸子皆
奴才也不賞父之都虞候而惜母之乳母子非奴才而
何
　　　李絳乞責承璀懲將帥
元和五年吐突承璀自行營還復充左軍中尉裴垍曰
承璀首唱用兵疲弊天下卒無成功陛下縱以舊恩不
加顯戮豈得全不貶黜以謝天下乎李絳奏稱陛下不
責承璀它日復有敗軍之將何以處之若或誅之則同
罪異罰彼必不服若或釋之則誰不保身而玩冦乎願
陛下割不忍之恩行不易之典使將帥有所懲勸間二
日憲宗罷承璀中尉降爲軍器使中外相賀
　　　太祖皇帝部兵莫敢不盡死
後周顯徳三年唐齊王景達將兵二萬自𤓰步濟江距
六合二十餘里設栅不進居數日唐出兵趣六合太祖
皇帝奮擊大破之殺獲近五千人餘衆尚萬餘走度江
爭舟溺死者甚衆於是唐之精卒盡矣是戰也士卒有
不致力者太祖皇帝陽爲督戰以劒斫其皮笠明日徧
閱其笠有劒跡者數十人皆斬之由是部兵莫敢不盡
死
　　　南唐劉仁贍以軍法斬幼子
四年周兵圍夀春連年未下城中食盡齊王景達自濠
州遣邊鎬等泝淮救之軍於紫金山列十餘寨如連珠
與城中烽火晨夕相應劉仁贍請以邊鎬守城自帥衆
決戰齊王景達不許仁贍憤邑成疾其幼子崇諫夜泛
舟度淮北爲小校所執仁贍命腰斬之左右莫敢救監
軍使周廷構哭於中門以救之仁贍不許廷構復使求
救於夫人夫人曰妾於崇諫非不愛也然軍法不可私
名節不可虧若貸之則劉氏爲不忠之門妾與公何面
目見將士乎趣命斬之然後成喪將士皆感泣
　　民兵門
　　　唐田承嗣籍户口爲兵
廣徳元年以魏博都防禦使田承嗣爲節度使承嗣舉
管内户口壯者皆籍爲兵惟使老弱耕稼數年間有衆
十萬又選其驍健者萬人自衛謂之牙兵
　　　李抱真選民丁習射
永㤗元年加李抱玊鳯翔隴右節度使以其從弟抱真
爲澤潞節度副使抱真以山東有變上黨爲兵衝而荒
亂之餘土瘠民困無以贍軍乃籍民毎三丁選一壯者
免其租徭給弓矢使農隙習射歲暮都試行其賞罰比
三年得精兵二萬旣不費廩給府庫充實遂雄視山東
由是天下稱澤潞步兵爲諸道最
　　　吳結民兵習戰
後梁貞明五年吳禁民私畜兵器盜賊益繁御史臺主
簿盧樞上言今四方分爭宜教民戰且善人畏法禁而
姦民弄干戈是欲偃武而反招盜也宜團結民兵使之
習戰自衛鄉里從之
　　　後唐征夫無益於用
後晉天福元年唐潞王詔大括天下將吏及民間馬又
發民爲兵毎七户出征夫一人自備鎧仗謂之義軍期
以十一月俱集命陳州刺史郎萬金教以戰陳用張延
朗之謀也凡得馬二千餘匹夫五千實無益於用而民
間大擾
　　　齊王籍鄉兵大荒擾民
開運元年詔諸州所籍鄉兵號武定軍凡得七萬餘人
時兵荒之餘復有此擾民不聊生
　　　晉罷鄉兵輸錢民益爲盜
後漢天福十二年初晉置鄉兵號天威軍教習歲餘村
民不閑軍旅竟不可用悉罷之但令七户輸錢十千其
鎧仗悉輸官而無賴子弟不復肯復農業山林之盜自
是而繁及契丹入汴縱胡騎打草榖又多以其子弟及
親信左右爲節度使刺史不通政事華人之狡獪者多
徃依其麾下教之妄作威福掊歛貨財民不堪命於是
所在相聚爲盜多者數萬人少者不减千百攻䧟州縣
殺掠吏民滏陽賊帥梁暉有衆數百送款晉陽求効用
髙祖許之磁州刺史李榖密通表於髙祖令暉襲相州
暉偵知髙唐英未至相州積兵器無守備夜遣壯士踰
城入啓關納其衆殺契丹數百其守將突圍走暉據州
自稱留後表言其狀
　　　淮南白甲軍
後周顯徳三年初唐人以茶鹽強民而徵其粟帛謂之
博徵又興營田於淮南民甚苦之及周師至爭奉牛酒
迎勞而將帥不之恤専事俘掠視民如土芥民皆失望
相聚山澤立堡壁自固操農器爲兵積紙爲甲時人謂
之白甲軍周兵討之屢爲所敗先所得唐諸州多復爲
唐有
　　　吳越王括境内民兵
吳越王𢎞俶括境内民兵勞擾頗多判明州錢𢎞億手
疏切諫罷之
　　養兵門
　　　唐李吉甫撰元和國計簿
元和二年是歲李吉甫撰元和國計簿上之總計天下
方鎮四十八州府二百九十五縣千四百五十三其鳯
翔鄜坊邠寧振武涇原銀夏靈鹽河東易定魏博鎮兾
范陽滄景淮西淄青等十五道七十一州不申户口外
毎歲賦稅倚辦止於浙江東西宣歙淮南江西鄂岳福
建湖南八道四十九州一百四十四萬户比天寶稅户
四分減三天下兵仰給縣官者八十三萬餘人比天寶
三分增一大率二户資一兵其水旱所傷非時調發不
在此數
　　　邠寧兵憤不得衣資
十五年渭州刺史郝玼數出兵襲吐蕃營所殺甚衆李
光顔發邠寧兵救涇州邠寧兵以神䇿受賞厚皆愠曰
人給五十緡而不識鬭者彼何人邪常額衣資不得而
前冒白刃者此何人邪洶洶不可止光顔親爲開陳大
義以諭之言與涕俱然後軍士感恱而行將至涇州吐
蕃懼而退
　　　後唐軍士乏食
同光三年初莊宗得魏州銀槍効節都近八千人以爲
親軍皆勇悍無敵夾河之戰實賴其用屢立殊功常許
以滅梁之日大加賞賚旣而河南平雖賞賚非一而士
卒恃功驕恣無厭更成怨望是歲大飢民多流亡租賦
不充道路塗潦漕輦艱澁東都倉廩空竭無以給軍士
租庸使孔謙日於上東門外望諸州漕運至者隨以給
之軍士乏食有顧妻鬻子者老弱采蔬於野百十爲羣
徃徃餒死流言怨嗟而莊宗遊畋不息獵於白沙皇后
皇子後宫畢從時大雪吏卒有僵仆於道路者伊汝間
飢尤甚衛兵所過責其供餉不得則壞其什器撤其室
廬以爲薪甚於冦盜縣吏皆竄匿山谷
　　　郭從謙以私財饗士
天成元年初莊宗與梁相拒於徳勝募勇士挑戰從謙
應募俘斬而還由是益有寵莊宗選諸軍驍勇者爲親
軍分置四指揮號從馬直從謙自軍使積功至指揮使
郭崇韜方用事從謙以叔父事之睦王存乂以從謙爲
假子及崇韜存乂得罪從謙數以私財饗從馬直諸校
對之流涕言崇韜之寃及從馬直軍士王温作亂莊宗
戲之曰汝旣負我附崇韜存乂又教王温反欲何爲也
從謙益懼旣退隂謂諸校曰主上以王温之故俟鄴都
平定盡阬若曹家之所有宜盡市酒肉勿爲久計也由
是親軍皆不自安
　　　莊宗出金帛賜諸軍
詔懷逺指揮使白從暉將騎兵扼河陽橋莊宗乃出金
帛給賜諸軍樞密宣徽使及供奉内使景進等皆獻金
帛以助給賜軍士負物而詬曰吾妻子已殍死得此何
爲
　　用兵門
　　　漢軍大敗於彭城
二年漢王率諸侯兵凡五十六萬人伐楚遂入彭城収
其貨寶美人日置酒髙會項王聞之自以精兵三萬人
至彭城日中大破漢軍睢水上漢軍却爲楚所擠卒十
餘萬人皆入睢水水爲之不流圍漢王三匝會大風從
西北起折木發屋揚沙石窈㝠晝晦楚軍大亂壞散而
漢王乃得與數十騎遁去道逢孝惠魯元公主載以行
楚騎追之漢王急推墮二子車下滕公常下収載之卒
保䕶脫二子審食其從太公吕后間行求漢王反遇楚
軍項王常置軍中爲質諸侯皆背漢復與楚塞王欣翟
王翳亡降楚
　　　韓信出背水陣破趙軍
三年韓信張耳以兵數萬東擊趙趙王及成安君陳餘
聞之聚兵井陘口號二十萬廣武君李左車說成安君
曰韓信張耳乗勝而去國逺鬭其鋒不可當臣聞千里
餽糧士有饑色樵蘇後㸑師不宿飽今井陘之道車不
得方軌騎不得成列行數百里其勢糧食必在其後願
足下假臣竒兵三萬人從間路絶其輜重足下深溝髙
壘勿與戰彼前不得鬭退不得還野無所掠不至十日
而兩將之頭可致於麾下否則必爲二子所禽矣成安
君嘗自稱義兵不用詐謀竒計韓信使人間視知其不
用廣武君䇿則大喜乃敢引兵遂下未至井陘口二十
里止舍夜半傳發選輕騎二千人人持一赤幟從間道
草山而望趙軍誡曰趙見我走必空壁逐我若疾入趙
壁拔趙幟立漢赤幟令禆將傳餐曰今日破趙會食諸
將皆莫信佯應曰諾信乃使萬人先行出背水陣趙軍
望見而大笑平旦信建大將旗鼓鼓行出井陘口趙開
壁擊之大戰良久信與張耳佯棄鼓旗走水上軍趙果
空壁爭漢旗鼓逐信耳信耳已入水上軍軍皆殊死戰
不可敗信所出竒兵二千遂馳入趙壁皆拔趙旗立漢
赤幟二千趙軍已不能得信等欲還歸壁壁皆漢赤幟
見而大驚兵遂亂遁走漢兵夾擊大破趙軍斬成安君
泜水上禽趙王歇諸將問信曰兵灋右倍山陵前左水
澤今者將軍令臣等反背水陣竟以勝何也信曰此在
兵灋顧諸軍不察耳兵灋不曰䧟之死地而後生置之
亡地而後存且信非得素拊循士大夫也此所謂驅市
人而戰今予之生地皆走寧得而用之乎諸將皆服曰
善非臣所及也信募生得廣武君東鄉坐師事之問曰
僕欲北攻燕東伐齊何若而有功廣武君辭謝曰臣敗
亡之虜何足以權大事乎信曰僕聞之百里奚居虞而
虞亡在秦而秦霸非愚於虞而智於秦也用與不用聽
與不聽也誠令成安君聽足下計若信者亦已爲禽矣
願足下勿辭廣武君曰今將軍虜魏王禽夏說誅成安
君威震天下然欲舉倦敝之兵頓之燕堅城之下欲戰
不得攻之不拔燕旣不服齊必拒境以自彊燕齊相持
而不下則劉項之權未有所分也今爲將軍計莫如按
甲休兵鎮撫趙民北首燕路而後遣辯士奉咫尺之書
於燕燕必聽從燕已從而東臨齊雖有智者亦不知爲
齊計矣兵固有先聲而後實者此之謂也韓信從其䇿
發使使燕燕從風而靡
　　　漢王數項羽十罪
四年項王乃即漢王相與臨廣武間而語羽欲與漢王
獨身挑戰漢王數羽曰羽負約王我於蜀漢罪一矯殺
卿子冠軍罪二救趙不還報而擅刼諸侯兵入關罪三
燒秦宫室掘始皇帝冢収私其財罪四殺秦降王子嬰
罪五詐阬秦子弟新安二十萬罪六王諸將善地而徙
逐故主罪七出逐義帝彭城自都之奪韓王地并王梁
楚多自與罪八使人隂殺義帝江南罪九爲政不平主
約不信天下所不容大逆無道罪十也吾以義兵從諸
侯誅殘賊使刑餘罪人擊公何苦乃與公挑戰羽大怒
伏弩射中漢王漢王傷胷乃捫足曰虜中吾指漢王病
創卧張良彊請漢王起行勞軍以安士卒毋令楚乗勝
漢王出行軍疾甚因馳入成臯
　　　髙帝馬上得天下
十一年陸生時時前說稱詩書髙帝罵之曰乃公居馬
上而得之安事詩書陸生曰居馬上得之寧可以馬上
治之乎且湯武逆取而以順守之文武並用長久之術
也昔者吳王夫差智伯秦始皇皆以極武而亡鄉使秦
已并天下行仁義法先聖陛下安得而有之髙帝有慙
色曰試爲我著秦所以失天下吾所以得之者及古成
敗之國陸生乃祖述存亡之徵凢著十二篇毎奏一篇
髙帝未嘗不稱善號其書曰新語
　　　魏相諫伐匈奴
元康二年匈奴大臣皆以爲車師地肥美近匈奴使漢
得之多田積榖必害人國不可不爭由是數遣兵擊車
師田者鄭吉將渠犂田卒七千餘人救之爲匈奴所圍
吉上言車師去渠犂千餘里漢兵在渠犂者少埶不能
相救願益田卒宣帝與後將軍趙充國等議欲因匈奴
衰弱出兵擊其右地使不敢復擾西域魏相上書諫曰
臣聞之救亂誅暴謂之義兵兵義者王敵加於己不得
已而起者謂之應兵兵應者勝爭恨小故不忍憤怒者
謂之忿兵兵忿者敗利人土地貨寳者謂之貪兵兵貪
者破恃國家之大矜民人之衆欲見威於敵者謂之驕
兵兵驕者滅此五者非但人事乃天道也間者匈奴未
有犯於邊境雖爭屯田車師不足致意中今聞諸將軍
欲興兵入其地臣愚不知此兵何名者也今邉郡困乏
父子共犬羊之裘食草萊之實常恐不能自存難以動
兵按今年計子弟殺父兄妻殺夫者凡二百二十二人
臣愚以爲此非小變也今左右不憂此乃欲發兵報纎
介之忿於逺夷殆孔子所謂吾恐季孫之憂不在顓臾
而在蕭墻之内也宣帝從相言止遣長羅侯常惠將張
掖酒泉騎徃車師迎鄭吉及其吏士還渠犂
　　　大司馬奮二郡之兵討王郎
更始二年大司馬秀北至薊會王子接起兵薊中以應
王郎城内擾亂秀趣駕而出晨夜南馳不敢入城邑舍
食道傍至蕪蔞亭時天寒烈馮異上豆粥至饒陽官屬
皆乏食至下曲陽傳聞王郎兵在後從者皆恐至嘑沱
河候吏還白河水流澌無船不可濟秀使王霸徃視之
霸恐驚衆欲且前阻水還即詭曰冰堅可度官屬皆喜
秀笑曰候吏果妄語也遂前比至河河冰亦合乃令王
霸䕶度未畢數騎而冰觧至南宫遇大風雨秀引車入
道傍空舍馮異抱薪鄧禹爇火秀對竈燎衣馮異復進
麥飯進至下博城西惶惑不知所之有白衣老父在道
傍指曰努力信都郡爲長安城守去此八十里秀即馳
赴之是時郡國皆已降王郎獨信都太守任光和戎太
守邳肜不肯從光聞秀至大喜邳肜亦自和戎來會議
者多言可因信都兵自送西還長安邳肜曰吏民歌吟
思漢久矣今卜者王郎假名因埶驅集烏合之衆遂振
燕趙之地無有根本之固明公奮二郡之兵以討之何
患不克今釋此而歸豈徒空失河北必更驚動三輔墮
損威重非計之得者也若明公無復征伐之意則雖信
都之兵猶難會也何者明公既西則邯鄲勢成民不肯
捐父母背成主而千里送公其離散亡逃可必也秀乃
止任光發傍縣得精兵四千人入堂陽界又擊貰縣進
攻下曲陽降之衆稍合至數萬人復北擊中山移檄邊
郡共擊邯鄲郡縣還復響應
　　　披輿地圖以示鄧禹
或說大司馬秀以守柏人不如定鉅鹿秀乃引兵東北
拔廣阿秀披輿地圖指示鄧禹曰天下郡國如是今始
乃得其一子前言以吾慮天下不足定何也禹曰方今
海内殽亂人思明君猶赤子之慕慈母古之興者在徳
薄厚不以大小也
　　　旣平隴復望蜀
建武八年光武自上邽晨夜東馳賜岑彭等書曰兩城
若下便可將兵南擊蜀虜人苦不知足旣平隴復望蜀
毎一發兵頭須爲白
　　　岑彭用兵如神
十一年公孫述使其將延岑拒廣漢侯丹拒黄石岑彭
使臧宫從涪水上平曲拒延岑自分兵浮江下還江州
泝都江而上襲擊侯丹大破之因晨夜倍道兼行二千
餘里徑拔武陽使精騎馳擊廣都去成都數十里埶若
風雨所至皆犇散初述聞漢兵在平曲故遣大兵逆之
及彭至武陽繞出延岑軍後蜀地震駭述大驚以杖擊
地曰是何神也延岑盛兵於沅水臧宫衆多食少欲引
還恐爲所及會光武遣謁者將兵詣岑彭宫矯制取以
自益晨夜進兵多張旗幟登山鼓譟右步左騎挾船而
引呼聲動山谷岑不意漢軍卒至登山望之大震恐宫
因縱擊大破之延岑犇成都其衆悉降
　　　光武偃武修文
十三年光武在兵間久厭武事且知天下疲耗思樂息
肩自隴蜀平後非警急未嘗復言軍旅皇太子嘗問攻
戰之事光武曰昔衛靈公問陳孔子不對此非爾所及
鄧禹賈復知帝偃干戈修文徳不欲功臣擁衆京師乃
去甲兵敦儒學光武亦思念欲完功臣爵土不令以吏
職爲過遂罷左右將軍官耿弇等亦上大將軍將軍印
綬皆以列侯就第加位特進奉朝請
　　　蜀譙周作仇國論以諷用兵
魏甘露二年漢姜維聞魏分闗中兵以赴淮南欲乘虛
向秦川率數萬人出駱谷安西將軍鄧艾進兵據之以
拒維是時維數出兵蜀人愁苦中散大夫譙周作仇國
論以諷之曰或問往古能以弱勝彊者其術何如曰吾
聞之處大無患者常多慢處小有憂者當思善多慢則
生亂思善則生治理之常也故周文養民以少取多句
踐䘏衆以弱斃彊此其術也或曰曩者項彊漢弱相與
戰爭項羽與漢約分鴻溝各歸息民張良以爲民志旣
定則難動也率兵追羽終斃項氏豈必由文王之事乎
曰當啇周之際王侯世尊君臣久固民習所専深根者
難拔據固者難遷當此之時雖漢祖安能杖劒鞭馬取
天下乎及秦罷侯置守之後民疲秦役天下土崩或歲
改主或月易公鳥驚獸駭莫知所從於是豪彊並爭虎
裂狼分疾搏者獲多遲後者見吞今我與彼皆傳國易
世矣旣非秦末鼎沸之時實有六國並據之埶故可爲
文王難爲漢祖夫民之疲勞則騷擾之兆生上慢下暴
則瓦觧之形起諺曰射幸數跌不如審發是故智者不
爲小利移目不爲意似改步時可而後動數合而後舉
故湯武之師不再戰而克誠重民勞而度時審也如遂
極武黷征土崩埶生不幸遇難雖有智者將不能謀之
矣
　　　慕容皝乗海冰討遼東
東晉咸康二年慕容皝將討慕容仁司馬髙詡曰仁叛
棄君親民神共怒前此海未嘗凍自仁反以來連年凍
者三矣且仁専備陸道天其或者欲使吾乘海氷以襲
之也皝從之羣僚皆言渉氷危事不若從陸道皝曰吾
計已决敢沮者斬皝帥其弟軍師將軍評等自昌黎東
踐冰而進凡三百餘里至歷林口捨輜重輕兵趣平郭
去城七里候騎以告仁仁狼狽出戰悉衆陳於城之西
北慕容軍帥所部降於皝皝從而縱擊大破之仁走其
帳下皆叛遂擒之
　　　唐褚遂良諫伐髙麗
貞觀十八年相里𤣥奬至平壤諭使勿攻新羅莫離支
曰昔隋人入冦新羅乗舋侵我地五百里自非歸我侵
地恐兵未能已𤣥奬曰遼東諸城本皆中國郡縣中國
尚且不言髙麗豈得必求故地莫離支竟不從𤣥奬還
言其狀太宗曰蓋蘇文弑其君殘虐其民今又違我詔
命侵暴鄰國不可不討諫議大夫褚遂良曰陛下指麾
則中原清晏顧眄則四夷讋服威望大矣今乃渡海逺
征小夷若指期克捷猶可也萬一蹉跌傷威損望更興
忿兵則安危難測矣李世勣曰間者薛延陁入冦陛下
欲發兵窮討魏徵諫而止使至今爲患太宗曰然此誠
徵之失又欲自征髙麗褚遂良上疏以爲天下譬猶一
身兩京心腹也州縣四支也四夷身外之物也髙麗罪
大誠當致討但命二三猛將將四五萬衆杖陛下威靈
取之如反掌耳今以天下之君輕行逺舉皆愚臣之所
甚憂也太宗不聽
　　　太宗悔伐髙麗無功
十九年太宗渡遼水遼澤泥潦車馬不通諸軍度渤錯
水暴風雪士卒沾濕多死者凡征髙麗十城徙遼盖巖
三州户口入中國者七萬人新城建安駐蹕三大戰斬
首四萬餘級戰士死者幾二千人戰馬死者什七八太
宗以不能成功深悔之歎曰魏徵若在不使我有是行
也命馳驛祀徵以少牢復立所製碑召其妻子詣行在
勞賜之
　　　房𤣥齡諫太宗東征
二十二年房𤣥齡留守京師疾篤上徵赴玉華宫肩輿
入殿至御座側乃下相對流涕因留宫下聞其小愈則
喜形於色加劇則憂悴𤣥齡謂諸子曰吾受主上厚恩
今天下無事惟東征未已羣臣莫敢諌吾知而不言死
有餘責乃上表誎以爲老子曰知足不辱知止不殆陛
下威名功徳亦可足矣拓地開疆亦可止矣且陛下毎
决一重囚必令三覆五奏進素膳止音樂者重人命也
今驅無罪之士卒委之鋒刃之下使肝腦塗地獨不足
愍乎向使髙麗違失臣節誅之可也侵擾百姓滅之可
也他日能爲中國患除之可也今無此三條而坐煩中
國内爲前代雪恥外爲新羅報讎豈非所存者小所損
者大乎願陛下許髙麗自新焚陵波之船罷應募之衆
自然華夷慶賴逺肅邇安臣旦夕入地儻䝉録此哀鳴
死且不朽𤣥齡子遺愛尚上女髙陽公主太宗謂公主
曰彼病篤如此尚能憂我國家上自臨視握手與訣悲
不自勝
　　　陳子昻諫天后擊生羌
垂拱四年太后欲發梁鳯巴蜑自雅州開山通道出擊
生羌因襲吐蕃正字陳子昻上書以爲雅州邊羌自國
初已來未嘗爲盜今一旦無罪戮之必蜂起爲盜西山
盜起則蜀之邊邑不得不連兵備守臣愚以爲西蜀之
禍自此結矣臣聞吐蕃愛蜀富饒欲盜之久矣徒以山
川阻絶障隘不通勢不能動今國家乃亂邊羌開隘道
使其收奔亡之種爲鄉導以攻邊是借冦兵而爲賊除
道舉全蜀以遺之也蜀者國家之寶庫可以兼濟中國
今執事者乃圖僥倖之利以事西羌得其地不足以稼
穡財不足以富國徒爲糜費無益聖徳况其成敗未可
知哉夫蜀之所恃者險也人之所以安者無役也今國
家乃開其險役其人險開則便冦人役則傷財臣恐未
見羌戎已有姦盗在其中矣且蜀人尫劣不習兵戰山
川阻曠去中夏逺今無故生西羌吐蕃之患臣見其不
及百年蜀爲戎矣願陛下熟計之旣而役不果興
　　　幽鎮用兵久無功
長慶元年自憲宗征伐四方國用已虛穆宗即位賞賜
左右及宿衛諸軍無節及幽鎮用兵久無功府藏空竭
勢不能支執政乃議王庭湊殺田𢎞正而朱克融全張
𢎞靖罪有重輕請赦克融専討庭湊穆宗從之
　　　文宗厚賞軍功
太和二年易定節度使栁公濟奏攻李同捷堅固寨拔
之又破其兵於寨東時河南北諸軍討同捷久未成功
毎有小勝則虛張首虜以邀厚賞朝廷竭力奉之江淮
爲之耗弊
　　　後梁劉鄩襲晉陽不克
貞明元年晉王勞軍於魏縣因帥百餘騎循河而上覘
劉鄩營會天隂晦鄩伏兵五千於河曲叢林間鼓譟而
出圍王數重王躍馬大呼帥騎馳突所向披靡乃得出
劉鄩以晉兵盡在魏州晉陽必虛欲以竒計襲取之乃
濳引兵自黄澤西去晉人怪鄩軍數日不出但時見旗
幟循堞往來晉王曰吾聞劉鄩用兵一步百計此必詐
也更使覘之乃縛芻爲人執旗乗驢在城上耳亟發騎
追之會隂雨積旬黄澤道險堇泥深尺餘士卒墜崖谷
死者什二三晉陽城中知之勒兵爲備鄩至樂平糗糧
且盡又聞晉有備追兵在後衆懼將潰鄩諭之曰今去
家千里深入敵境腹背有兵山谷髙深如墜井中去將
何之惟力戰庶幾可免不則以死報君親耳衆泣而止
　　　晉王好引輕騎迫敵營
四年晉王軍於麻家渡賀瓌謝彦章將梁兵屯濮州北
行臺村相持不戰晉王好自引輕騎迫敵營挑戰危窘
者數四賴李紹榮力戰翼衛之得免趙王鎔致書戒之
王謂使者曰定天下者非百戰何由得之安可但深居
帷房以自肥乎一旦王將出營都營使李存審扣馬泣
諫曰大王當爲天下自重彼先登䧟陳將士之職也非
大王之事也王爲之攬轡而還他日伺存審不在急以
數百騎抵梁營謝彦章伏精甲五千於隄下圍王數十
重王力戰於中後騎繼至者攻之於外僅得出會李存
審救至梁兵乃退王始以存審之言爲忠
　　　趙季良預謀軍事
龍徳二年魏州稅多逋負晉王以讓司録趙季良季良
曰殿下何時當平河南王怒曰汝職在督稅職之不修
何敢預我軍事季良對曰殿下方謀攻取而不愛百姓
一旦百姓離心恐河北亦非陛下之有況河南乎王恱
謝之自是重之毎預謀議
　　　南唐欲終身不用兵
後周廣順二年唐主以比年出師無功乃議休兵息民
或曰願陛下數十年不用兵可小康矣唐主曰將終身
不用何數十年之有
　　　後周世宗自將兵禦北漢
顯徳元年世宗聞北漢主入冦欲自將兵禦之羣臣皆
曰劉崇自平陽遁走以來勢蹙氣沮必不敢自來陛下
新即位山陵有日人心易揺不宜輕動宜命將禦之世
宗曰崇幸我大喪輕朕年少新立有吞天下之心此必
自來朕不可不往馮道固爭之世宗曰昔唐太宗定天
下未嘗不自行朕何敢偷安道曰未審陛下能爲唐太
宗否世宗曰以吾兵力之彊破劉崇如山壓卵耳道曰
未審陛下能爲山否世宗不恱惟王溥勸行北漢乗勝
進逼潞州世宗發大梁過澤州宿於州東北北漢主不
知世宗至過潞州不攻引兵而南是夕軍於髙平之南
前鋒與北漢兵遇擊之北漢兵却世宗慮其遁去趣諸
軍亟進北漢主以中軍陳於巴公原張元徽軍其東楊
衮軍其西衆頗嚴整時河陽節度使劉詞將後軍未至
衆心危懼而帝志氣益銳命白重贊李重進將左軍居
西樊愛能何徽將右軍居東向訓史彦超將精騎居中
央張永徳將禁兵衛世宗世宗介馬自臨陳督戰楊衮
䇿馬前望周軍退謂北漢主曰勍敵也未可輕進北漢
主奮䫇曰時不可失請公勿言試觀我戰遂麾東軍先
進張元徽將千騎擊周右軍合戰未幾樊愛能何徽引
騎兵先遁右軍潰步兵千餘人觧甲呼萬歲降於北漢
帝見軍勢危自引親兵犯矢石督戰太祖皇帝時爲宿
衛將謂同列曰主危如此吾屬何得不致死又謂張永
徳曰賊氣驕力戰可破也公麾下多能左射者請引兵
乗髙西出爲左翼我引兵爲右翼以擊之國家安危在
此一舉永徳從之各將二千人進戰太祖皇帝身先士
卒馳犯其鋒士卒死戰無不一當百北漢兵披靡北漢
主知世宗自臨陳褒賞張元徽趣使乗勝進兵元徽前
略陳馬倒爲周兵所殺元徽北漢之驍將也北軍由是
奪氣時南風益盛周兵爭奮北漢兵大敗楊衮恨北漢
主之語全軍而退樊愛能何徽引數千騎南走控弦露
刃剽掠輜重役徒驚走失亡甚多世宗遣近臣及親軍
校追諭止之莫肯奉詔劉詞遇愛能等於塗愛能等止
之詞不從引兵而北時北漢主尚有餘衆萬餘人阻澗
而陳薄暮詞至復與諸軍擊之北漢兵又敗追至髙平
僵尸滿山谷委棄御物及輜重器械雜畜不可勝紀是
夕世宗宿於野次樊愛能等聞周兵大捷與士卒稍稍
復還北漢主自髙平被褐戴笠乗契丹所贈黄騮帥百
餘騎由雕窠嶺遁歸晝夜北走所至得食未舉筯或𫝊
周兵至輒蒼黄而去北漢主衰老力憊伏於馬上晝夜
馳驟殆不能支僅得入晉陽世宗欲誅樊愛能等以肅
軍政猶豫未决張永徳侍側世宗以其事訪之對曰愛
能等素無大功忝冒節鉞望敵先逃死未塞責且陛下
方欲削平四海茍軍法不立雖有熊羆之士百萬之衆
安得而用之世宗擲枕於地大呼稱善即収愛能徽及
所部軍使以上七十餘人責之曰汝輩皆累朝宿將非
不能戰今望風奔遁者無他正欲以朕爲竒貨賣與劉
崇耳悉斬之自是驕將惰卒始知所懼不行姑息之政
矣
　　　世宗有兼并北漢之意
初世宗遣符彦卿等北征但欲耀兵於晉陽城下未議
攻取旣入北漢境其民爭以食物迎周師泣訴劉氏賦
役之重願供軍須助攻晉陽北漢州縣繼有降者世宗
聞之始有兼并之意遣使徃與諸將議之諸將皆言芻
糧不足請且班師以俟再舉世宗不聽旣而諸軍數十
萬聚於太原城下軍士不免剽掠北漢民失望稍稍保
山谷自固世宗聞之馳詔禁止剽掠安撫農民止徵今
歲租稅及募民入粟拜官有差仍發澤潞晉綘慈隰及
山東近便諸州民運糧以饋軍遣李榖詣太原計度芻
糧
　　　世宗馬上持石
三年世宗行視水寨至淝橋自取一石馬上持之至寨
以供礮從官過橋者人齎一石
　　　李榖勸世宗親征夀春
四年議者以唐援兵尚彊多請罷兵世宗疑之李榖寢
疾在第世宗使范質王溥就與之謀榖上疏以爲夀春
危困破在旦夕若鑾駕親征則將士爭奮援兵震恐城
中知亡必可下矣世宗恱
　　　竇儼勸世宗速征淮南
竇儼上疏又言陛下南征江淮一舉而得八州再駕而
平夀春威靈所加前無彊敵今以衆擊寡以治伐亂勢
無不克但行之貴速則彼民免俘馘之災此民息轉輸
之因矣世宗覽而善之
　　　蜀李昊勸蜀主拒周
五年髙保融再遺蜀主書勸稱臣於周蜀主集將相議
之李昊曰從之則君父之辱違之則周師必至諸將能
拒周乎諸將皆曰以陛下聖明江山險固豈可望風屈
服秣馬厲兵正爲今日臣等請以死衛社稷蜀主命昊
草書極言拒絶之
　　訓武門
　　　唐太宗習射於顯徳殿
武徳九年太宗引諸衛將卒習射於顯徳殿庭諭之曰
戎狄侵盜自古有之患在邊境小安則人主逸遊忘戰
是以冦來莫之能禦今朕不使汝曹穿池築苑専習弓
矢居閒無事則爲汝師突厥入冦則爲汝將庶幾中國
之民可以少安乎於是日引數百人教射於殿庭太宗
親臨試中多者賞以弓刀帛其將帥亦加上考羣臣多
諌曰於律以兵刃至御在所者絞今使卑碎之人張弓
挾矢於軒陛之側陛下親在其間萬有一狂夫竊發出
於不意非所以重社稷也韓州刺史封同人入朝切諫
太宗皆不聽曰王者視四海如一家封域之内皆朕赤
子朕一一推心置其腹中奈何宿衛之士亦加猜忌乎
由是人思自勵數年之間悉爲精銳
　　　明皇講武於驪山之下
開元元年明皇幸新豐講武於驪山之下徵兵二十萬
旌旗連亘五十餘里以軍容不整坐兵部尚書郭元振
於纛下將斬之劉幽求張說跪於馬前諌曰元振有大
功於社稷不可殺乃流新州斬給事中知禮儀事唐紹
以其制軍禮不肅故也時二大臣得罪諸軍多震懾失
次惟左軍節度薛訥朔方道大總管觧琬二軍不動上
遣輕騎召之皆不得入其陳明皇深歎美慰勉之
　　　馬燧教牧馬厮役
大厯十四年以馬燧爲河東節度使河東承百井之敗
騎士單弱燧悉召牧馬厮役得數千人教之數月皆爲
精騎造甲必爲長短三等稱其所衣以便進趨又造戰
車行則載兵甲止則爲營陳或塞險以遏奔衝器械無
不精利居一年得選兵三萬
　　　李徳裕簡蜀兵
太和五年西川節度使李徳裕奏蜀兵羸疾老弱者從
來終身不簡臣命立五尺五寸之度簡去四千四百餘
人復簡募少壯者千人以慰其心所募北兵已得千五
百人與土兵叅居轉相訓習日益精練又蜀工所作兵
器徒務華飾不堪用臣今取工於别道以治之無不堅
利
　　　崔安潛訓練蜀兵
乾符六年西川節度使崔安潛以蜀兵怯弱奏遣大將
齎牒詣陳許諸州募壯士與蜀人相雜訓練用之得三
千人分爲三軍亦戴黄帽號黄頭軍又奏乞洪州弩手
教蜀人用弩走丸而射之選得千人號機弩營蜀兵由
是浸彊
　　　後周世宗大簡諸軍
顯徳元年初宿衛之士累朝相承務求姑息不欲簡閱
恐傷人情由是羸老者居多但驕蹇不用命實不可用
毎遇大敵不走即降其所以失國亦多由此世宗因髙
平之戰始知其弊謂侍臣曰凡兵務精不務多今以農
夫百未能養甲士一奈何浚民之膏澤養此無用之物
乎且健懦不分衆何所勸乃命大簡諸軍精銳者升之
上軍羸者斥去之又以驍勇之士多爲諸藩鎮所蓄詔
募天下壯士咸遣詣闕命太祖皇帝選其尤者爲殿前
諸班其騎步諸軍各命將帥選之由是士卒精彊近代
無比征伐四方所向皆捷選練之力也
　　　太祖皇帝部兵甚精
三年世宗命太祖皇帝倍道襲清流關皇甫暉等陳於
山下方與前鋒戰太祖皇帝引兵出山後暉等大驚走
入滁州欲斷橋自守太祖皇帝躍馬麾兵渉水直抵城
下暉曰人各爲其主願容成列而戰太祖皇帝笑而許
之暉整衆而出太祖皇帝擁馬頸突陳而入大呼曰吾
止取皇甫暉他人非吾敵也手劒擊暉中腦生擒之并
擒姚鳯遂克滁州遣使獻皇甫暉等暉傷甚見世宗卧
而言曰臣非不忠於所事但士卒勇怯不同耳臣曏日
屢與契丹戰未嘗見兵精如此因盛稱太祖皇帝之勇
世宗釋之
　　邊備門
　　　漢鼂錯請募民入粟於邊受爵免罪
十二年鼂錯言於文帝曰今令民有車騎馬一匹者復
卒三人車騎者天下武備也故爲復卒神農之教曰有
石城十仞湯池百步帶甲百萬而無粟弗能守也以是
觀之粟者王者大用政之本務今民入粟受爵至五大
夫以上乃復一人耳此其與騎馬之功相去逺矣爵者
上之所擅出於口而無窮粟者民之所種生於地而不
乏夫得髙爵與免罪人之所甚欲也使天下人入粟於
邊以受爵免罪不過三歲塞下之粟必多矣文帝從之
令民入粟於邊拜爵各以多少級數爲差錯復奏言陛下
幸使天下入粟塞下以拜爵甚大惠也邊食足以支五
歲可令入粟郡縣矣郡縣足支一歲以上可時赦勿收
農民租如此徳澤加於萬民民愈勤農大富樂矣文帝
復從其言
　　　吳吕䝉請立濡須塢以備曹操
建安十七年吳吕蒙聞曹操欲東兵說孫權夾濡須水
口立塢諸將皆曰上岸擊賊洗足入船何用塢爲蒙曰
兵有利鈍戰無百勝如有邂逅敵步騎蹙人不暇及水
其得入船乎權曰善遂作濡須塢
　　　吳益巴丘之戍蜀増白帝之守
魏青龍二年吳人聞諸葛亮卒恐魏承衰取蜀増巴丘
守兵萬人一欲以爲救援二欲以事分割漢人聞之亦
増永安之守以防非常漢主使右中郎將宗預使吳吳
主問曰東之與西譬猶一家而聞西更増白帝之守何
也對曰臣以爲東益巴丘之戍西増白帝之守皆事埶
宜然俱不足以相問也吳主大笑嘉其抗禮之亞於鄧
芝
　　　晉杜預嚴戍守於襄陽
太康元年杜預還襄陽以爲天下雖安忘戰必危乃勤
於講武申嚴戍守又引􁎘淯水以浸田萬餘頃開楊口
通零桂之漕公私賴之
　　　桓宣鎮襄陽趙人不能勝
咸和七年桓宣鎮襄陽招懷初附簡刑罰略威儀勸課
農桑或載鉏耒於軺軒親帥民芸穫在襄陽十餘年趙
人再攻之宣以寡弱拒守趙人不能勝時人以爲亞於
祖逖周訪
　　　宋何承天陳備戎四䇿
元嘉二十三年文帝以魏冦爲憂咨訪羣臣御史中丞
何承天上表以爲凡備匈奴之䇿不過二科武夫盡征
伐之謀儒生講和親之約今若欲追蹤衛霍自非大田
淮泗内實青徐使民有贏儲野有積榖然後發精卒十
萬一舉蕩夷則不足爲也若但欲遣軍追討報其侵暴
則彼必輕騎犇走不肯會戰徒興巨費不損於彼報復
之役將遂無已斯䇿之最末者也安邊固守於計爲長
臣竊以曹孫之霸才均智敵江淮之間不居各數百里
何者斥候之郊非耕牧之地故堅壁清野以候其來整
甲繕兵以乗其弊保民全境不出此塗要而歸之其䇿
有四一曰移逺就近今青兖舊民及冀州新附在界首
者三萬餘家可悉徙置大峴之南以實内地二曰多築
城邑以居新徙之家假其經用春夏佃收秋冬入保冦
至之時一城千家堪戰之士不下三千其餘羸弱猶能
登陴鼓譟足抗羣虜三萬矣三曰纂耦車牛以載糧械
計千家之資不下五百耦牛爲車五百兩參荅鉤連以
衛其衆設使城不可固平行趨險賊所不能干有急徵
發信宿可聚四曰計丁課仗凡戰士二千隨其便能各
自有仗素所服習銘刻由已還保輸之於庫出行請以
自新弓簳利鐵民不得者官以漸充之數年之内軍用
粗備矣近郡之師逺屯清濟功費既重怨嗟亦深以臣
料之未若即用彼衆之易也今因民所利導而帥之兵
彊而敵不戒國富而民不勞比於優復隊伍坐食糧廩
者不可同年而校矣
　　　周朗謂歷下泗間不足戍守
三十年中軍録事參軍周朗上疏以爲毒之在體必割
其緩處歷下泗間不足戍守議者必以爲胡衰不足避
而不知我之病甚於胡矣今空守孤城徒費財役使虜
但發輕騎三千更互出入春來犯麥秋至侵禾水陸漕
輸居然復絶於賊不勞而邊已困不至二年卒散民盡
可蹻足而待也今人知不以羊追狼蟹捕䑕而令重車
弱卒與肥馬强兵相逐其不能濟固宜矣
　　　比魏髙閭請築長城以備邊
齊永明二年魏中書監髙閭上表以為北狄所長者
野戰所短者攻城若以狄之所短奪其所長則雖衆
不能成患雖來不能深入又狄散居野澤隨逐水草
戰則與家業並至奔則與畜牧俱逃不齎資糧而飲
食自足是以歴代能為邊患六鎮勢分倍衆不鬬互
相圍逼難以制之請依秦漢故事於六鎮之北築長
城擇要害之地徃徃開門造小城於其側置兵扞守狄
旣不攻城野掠無獲草盡則走終必懲艾計六鎮東西
不過千里一夫一月之功可城三步之地彊弱相兼不
過用十萬人一月可就雖有暫勞可以永逸凡長城有
五利罷遊防之苦一也北部放牧無抄掠之患二也登
城觀敵以逸待勞三也息無時之備四也歲常逰運永
得不匱五也魏主優詔荅之
　　　齊武帝備魏主南伐
十一年初武帝於石頭造露車三千乗欲步道取彭城
魏人知之劉昶數泣訴於魏主乞處邊戍招集遺民以
雪私恥魏主大會公卿於經武殿以議南伐於淮泗間
大積馬芻武帝聞之以崔慧景爲豫州刺史以備之
　　　梁馮道根閒暇而却魏兵
天監二年南梁太守馮道根戍阜陵初到修城隍逺斥
候如敵將至衆頗笑之道根曰怯防勇戰此之謂也城
未畢党法宗等衆二萬奄至城下衆皆失色道根命大
開門緩服登城選精銳二百人出與魏兵戰破之魏人
見其意思閒暇戰又不利遂引去道根將百騎擊髙祖
珍破之魏諸軍糧運絶引退以道根爲豫州刺史
　　　北魏袁翻議選邊將
十五年任城王澄以北邊鎮將選舉彌輕恐邊防失守
山陵危迫奏求重鎮將之選修警備之嚴詔公卿議之
廷尉少卿袁翻議以爲比縁邊州郡官不擇人唯論資
級或值貪汚之人廣開戍邏多置帥領或用其左右姻
親或受人貨財請屬皆無防禦之心唯有聚歛之意其
勇力之兵驅令抄掠若值彊敵即爲奴虜如有執獲奪
爲己富其羸弱老小之輩㣲觧金鐵之工少閑草木之
作無不搜營窮壘苦役百端自餘或伐木深山或芸草
平陸販貿徃還相望道路此等禄旣不多貲亦有限皆
收其實絹給其虛粟窮其力薄其衣用其功節其食綿
冬歴夏加之疾苦死於溝瀆者什常七八是以鄰敵伺
間擾我疆場皆由邊任不得其人故也愚謂自今已後
南北邊諸藩及所統郡縣府佐統軍至于戍主皆令朝
臣王公已下各舉所知必選其才不拘階級若稱職及
敗官并所舉之人隨事賞罰太后不能用
　　　耿翔掩襲膠州
中大通五年魏青州民耿翔聚衆冦掠三齊膠州刺史
裴粲専事髙談不爲防禦翔掩襲州城左右白賊至粲
曰豈有此理左右又言已入州門粲乃徐曰耿王來可
引之聽事自餘部衆且付城民翔斬之送首來降
　　　北齊椎冰以備周兵之逼
陳天嘉五年初齊顯祖之世周人常懼齊兵西度毎至
冬月守河椎冰及世祖即位嬖幸用事朝政漸紊齊人
椎冰以備周兵之逼斛律光憂之曰國家常有吞關隴
之志今日至此而唯翫聲色乎
　　　唐李世勣守并州壯於長城
貞觀十五年并州大都督長史李世勣在州十六年令
行禁止民夷懷服太宗曰隋煬帝勞百姓築長城以備
突厥卒無所益朕唯置李世勣於晉陽而邊塵不驚其
爲長城豈不壯哉
　　　李徳裕請置備邊庫
會昌五年李徳裕請置備邊庫令户部歲入錢帛十二
萬緡匹度支鹽鐵歲入錢帛十三萬緡匹明年減其三
之一凡諸道所進助軍財貨皆入焉以度支郎中判之
　　　後梁周徳威失幽州渝關之險
貞明三年初幽州北七百里有渝關下有渝水通海自
關東北循海有道道狹處纔數尺旁皆亂山髙峻不可
越比至進牛口舊置八防禦軍募土兵守之田租皆供
軍食不入於薊幽州歲致繒纊以供戰士衣毎歲早穫
清野堅壁以待契丹契丹至則閉壁不戰俟其去選驍
勇據隘邀之契丹常失利走土兵皆自爲田園力戰有
功則賜勲加賞由是契丹不敢輕入境及周徳威爲盧
龍節度使恃勇不修邊備遂失渝關之險契丹毎芻牧
於營平之間徳威又忌幽州舊將有名者徃徃殺之
　　　後唐趙徳鈞戍三城以防邊
長興三年初契丹既彊抄掠盧龍諸州皆徧幽州城門
之外敵騎充斥每自涿州運糧入幽州敵多伏兵於閻
溝掠取之及趙徳鈞爲節度使城閻溝而戍之爲良鄉
縣糧道稍通幽州東十里之外人不敢樵牧徳鈞於州
東五十里城潞縣而戍之近州之民始得稼穡至是又
於州東北百餘里城三河縣以通薊州運路敵騎來爭
徳鈞擊却之城三河畢邊人賴之
　　　後周浚胡盧河以禦契丹
顯徳二年契丹自晉漢以來屢入河北輕騎深入無藩
籬之限郊野之民毎困殺掠言事者稱深冀之間有胡
盧河横亘數百里可浚之以限其奔突是月詔節度使
王彦超韓通將兵夫浚胡盧河築城於李晏口留兵戍
之世宗召徳州刺史張藏英問以備邊之䇿藏英具陳
地形要害請列置戍兵募邊人驍勇者厚其廩給自請
將之隨便宜討擊世宗皆從之以藏英爲㳂邊都指揮
使藏英到官數月募得千餘人王彦超等行視役者嘗
爲契丹所圍藏英引所募兵馳擊大破之自是契丹不
敢渉胡盧河河南之民始得休息
　　　南唐失把淺而致周師
唐主旣克建州破湖南益驕有吞天下之志先是毎冬
淮水淺涸唐人常發兵戍守謂之把淺夀州監軍吳廷
紹以爲疆場無事坐費資糧悉罷之清淮節度使劉仁
贍上表固爭不能得世宗以李榖督韓令坤等十二將
以伐唐
　
　
　
　
　
　
　
　
　通鑑總𩔖卷十一下
欽定四庫全書
　通鑑總𩔖卷十二上　　　　宋　沈樞　撰
　　形勢門
　　　漢婁敬勸髙祖都關中
五年齊人婁敬戍隴西過洛陽因齊人虞將軍求見髙
祖髙祖召見問之婁敬曰陛下都洛陽豈欲與周室比
隆哉髙祖曰然婁敬曰陛下取天下與周異周之先自
后稷封邰積德絫善十有餘世至于太王王季文王武
王而諸侯自歸之遂滅殷為天子及成王即位周公相
焉乃營洛邑以為此天下之中也諸侯四方納貢職道
里均矣有德則易以王無德則易以亡故周之盛時天
下和洽諸侯四夷莫不賔服效其貢職及其衰也天下
莫朝周不能制也非唯其德薄也形勢弱也今陛下起
豐沛卷蜀漢定三秦大戰七十小戰四十使天下之民
肝腦塗地欲比隆於成康之時臣竊以為不侔也且夫
秦地被山帯河四塞以為固卒然有急百萬之衆可立
具也因秦之故資甚美膏腴之地此所謂天府者也陛
下入關而都之山東雖亂秦之故地可全而有也髙祖
問羣臣羣臣皆山東人爭言洛陽東有成臯西有殽澠
倍河鄉伊洛其固亦足恃也髙祖問張良良曰洛陽雖
有此固然四面受敵此非用武之國也關中左殽函右
隴蜀沃野千里南有巴蜀之饒北有胡苑之利阻三面
而守獨以一面東制諸侯河渭漕輓天下西給京師諸
侯有變順流而下足以委輸此所謂金城千里天府之
國也婁敬說是也髙祖即日車駕西都長安拜婁敬為
郎中號曰奉春君賜姓劉氏
　　　荀彧勸曹操必取兖州
興平二年吕布將薛蘭李封屯鉅野曹操攻之布救蘭
等不勝而走操遂斬蘭等欲遂取徐州還乃定布荀彧
曰昔髙祖保關中光武據河内皆深根固本以制天下
進足以勝敵退足以堅守故雖有困敗而終濟大業將
軍本以兖州首事平山東之難且河濟天下之要地也
今雖殘壞猶易以自保是亦將軍之關中河内也不可
以不先定今已破李封薛蘭若分兵東擊陳宫勒兵収
熟麥一舉而布可破也破布然後南結楊州共討袁術
以臨淮泗若舍布而東布乘虛冦暴唯鄄城范衛可全
其餘非已之有是無兖州也若徐州不定將軍當安所
歸乎願將軍熟慮之操乃止
　　　陸凱勸呉主歸建康
晉大始二年呉主居武昌楊州之民泝流供給甚苦之
又奢侈無度公私窮匱凱上疏曰今四邊無事當務養
民豐財而更窮奢極欲無災而民命盡無為而國財空
臣竊痛之昔漢室既衰三家鼎立今曹劉失道皆為晉
有此目前之明驗也臣愚但為陛下惜國家耳武昌土
地危險塉确非王者之都且童謡云寧飲建業水不食
武昌魚寧還建業死不止武昌居以此觀之足明民心
與天意矣呉主雖不恱以其宿望特優容之
　　　晉王導議不宜徙建康
咸和四年是時宫闕灰燼以建平園為宫温嶠欲遷都
豫章三吴之豪請都會稽二論紛紜未決司徒導曰孫
仲謀劉𤣥德俱言建康王者之宅古之帝王不必以豐
儉移都茍務本節用何憂彫弊若農事不修則樂土為
墟矣且北冦游魂伺我之隙一旦示弱竄於蠻越求之
望實懼非良計今特宜鎮之以静羣情自安由是不復
徙都以褚翜為丹陽尹時兵火之後民物彫殘翜収集
散亡京邑遂安
　　　王述諌庾翼移鎮樂鄉
咸康八年庾翼在武昌數有妖怪欲移鎮樂鄉征虜長
史王述與庾冰牋曰樂鄉去武昌千有餘里數萬之衆
一旦移徙興立城壁公私勞擾又江州當泝流數千里
供給軍府力役倍増且武昌實江東鎮戍之中非但扞
禦上流而已緩急赴告駿奔不難若移樂鄉逺在西陲
一朝江渚有虞不相接救方嶽重將固當居要害之地
為内外形勢使闚𨵦之心不知所向昔秦忌亡胡之䜟
卒為劉項之資周惡檿􁀥之謡而成襃娰之亂是以逹
人君子直道而行禳避之道皆所不取正當擇人事之
勝理思社稷之長計耳朝議亦以為然翼乃止
　　　北魏君臣論遷都利害
齊建武元年魏主至平城使羣臣更論遷都利害各言
其志穆羆曰今四方未定未宜遷都且征伐無馬將何
以克髙祖曰廐牧在代何患無馬今代在恒山之北九
州之外非帝王之都也于果曰臣非以代地為勝伊洛
之美也但自先帝以來乆居於此百姓安之一旦南遷
衆情不樂平陽公丕曰遷都大事當訊之卜筮髙祖曰
昔周召聖賢乃能卜宅今無其人卜之何益且卜以决
疑不疑何卜王者以四海為家或南或北何常之有朕
之逺祖世居北荒平文皇帝始都東木根山昭成皇帝
更營盛樂道武皇帝遷于平城朕幸屬勝殘之運何為
獨不得遷乎羣臣不敢復言
　　　梁元帝從胡僧祐議留都江陵
承聖二年下詔將還建康領軍將軍胡僧祐諌曰建業
王氣已盡與虜正隔一江若有不虞悔無及也且古老
相承云荆州洲數滿百當出天子今枝江生洲百數已
滿陛下龍飛是其應也元帝令朝臣議之黃門侍郎周
𢎞正曰今百姓未見輿駕入建康謂是列國諸王願陛
下從四海之望時羣臣多荆州人皆曰𢎞正等東人也
志願東下恐非良計𢎞正面折之曰東人勸東謂非良
計君等西人欲西豈成長䇿元帝笑又議於後堂會者
五百人元帝問之曰吾欲還建康諸卿以為如何衆莫
敢先對元帝曰勸吾去者左袒左袒者過半武昌太守
朱買臣言於元帝曰建康舊都山陵所在荆鎮邊疆非
王者之宅願陛下勿疑以致後悔臣家在荆州豈不願
陛下居此但恐是臣富貴非陛下富貴耳元帝以建康
彫殘江陵全盛意亦安之卒從胡僧祐等議
　　　唐嚴震諌德宗幸成都
興元元年車駕至梁州山南地薄民貧自安史以來盜
賊攻剽户口减耗大半雖節制十五州租賦不及中原
數縣及大駕駐蹕糧用頗窘德宗欲西幸成都嚴震言
於上曰山南地接京畿李成方圗収復藉六軍以為聲
援若幸西川則晟未有収復之期也衆議未决會李晟
表至言陛下駐蹕漢中所以繫億兆之心成滅賊之勢
若規小舍大遷都岷峨則士庶失望雖有猛將謀臣無
所施矣德宗乃止
　　　後晉髙祖徙都大梁
天福二年范延光聚卒繕兵悉召廵内刺史集魏州將
作亂會髙祖謀徙都大梁桑維翰曰大梁北控燕趙南
通江淮水陸都會資用富饒今延光反形已露大梁距
魏不過十驛彼若有變大軍尋至所謂疾雷不及掩耳
也遂下詔託以洛陽漕運有闕東廵汴州
　　長江之險門
　　　魏有武騎千羣無所用
黃初五年文帝東廵如許昌欲大興軍伐吴為水軍親
御龍舟循蔡潁浮淮如夀春至廣陵吴安東將軍徐盛
建計植木衣葦為疑城假樓自石頭至於江乘聨綿相
接數百里一夕而成又大浮舟艦於江時江水盛長文
帝臨望歎曰魏雖有武騎千羣無所用之未可圗也文
帝御龍舟會暴風漂蕩幾至覆沒乃旋師
　　　長江天所以限南北
六年文帝以舟師自譙循渦入淮尚書蔣濟表言水道
難通文帝不從如廣陵故城臨江觀兵戎卒十餘萬旌
旗數百里有渡江之志吴人嚴兵固守時大寒冰舟不
得入江文帝見波濤洶涌歎曰嗟乎固天所以限南北
也遂歸
　　　梁羊侃請據采石拒侯景
太清二年侯景攻歴陽太守莊鐡以城降因說景曰國
家承平嵗乆人不習戰聞大王舉兵内外震駭宜乘此
際速趨建康可兵不血刃而成大功若使朝廷徐得為
備内外小安遣羸兵千人直據采石大王雖有精甲百
萬不得濟矣景乃留郭駱守歴陽以鐡為導引兵臨江
江上鎮戍相次啓聞武帝問討景之䇿於都官尚書羊
侃侃請以二千人急據采石令邵陵王襲取夀陽使景
進不得前退失巢宂烏合之衆自然瓦解朱异曰景必
無渡江之志遂寢其議乃以臨賀王正德都督京師諸
軍事屯丹楊郡正德遣大船數十艘詐稱載荻密以濟
景景自橫江濟于采石有馬數百匹兵八千人是夕朝
廷始命戒嚴
　　　陳後主恃長江天塹不備隋師
禎明二年隋軍臨江詔以散騎常侍周羅㬋都督巴峽
縁江諸軍事以拒之楊素引舟師下三峽軍至流頭灘
將軍戚昕以青龍百餘艘兵數千人守狼尾灘地勢險
峭隋人患之素曰勝負大計在此一舉若晝日下船彼
見我虚實灘流迅激制不由人則吾失其便不如以夜
掩之素親帥黃龍數千艘銜枚而下遣王長襲引歩卒
自南岸擊昕别柵大將軍劉仁恩帥甲騎自北岸趨白
沙擊之昕敗走素帥水軍東下舟艫被江旌甲曜日素
坐平乘大船容貎雄偉陳人望之皆懼曰清河公即江
神也江濵鎮戍聞隋軍將至相繼奏聞施文慶沈客卿
並抑而不言及隋軍臨江間諜驟至長城公從容謂侍
臣曰王氣在此齊兵三來周師再來無不摧敗彼何為
者邪都官尚書孔範曰長江天塹古以為限隔南北今
日虜軍豈能飛渡邪邊將欲作功勞妄言事急長城公
以為然故不為深備奏伎縱酒賦詩不輟
　　水戰門
　　　吴周瑜敗曹操于赤壁
漢建安十三年曹操自江陵將順江東下先遺權書曰
近者奉辭伐罪旌麾南指劉琮束手今治水軍八十萬
衆方與將軍會獵於吴權以示羣下張昭等曰且將軍
大埶可以拒操者長江也今操得荆州奄有其地劉表
治水軍䝉衝鬬艦乃以千數操悉浮以㳂江兼有歩兵
水陸俱下此為長江之險已與我共之矣不如迎之魯
肅曰向察衆人之議専欲誤將軍不足與圗大事時周
瑜受使至番陽肅勸權召瑜還瑜至謂權曰操雖託名
漢相其實漢賊也將軍割據江東兵精足用當橫行天
下為漢家除殘去穢况操自送死而可迎之邪請為將
軍籌之今北土未平馬超韓遂尚在關西為操後患而
操舍鞍馬仗舟楫與吴越争衡又今盛寒馬無槀草驅
中國士衆逺渉江湖之間不習水土必生疾病此數者
用兵之患也而操皆冒行之瑜得精兵五萬自足制之
願將軍勿慮權撫其背曰公瑾卿言至此甚合孤心五
萬兵難卒合已選三萬人船粮戰具俱辦卿與子敬程
公便在前發孤當續發人衆為卿後援瑜進與操遇於
赤壁時操軍衆已有疾疫初一交戰操軍不利引次江
北瑜等在南㟁瑜部將黄蓋曰今㓂衆我寡難與持乆
操軍方連船艦首尾相接可燒而走也乃取䝉衝鬬艦
十艘載燥荻枯柴灌油其中裹以帷幕上建旌旗豫備
走舸繫於其尾先以書遺操詐云欲降時東南風急蓋
以十艦最著前中江舉㠶餘船以次俱進操軍吏士皆
出營立觀指言蓋降去北軍二里餘同時發火火烈風
猛船徃如箭燒盡北船延及㟁上營落頃之煙炎張天
人馬燒溺死者甚衆瑜等率輕鋭繼其後靁鼓大進北
軍大壞操引軍從華容道歩走遇泥濘道不通羸兵為
人馬所蹈藉䧟泥中死者甚衆先主周瑜水陸並進追
操至南郡
　　　晉王濬作舟艦以伐吴
泰始八年武帝與羊祜隂謀伐吴祜以為伐吴宜藉上
流之埶密表留王濬復為益州刺史使治水軍詔濬罷
屯田兵大作舟艦别駕何攀以為屯田兵不過五六百
人作船不能猝辦後者未成前者已腐宜召諸郡兵合
萬餘人造之嵗終可成濬欲先上湏報攀曰朝廷猝聞
召萬兵必不聽不如輒召設當見却功夫已成勢不得
止濬從之令攀曲造舟艦器仗於是作大艦長百二十
歩受二千餘人以木為城起樓櫓開四出門其上皆得
馳馬徃來時作船木柹蔽江而下吴建平大守吾彦取
流柹以白吴主曰晉必有攻吴之計宜増建平以塞其
衝要吴主不從彦乃為鐡鎻横斷江路
　　　北來諸軍乃飛渡江
大康元年杜預向江陵王渾出横江攻吴鎮戍所向皆
克王濬唐彬擊破丹陽監盛紀呉人於江磧要害之處
並以鐡鎻横截之又作鐡錐長丈餘暗置江中以逆拒
舟艦濬作大筏數十方百餘歩縛草為人被甲持仗令
善水者以筏先行遇鐡錐錐輒著筏而去又作大炬長
十餘丈大數十圍灌以麻油在船前遇鎻然炬燒之須
臾融液斷絶於是船無所礙遂克西陵殺吴都督留憲
等克荆門夷道二城殺夷道監陸晏杜預遣牙門周㫖
等帥騎兵八百汎舟夜度江襲樂鄉多張旗幟起火巴
山吴都督孫歆懼與江陵督伍延書曰北來諸軍乃飛
渡江也
　　　越王錢傳瓘縱火焚吴船
後梁貞明五年錢傳瓘與彭彦章遇傳瓘命毎船皆載
灰豆及沙戰于狼山江吴船乘風而進傳瓘引舟避之
既過自後隨之吴回船與戰傳瓘使順風揚灰吴人不
能開目及船舷相接傳瓘使散沙於已船而散豆於呉
船豆為戰血所潰吴人踐之皆僵仆傳瓘因縱火焚吴
船吴兵大敗彦章戰甚力兵盡繼之以木身被數十創
陳汾按兵不救彦章知不免遂自殺傳瓘俘呉禆將七
十人斬首千餘級焚戰艦四百艘吴人誅汾籍没家貲
以其半賜彦章家禀其妻子終身
　　　晉王募李建及破艨艟
賀環攻德勝南城百道俱進以竹笮連艨艟十餘艘䝉
以牛革設睥睨戰格如城狀横於河流以斷晉之救兵
使不得度晉王自引兵馳徃救之陳於北㟁不能進乃
積金帛於軍門募能破艨艟者衆莫知為計親將李建
及曰賀環悉衆而來冀此一舉若我軍不渡則彼為得
計今日之事建及請以死決之乃選效節敢死士得三
百人被鎧操斧帥之乘舟而進將至艨艟流矢雨集建
及使操斧者入艨艟間斧其竹笮又以木甖載薪沃油
然火於上流縱之隨以巨艦實甲士鼔譟攻之艨艟既
斷隨流而下梁兵焚溺者殆半
　　　楚馬希瞻匿戰艦以破荆南
後唐天成三年楚王殷如岳州遣六軍使袁詮副使王
環監軍馬希瞻將水軍擊荆南髙季興以水軍逆戰至
劉郎洑希瞻夜匿戰艦數十艘於港中詰旦兩軍合戰
希瞻出戰艦横擊之季興大敗俘斬以千數進逼江陵
季興請和歸史光憲于楚軍還楚王殷讓環不遂取荆
南環曰江陵在中朝及吴蜀之間四戰之地也宜存之
以為吴扞蔽殷悦環毎戰身先士卒與衆同甘苦常置
鍼藥於座右戰罷索傷者於帳前自傅治之士卒𨽻環
麾下者相賀曰吾屬得死所矣故所向有功
　　　南漢蘇章舉鐡絙以拒楚艦
楚大舉水軍擊漢圍封州漢主命左右街使蘇章將神
弩三千戰艦百艘救封州章至賀江沉鐡絙於水兩㟁
作巨輪挽絙築長堤以隐之伏壯士於堤中章以輕舟
逆戰陽不利楚人逐之入堤中挽輪舉絙楚艦不能進
退以強弩夾水射之楚兵大敗觧圍遁去
　　　吴水軍大敗於江口
呉右雄武軍使苗璘静江統軍王彦章將水軍萬人攻
楚岳州至君山楚王殷遣右丞相許德勲將戰艦千艘
禦之德勲曰呉人掩吾不備見大軍必懼而走乃濳軍
角子湖使王環夜帥戰艦二百屯楊林浦絶呉歸路遲
明呉人進軍荆江口將會荆南兵攻岳州至道人磯德
勲命戰棹都虞候詹信以輕舟三百出呉軍後德勲以
大軍當其前夾擊之呉軍大敗虜璘及彦章以歸
　　　後周張永德以鐡鎻縻船
顯德三年張永德奏敗唐兵於下蔡是時唐復以水軍
攻永德永德夜令善游者没其船下縻以鐡鎻縱兵擊
之船不得進退溺死者甚衆永德解金帯以賞善游者
　　　世宗命唐卒教北人水戰
四年世宗發大梁先是周與唐戰唐水軍鋭敏周人無
以敵之世宗每以為恨返自夀春於大梁城西汴水側
造船艦數百艘命唐降卒教北人水戰數月之後縱横
出沒殆勝唐兵至是命右驍衛大將軍王環將水軍數
千自閔河㳂頴入淮唐人見之大驚
　　　南唐戰船盡於淮上
唐兵有㳂淮東下者世宗自追之大祖皇帝為前鋒行
六十里擒陳承昭以歸所獲戰船燒沉之餘得三百餘
艘士卒殺溺之餘得七千餘人唐之戰船在淮上者於
是盡矣
　　　戰艦自淮逹江
五年世宗欲引戰艦自淮入江阻北神堰不得度欲鑿
楚州西北鸛水以通其道遣使行視還言地形不便計
功甚多世宗自徃視之授以規畫發楚州民夫浚之旬
日而成用功甚省巨艦數百艘皆逹于江唐人大驚以
為神
　　攻守門
　　　宋陳憲守懸瓠以拒魏兵
元嘉二十七年魏世祖將入宼大獵於梁川文帝聞之
敕淮泗諸郡若魏宼小至則各堅守大至則㧞民歸夀
陽邊戍偵候不明魏主自將歩騎千萬奄至南頓太守
鄭琨頴川太守郭道隐並棄城走是時豫州刺史王鑠
鎮夀陽遣左軍陳憲守懸瓠城中戰士不滿千人魏主
圍之魏人晝夜攻懸瓠多作髙樓臨城以射之矢下如
雨城中負户以汲施大鉤於衝車之端以牽樓堞壞其
南城陳憲内設女牆外立木柵以拒之魏人填塹肉薄
登城短兵相接憲銳氣愈奮戰士無不一當百殺傷萬
計城中死者亦過半魏主攻懸瓠四十二日帝遣南平
内史臧質詣夀陽與安蠻司馬劉康祖共將兵救懸瓠
魏主遣殿中尚書乞地真逆拒之質等擊斬乞地真魏
引兵還
　　　北魏攻盱眙三旬不㧞
二十八年魏人過山陽不敢留因攻盱眙世祖就臧質
求酒質封溲便與之魏主怒築長圍一夕而合運東山
土石以填塹作浮橋於君山絶水陸道魏主遺質書曰
吾今所遣闘兵盡非我國人城東北是丁零與胡南是
氐羌設使丁零死正可减常山趙郡賊胡死减并州賊
氐羌死减關中賊卿若殺之無所不利質復書曰寡人
受命相㓕期之白登師行未逺爾自送死豈容復令爾
生全饗有桑乾哉我本不圖全若天地無靈力屈於爾
韲之粉之屠之裂之猶未足以謝本朝爾智識及衆力
豈能勝苻堅耶今春雨已降兵方四集爾但安意攻城
勿遽走糧食乏者可見語當出廪相貽得所送劒刀欲
令我揮之爾身耶魏主大怒作鐵牀於其上施鐡鑱曰
破城得質當坐之此上魏人以鉤車鉤城樓城内繫以
彄絙數百人唱呼引之車不能退既夜縋桶懸卒出截
其鉤獲之明日又以衝車攻城城土堅密毎至頹落不
過數升魏人乃肉薄登城分畨相代墜而復升莫有退
者殺傷萬計尸與城平凡攻之三旬不㧞會魏軍中多
疾疫或告以建康遣水軍自海入淮又敕彭城斷其歸
路二月丙辰朔魏主燒攻具退走盱眙人欲追之沈璞
曰今兵不多雖可固守不可出戰但整舟楫示若欲北
渡者以速其走計不須實行也臧質以璞城主使之上
露板璞固辭歸於質文帝聞益嘉之
　　　齊垣崇祖堰肥水以却魏軍
建元二年魏王嘉與劉昶寇夀陽歩騎號二十萬豫州
刺史垣崇祖集文武議之欲治外城堰肥水以自固皆
曰昔佛狸入宼南平王士卒完盛數倍於今猶以郭大
難守退保内城且自有肥水未嘗堰也恐勞而無益崇
祖曰若棄外城虜必據之外修樓櫓内築長圍則坐成
擒矣守郭築堰是吾不諌之䇿也乃於城西北堰肥水
堰北築小城周為深塹使數千人守之曰虜見城小以
為一舉可取必悉力攻之以謀破堰吾縱水衝之皆為
流尸矣魏人果蟻附攻小城崇祖著白紗帽肩輿上城
晡時决堰下水魏攻城之衆漂墜塹中人馬溺死以千
數魏師退走
　　　東魏髙歡攻玉壁不利
梁中大同元年東魏丞相歡攻玉壁晝夜不息魏韋孝
寛隨機拒之城中無水汲於汾歡使移汾一夕而畢歡
於城南起土山欲乘之以入城上先有二樓孝寛縛木
接之令常髙於土山以禦之歡使告之曰雖爾縛樓至
天我當穿地取爾乃鑿地為十道又用術士李業興孤
虛法聚攻其北北天險也孝寛掘長塹邀其地道選戰
士屯塹上毎穿至塹戰士輒擒殺之又於塹外積柴貯
火敵有在地道内者塞柴投火以皮排吹之一鼓皆焦
爛敵以攻車撞城車之所及莫不摧毁無能禦者孝寛
縫布為幔隨其所向張之布既懸空車不能壞敵又縛
松麻於竿灌油加火以燒布并欲焚樓孝寛作長鉤利
其刃火竿將至以鉤遥割之松麻俱落敵又於城四面
穿地為二十道其中施梁柱縱火燒之柱折城崩孝寛
隨崩處豎木柵以扞之敵不得入城外盡攻擊之術而
城中守禦有餘孝寛又奪據其土山歡無如之何乃使
倉曹參軍祖珽說之曰君獨守孤城而西方無救恐終
不能全何不䧏也孝寛報曰我城池嚴固兵食有餘攻
者自勞守者常逸豈有旬朔之間已須救援適憂爾衆
有不返之危孝寛關西男子必不為䧏將軍也東魏苦
攻凡五十日士卒戰及病死者七萬人共為一冢歡智
力皆困因而發疾有星墜歡營中士卒驚懼解圍去
　　　契丹主得猛火油欲攻幽州
後梁貞明三年呉王遣使遺契丹主以猛火油曰攻城
以此油然火焚樓櫓敵以水沃之火愈熾契丹主大喜
即選騎三萬欲攻幽州述律后哂之曰豈有試油而攻
一國乎因指帳前樹謂契丹主曰此樹無皮可以生乎
契丹主曰不可述律后曰幽州城亦猶是矣吾但以三
千騎伏其旁掠其四野使城中無食不過數年城自困
矣何必如此躁動輕舉萬一不勝為中國笑吾部落亦
解體矣契丹主乃止
　　　後唐王晏球不急攻城
天成三年王都據定州守備固伺察嚴諸將屢有謀翻
城應官軍者皆不果明宗遣使者促王晏球攻城晏球
與使者聨騎廵城指之曰城髙峻如此借使主人聽外
兵登城亦非梯衝所及徒多殺精兵無損於賊如此何
為不若食三州之租愛民養兵以俟之彼必内潰明宗
從之
　　　契丹為郭璘所扼
後晉開運三年先是契丹主屢攻易州刺史郭璘固守
拒之契丹主每過城下指而嘆曰吾能吞併天下而為
此人所扼及杜威既降契丹主遣通事耿崇美至易州
誘諭其衆衆皆降璘不能制遂為崇美所殺
　　　南唐張彦卿守死不降
後周顯德五年周兵攻楚州踰四旬唐楚州防禦使張
彦卿固守不下世宗自督諸將攻之宿於城下克之彦
卿與都監鄭昭業猶帥衆拒戰矢刃皆盡彦卿舉繩牀
以鬬而死所部千餘人至死無一降者
　　料敵門
　　　漢賈詡料張繡追兵勝敗
建安三年張繡之追曹操也賈詡止之曰不可追也追
必敗繡不聽大敗而還詡登城謂繡曰促更追之更戰
必勝繡遂収散卒更追合戰果以勝還乃問詡曰繡以
精兵追退軍而公曰必敗以敗卒擊勝兵而公曰必克
悉如公言何也詡言此易知耳將軍雖善用兵非曹公
敵也曹公軍新退必自斷後故知必敗曹公攻將軍既
無失䇿力未盡而一朝引退必國内有故也已破將軍
必輕軍速進留諸將斷後諸將雖勇非將軍敵故雖用
敗兵而戰必勝也繡乃服
　　　魏司馬懿料孔明出五丈原
青龍二年諸葛亮至郿軍於渭水之南司馬懿引軍渡
渭背水為壘以拒之謂諸將曰亮若出武功依山而東
誠為可憂若西上五丈原諸將無事矣亮果屯五丈原
雍州刺史郭淮言於懿曰亮必争北原宜先據之議者
多謂不然淮曰若亮跨渭登原連兵北山隔絶隴道揺
盪民夷此非國之利也懿乃使淮屯北原塹壘未成漢
兵大至淮逆擊却之亮以前者數出皆以運糧不繼使
己志不伸乃分兵屯田為乆駐之基耕者雜於渭濵居
民之間而百姓安堵軍無私焉
　　　晉馬隆知西虜不足平
咸寧五年樹機能攻䧟涼州武帝臨朝而嘆曰誰能為
我討此虜者司馬督馬隆進曰陛下能任臣臣能平之
帝曰必能平賊何為不任顧方略何如耳隆曰臣願募
勇士三千人無問所從來帥之以西虜不足平也武帝
許之公卿皆曰見兵已多不宜横設賞募隆小將妄言
不足信也帝不聽隆募能引弓四鈞挽弩九石者取之
立標簡試自旦至日中得三千五百人隆曰足矣又請
自至武庫選仗武帝命惟隆所取仍給三年軍資而遣
之馬隆西渡温水樹機能等以衆數萬據險拒之隆以
山路陿隘乃作扁箱車為木屋施於車上轉戰而前行
千餘里殺傷甚衆自隆之西音問斷絶朝廷憂之或謂
已没後隆使夜到武帝撫掌歡笑詰朝召羣臣謂曰若
從諸卿言無凉州矣隆與樹機能大戰斬之凉州遂平
　　　杜預違衆議竟下江南
太康元年杜預與衆軍會議或曰百年之㓂未可盡克
方春水生難於乆駐宜俟來冬更為大舉預曰昔樂毅
藉濟西一戰以并強齊今兵威已振譬如破竹數節之
後皆迎刃而解無復著手處也遂指授羣帥方略徑造
建業
　　　東晉劉惔知桓温伐蜀必克
永和二年安西將軍桓温將伐漢將佐皆以為不可江
夏相袁喬勸之曰夫經略大事固非常情所及智者了
於胷中不必待衆言皆合也今為天下之患者胡蜀二
宼而已蜀雖險固比胡為弱將欲除之宜先其易者李
勢無道臣民不附且恃其險逺不修戰備宜以精卒萬
人輕齎疾趨比其覺之我已出其險要可一戰擒也蜀
地富饒户口繁庶諸葛武侯用之抗衡中夏若得而有
之國家之大利也論者恐大軍既西胡必闚覦此似是
而非胡聞我萬里逺征以為内有重備必不敢動縱有
侵軼縁江諸軍足以拒守必無憂也温從之朝廷以蜀
道險逺温衆少而深入皆以為憂惟劉惔以為必克或
問其故惔曰以博知之温善博者也不必得則不為但
恐克蜀之後温終専制朝廷耳
　　　燕司馬恪言兵勢有緩急
十二年燕大司馬恪圍叚龕於廣固諸將請急攻之恪
曰用兵之勢有宜緩者有宜急者不可不察若彼我勢
敵外有彊援恐有腹背之患則攻之不可不急若我彊
彼弱無援於外力足制之者當覊縻守之以待其斃兵
法十圍五攻正謂此也龕兵尚衆未有離心今慿阻堅
城上下戮力我盡銳攻之計數旬可㧞然殺吾士卒必
多矣自有事中原兵不蹔息吾每念之夜而忘寐奈何
輕用其死乎要在取之不必求攻之速也諸將皆曰非
所及也軍中聞之人人感恱於是為髙牆深塹以守之
齊民爭運糧以饋燕軍龕嬰城自守樵采路絶城中人
相食龕悉衆出戰遂破之於圍裏於是城中氣阻莫有
固志龕面縛出降遂定齊地
　　　西涼公自知未能禽䝉遜
義熈十二年西涼司馬索承明上書勸涼公暠伐河西
王䝉遜暠引見謂之曰蒙遜為百姓患孤豈忘之顧勢
力未能除耳卿有必禽之䇿當為孤陳之直唱大言使
孤東討此與言石虎小豎宜肆諸市朝者何異承明慙
懼而退
　　　北魏崔浩料秦地終為國家有
十三年齊郡大守王懿降於魏上書言劉裕在洛宜發
兵絶其歸路可不戰而克魏主嗣善之崔浩侍講在前
嗣問之曰劉裕伐姚泓果能克乎對曰克之嗣曰何故
對曰昔姚興好事虚名而少實用子泓懦而多病兄弟
乖爭裕乘其危兵精將勇何故不克嗣曰裕才何如慕
容垂對曰勝之垂藉父兄之資修復舊業國人歸之若
夜蟲之就火少加倚仗易以立功劉裕奮起寒微不階
尺土討㓕桓𤣥興復晋室北禽慕容超南梟盧循所向
無前非其才之過人安能如是乎嗣曰裕既入關不能
進退我以精騎直𢷬彭城夀春裕將若之何對曰今西
有屈丏北有柔然窺伺國隙陛下既不可親御六師雖
有精兵未睹良將長孫嵩長於治國短於用兵非劉裕
敵也興兵逺攻未見其利不如且安静以待之裕克秦
而歸必簒其主關中華戎雜錯風俗勁悍裕欲以荆楊
之化施之函秦此無異解衣包火張羅捕虎雖留兵守
之人情未洽趨尚不同適足為宼敵之資耳願陛下按
兵息民以觀其變秦地終為國家有可坐而守也嗣笑
曰卿料之審矣浩曰臣嘗私論近世將相之臣若王猛
之治國苻堅之管仲也慕容恪之輔㓜主慕容暐之霍
光也劉裕之平禍亂司馬德宗之曹操也嗣曰屈丏何
如浩曰屈丏國破家覆孤孑一身寄食姚氏受其封殖
不思醻恩報義而乘時徼利盗有一方結怨四隣撅豎
小人雖能縱暴一時終當為人所吞食耳嗣大說語至
夜半賜浩御縹醪十觚水精鹽一兩曰朕味卿言如此
鹽酒故欲與卿共饗其美然猶命長孫嵩叔孫建各簡
精兵伺裕西過自成臯濟河南侵彭沛若不時過則引
兵隨之
　　　夏王料取關中如拾芥
初夏王勃勃聞太尉裕伐秦謂羣臣曰姚泓非裕敵也
且其兄弟内叛安能拒人裕取關中必矣然裕不能乆
留必將南歸留子弟及諸將守之吾取之如拾芥耳乃
秣馬礪兵訓養士卒進據安定秦嶺北郡縣鎮戍皆降
之裕遣使遺勃勃書約為兄弟勃勃使中書侍郎皇甫
徽為報書而隂誦之對裕使者口授舎人使書之裕讀
其文歎曰吾不如也
　　　崔浩料諸將不能全舉
宋元嘉六年魏主將擊柔然羣臣皆不欲行獨崔浩勸
之大史令張淵徐辯言於魏主曰今兹已已三隂之嵗
嵗星襲月太白在西方不可舉兵北伐必敗魏主詔浩
與淵辯論難於前浩詰淵辯曰陽為德隂為刑故日食
修德月食修刑夫王者用刑小則肆諸市朝大則陳諸
原野今出兵以討有罪乃所以修刑也臣竊觀天文比
年以來月行掩昴至今猶然其占三年天子大破旄頭
之國蠕蠕髙車旄頭之衆也願陛下勿疑魏主大恱公
卿或尤浩曰今南國方伺國隙而捨之北伐若蠕蠕逺
遁前無所獲後有彊寇將何以待之浩曰不然今不先
破蠕蠕則無以待南宼况南北殊俗水陸異宜設使國
家與之河南彼亦不能守也以劉裕之雄傑吞併關中
留其愛子輔以良將精兵數萬猶不能守况義隆今日
君臣非裕時之比主上英武士馬精彊彼若果來譬如
以駒犢鬬虎狼也何懼之有蠕蠕恃其絶逺謂國家力
不能制故夏則散衆放畜秋肥乃聚背寒向温南來宼
抄今掩其不備必望塵駭散牡馬䕶牝牝馬戀駒驅馳
難制不得水草不過數日必聚而困弊可一舉而滅也
蹔勞永逸時不可失寇謙之謂浩曰蠕蠕果可克乎浩
曰必克但恐諸將𤨏𤨏前後顧慮不能乘勝深入使不
全舉耳魏主發平城至漢南捨輜重帥輕騎擊柔然至
栗水柔然先不設備民畜滿野驚怖散走魏主循栗水
西行分軍搜討俘斬甚衆柔然種𩔖前後降魏者三十
餘萬落獲戎馬百餘萬匹畜産車廬彌漫山澤亡慮數
百萬魏主循弱水西行至涿邪山諸將慮深入有伏兵
勸魏主留止宼謙之以崔浩之言告魏主魏主不從既
而得降人言可汗聞魏兵至將數百人入南山民畜窘
聚方六十里相去百八十里追兵不至唯此得免後聞
涼州賈胡言若復前行二日則盡滅之矣魏主深悔之
　　　江淹等逆知攸之必敗
昇明元年沈攸之兵至夏口蕭道成出頓新亭謂參軍
江淹曰天下紛紛君謂何如淹曰成敗在德不在衆寡
公雄武有竒略一勝也寛容而仁恕二勝也賢能畢力
三勝也民望所歸四勝也奉天子以伐叛逆五勝也彼
志銳而氣小一敗也有威而無恩二敗也士卒解體三
敗也搢紳不懐四敗也懸兵數千里而無同惡相濟五
敗也雖豺狼十萬終為我獲道成笑曰君談過矣南徐
州行事劉善明言於道成曰攸之収衆聚騎造舟治械
苞藏禍心於今十年性既險躁才非持重而起逆累旬
遲回不進一則暗於兵機二則人情離怨三則有掣肘
之患四則天奪其魄本慮其剽勇輕速掩襲未備决於
一戰今六師齊奮諸侯同舉此籠中之鳥耳蕭頥問攸
之於周山圗山圗曰攸之相與鄰鄉數共征伐頗悉其
為人性度險刻士心不附今頓兵堅城之下適所以為
離散之漸耳
　　　北魏于謹揣蕭繹出下䇿
梁承聖三年魏遣柱國常山公于謹等將兵五萬入宼
發長安長孫儉問謹曰為蕭繹之計將如何謹曰耀兵
漢河席卷渡江直據丹陽上䇿也移郭内居民退保子
城峻其陴堞以待援軍中䇿也若難於移動據守羅郭
下䇿也儉曰揣繹定出何䇿謹曰下䇿儉曰何故謹曰
蕭氏保據江南綿厯數紀屬中原多故未遑外略又以
我有齊氏之患必謂力不能分且繹懦而無謀多疑少
斷愚民難與慮始皆戀邑居所以知其用下䇿也魏兵
且至元帝召公卿議之侍中王琛曰臣探宇文容色必
無此理乃復使琛使魏琛至石梵未見魏軍馳書報黄
羅漢曰吾至石梵境上帖然前言皆兒戲耳元帝聞而
疑之徴王僧辯為大都督荆州刺史命陳霸先徙鎮揚
州元帝夜登鳯皇閣徙倚歎息曰客星入翼軫今必敗
矣
　　　北齊盧叔虎預陳伐周之䇿
陳天嘉元年齊主徴盧叔虎為中庶子問時務於叔虎
叔虎請伐周曰我彊彼弱我富彼貧其勢相懸然干戈
不息未能并吞者此失於不用彊富也輕兵野戰勝負
難必是胡騎之法非萬全之術也宜立重鎮於平陽與
彼蒲州相對深溝髙壘運糧積甲彼閉闗不出則稍蠶
食其河東之地日使窮蹙若彼出兵非十萬以上不足
為我敵所損糧食咸出關中我軍士年别一代榖食豐
饒彼來求戰我則不應彼若退去我乘其弊自長安以
西民䟽城逺敵兵來徃實自艱難與我相持農業且廢
不過三年彼自破矣齊主深善之
　　　北周韋孝寛計日築城
二年周人以小司徒韋孝寛嘗立勲於玉壁乃置勲州
於玉壁以孝寛為刺史孝寛欲築城於險要以制之乃
發河西役徒十萬甲士百人遣姚岳監築之岳以兵少
懼不敢前孝寛曰計此城十日可畢城距晉州四百餘
里吾一日創手二日敵境始知設使晉州徴兵三日方
集謀議之間自稽三日計其軍行二日不到我之城隍
足得辦矣乃令築之齊人果至境上疑有大軍停留不
進其夜孝寛使汾水以南傍介山稷山諸村縱火齊人
以為軍營収兵自固岳卒城而還
　　　隋東都越王赦李宻使擊化及
唐武德元年隋煬帝凶問至東都留守官奉越王即皇
帝位改元皇泰聞宇文化及西來上下震懼有盖琮者
上疏請說李密與之合勢拒化及元文都謂盧楚等曰
今讐恥未雪而兵力不足若赦密罪使擊化及兩賊自
鬬吾徐乘其弊化及既破密兵亦疲又其將士利吾官
賞易可離間并密亦可擒也楚等皆以為然即以琮為
通直散騎常侍齎敕書賜密
　　　柴紹察虜人無備
六年柴紹與吐谷渾戰為其所圍虜乘髙射之矢下如
雨紹遣人彈胡琵琶二女子對舞虜怪之駐弓矢相與
聚觀紹察其無備潛遣精騎出虜陳後擊之虜衆大潰
　　　裴度預陳淮西必破之狀
元和十二年諸軍討淮西四年不克饋運疲弊民至有
以驢耕者憲宗亦病之以問宰相李逢吉等競言師老
財竭意欲罷兵裴度對曰臣請自徃督戰憲宗復謂度
曰卿真能為朕行乎對曰臣誓不與此賊俱生臣比觀
呉元濟表勢實窘蹙但諸將心不壹不併力廹之故未
䧏耳若臣自詣行營諸將恐臣奪其功必爭進破賊矣
憲宗悦以度充淮西宣慰招討處置使度將行言於憲
宗曰臣若賊滅則朝天有期賊在則歸闕無日憲宗為
之流涕
　　　呉嚴可求料唐主將有内變
後唐同光元年莊宗遣使以滅梁告呉蜀二國皆懼徐
温尤嚴可求曰公前沮吾計今將奈何可求笑曰聞唐
主始得中原志氣驕滿御下無法不出數年將有内變
吾但當卑辭厚禮保境安民以待之耳
　　　荆南髙季興言伐蜀必克
時季興入朝莊宗待之甚厚從容問曰朕欲用兵於呉
蜀二國何先季興以蜀道險難取乃對曰呉地薄民貧
克之無益不如先伐蜀蜀土富饒又主荒民怨伐之必
克克蜀之後順流而下取呉如反掌耳莊宗曰善
　　　龍敏逆陳破兵之䇿
後晉天福元年龍敏謂前鄭州防禦使李懿曰君國之
近親今社稷之危翹足可待君獨無憂乎懿為言趙德
鈞必能破敵之狀敏曰我燕人也知德鈞之為人怯而
無謀但於守城差長耳况今内蓄姦謀豈可恃乎僕有
狂䇿但恐朝廷不肯為耳今從駕兵尚萬餘人馬近五
千匹若選精騎一千使僕與郎萬金將之自介休山路
夜冒敵騎入晉安塞但使其半得入則事濟矣張敬逹
等陷於重圍不知朝廷聲問若知大軍近在團栢雖有
鐡障可衝陷况敵騎乎懿以白唐主唐主曰龍敏之志
極壯用之晩矣
　　　劉知逺料契丹必將北去
十二年初晉主與河東節度使劉知逺相猜忌雖以為
北面行營都統徒尊以虛名而諸軍進止實不得預聞
知逺因之廣募士卒陽城之戰諸軍散卒歸之者數千
人又得吐谷渾財畜由是河東富彊冠諸鎮歩騎至五
萬人晉主與契丹結怨知遠知其必危而未嘗論諫契
丹屢深入知逺初無邀遮入援之志及聞契丹入汴知
逺分兵守四境以防侵軼遣客將安陽王峻奉三表詣
契丹主又遣北都副留守太原白文珂入獻竒繒名馬
契丹主知知逺觀望不至及文竒還使謂知逺曰汝不
事南朝又不事北朝意欲何所俟邪或勸知逺舉兵進
取知逺曰用兵有緩有急當隨時制宜今契丹新䧏晉
軍十萬虎據京邑未有它變豈可輕動哉且觀其所利
止於貨財貨財既足必將北去况冰雪已消勢難乆留
宜待其去然後取之可以萬全
　　　後漢郭威問策於馮道
乾祐二年自河中永興鳯翔三鎮拒命以來朝廷繼遣
諸將討之以郭威為西面軍前招慰安撫使威將行問
䇿於太師馮道道曰守貞自謂舊將為士卒所附願公
勿愛官物以賜士卒則奪其所恃矣威從之由是衆心
始附於威威撫養士卒與同苦樂小有功輒厚賞之㣲
有傷常親視之由是將卒咸歸心於威始李守貞以禁
軍皆嘗在麾下受其恩施謂其至則叩城奉迎可坐而
待之既而士卒新受賜於郭威皆忘守貞舊恩至城下
揚旗伐鼓踴躍詬譟守貞視之失色諸將欲急攻城威
曰守貞前朝宿將健鬬好施屢立戰功况城臨大河樓
堞完固未易輕也且彼憑城而鬬吾仰而攻之何異帥
士卒投湯火乎夫勇有盛衰攻有緩急時有可否事有
後先不若且設長圍而守之使飛走路絶吾洗兵牧馬
坐食轉輸温飽有餘俟城中無食公帑家財皆竭然後
進梯衝以逼之飛書檄以招之彼之將士脱身逃死父
子且不相保况烏合之衆乎乃發諸州民夫使白文珂
等帥之刳長壕築連城列隊伍而圍之但循河設火鋪
連延數十里畨歩卒以守之遣水軍檥舟於㟁宼有潜
徃來者無不擒之於是守貞如坐網中矣
　　　後周王峻料親征有後患
廣順元年王峻留陜州旬日太祖以北漢攻晉州急憂
其不守議自將由澤州路與峻會兵救之且遣使諭峻
使者至陜峻因使者言於太祖曰晉州城堅未易可㧞
劉崇兵鋒方銳不可力爭所以駐兵待其氣衰耳非臣
怯也陛下新即位不宜輕動若車駕出汜水則慕容彦
超引兵入汴大事去矣太祖聞之自以手提耳曰幾敗
吾事敕罷親征
　　機會門
　　　漢劉表不能乘機襲許
建安十二年曹操之北伐也先主說劉表襲許表不能
用及聞操還表謂之曰不用君言故為失此大會答曰
今天下分裂日尋干戈事會之來豈有終極乎若能應
之於後者則此未足為恨也
　　　司馬懿言取蜀之機不可失
二十年司馬懿言於曹操曰劉氏以詐力虜劉璋蜀人
未附而逺爭江陵此機不可失也今克漢中益州震動
進兵臨之勢必瓦解聖人不能違時亦不可失時也操
曰人苦無足既得隴復望蜀邪劉􁫚曰劉氏人傑也有
度而遲得蜀日淺蜀人未恃也今破漢中蜀人震恐其
勢自傾以公之神明因其傾而壓之無不克也若小緩
之諸葛亮明於治國而為相關某張飛勇冠三軍而為
將蜀民既定據險守要則不可犯矣今不取必為後憂
操不從居七日蜀降者說蜀中一日數十驚守將雖斬
之而不能安也操問􁫚曰今尚可擊不􁫚曰今已小定
未可擊也乃還
　　助國門
　　　北魏以職俸禆軍國之用
齊永泰元年魏彭城王勰表以一嵗國秩職俸親恤禆
軍國之用魏主詔曰割身存國理為逺矣職俸便停親
國聽三分受一又詔損皇后私府之半六宫嬪御五服
男女供恤亦减半在軍者三分省一以給軍賞
　　　北魏减百官之禄以足用度
梁天監十四年魏于忠既居門下又總宿衛遂専朝政
權傾一時初太和中軍國多事髙祖以用度不足百官
之禄四分减一忠悉命歸所减之禄舊制民稅絹一匹
别輸綿八兩布一匹别輸麻十五斤忠悉罷之
　　　唐王求禮諫輸九品俸以贍軍
延載元年豆盧欽望請京官九品以上輸兩月俸以贍
軍轉帖百官令拜表百官但赴拜不知何事拾遺王求
禮謂欽望曰明公禄厚輸之無傷卑官貧迫奈何不使
其知而欺奪之乎欽望既上表求禮進言曰陛下富有
四海軍國有儲何藉貧官九品之俸而欺奪之姚璹曰
求禮不識大體求禮曰如姚璹為識大體者邪天后遂
寢其事
　
　通鑑總𩔖卷十二上
欽定四庫全書
　通鑑總𩔖卷十二下　　　　宋　沈樞　撰
　　勤王門
　　　漢沮授勸袁紹迎獻帝
興平二年是時長安城空四十餘日强者四散羸者相
食二三年間關中無復人跡沮授說袁紹曰將軍累葉
台輔世濟忠義今朝廷播越宗廟殘毁觀諸州郡雖外
託義兵内實相圖未有憂存社稷䘏民之意今州域粗
定兵强士附西迎大駕即宫鄴都挟天子而令諸侯畜
士馬以討不庭誰能禦之潁川郭圖淳于瓊曰漢室陵
遲為日乆矣今欲興之不亦難乎且英雄並起各據州
郡連徒聚衆動有萬計所謂秦失其鹿先得者王今迎
天子自近動輒表聞從之則權輕違之則拒命非計之
善者也授曰今迎朝廷於義為得於時為宜若不早定
必有先之者矣紹不從
　　　曹操遣將迎天子
建安元年曹操在許謀迎天子衆以為山東未定韓暹
楊奉負功恣睢未可卒制荀彧曰昔晉文公納周襄王
而諸侯景從漢髙祖為義帝縞素而天下歸心自天子
䝉塵將軍首唱義兵徒以山東擾亂未遑逺赴今鑾駕
旋軫東京榛蕪義士有存本之思兆民懐感舊之哀誠
因此時奉主上以從人望大順也秉至公以服天下大
略也扶𢎞義以致英俊大徳也四方雖有逆節其何能
為韓暹楊奉安足恤哉若不時定使豪傑生心後雖為
慮亦無及矣操乃遣揚武中郎將曹洪將兵西迎天子
　　　晉卞敦不赴國難
咸和四年陶侃温嶠之討蘓峻也移檄征鎮使各引兵
入援湘州刺史卞敦擁兵不赴又不給軍糧遣督䕶將
数百人隨大軍而已朝野莫不怪歎及峻平陶侃奏敦
阻軍顧望不赴國難請檻車収付廷尉王導以喪亂之
後宜加寛宥轉敦廣州刺史病不赴徴為光禄大夫敦
憂愧而卒
　　軍儲門
　　　漢酈生請據敖倉之粟
三年漢王欲捐成臯以東屯鞏洛以距楚酈生曰臣聞
知天之天者王事可成王者以民為天而民以食為天
夫敖倉天下轉輸乆矣臣聞其下乃有藏粟甚多楚人
㧞滎陽不堅守敖倉乃引而東令適卒分守成臯此乃
天所以資漢也方今楚易取而漢反却自奪其便臣竊
以為過矣自兩雄不俱立楚漢乆相持不决海内揺蕩
農夫釋耒工女下機天下之心未有所定也願足下急
復進兵収取滎陽據敖倉之粟塞成臯之險杜大行之
道距蜚狐之口守白馬之津以示諸侯形制之勢則天
下知所歸矣王從之乃復謀取敖倉
　　　後唐李琪請勿税農以養兵
同光三年莊宗以軍儲不足謀於羣臣吏部尚書李琪
上疏以為古者量入以為出計農而發兵故雖有水旱
之災而無匱乏之憂近代稅農以養兵未有農富給而
兵不足農捐瘠而兵豐飽者也今縱未能蠲省租稅茍
除折納紐配之法農亦可以小休矣荘宗即敕有司如
琪所言然竟不能行
　　　諫官請節儉以贍軍
荘宗以軍儲不充欲如汴州諫官上言不如節儉以足
用自古無就食天子今楊氏未滅不宜示以虚實乃止
　　轉輸門
　　　漢蕭何轉漕以給軍
二年漢王如滎陽命蕭何守關中侍太子為法令約束
立宗廟社稷宫室縣邑事有不及奏决者輒以便宜施
行上來以聞計關中户口轉漕調兵以給軍未甞乏絶
　　　宼恂守河内以給軍糧
更始二年蕭王以河内險要富實欲擇諸將守河内者
而難其人問於鄧禹禹曰寇恂文武備足有牧民御衆
之才非此子莫可使也乃拜恂河内太守行大將軍事
蕭王謂恂曰昔髙祖留蕭何關中吾今委公以河内當
給足軍糧率屬士馬防遏它兵勿令北度而已蕭王乃
復引兵而北寇恂調餱糧治器械以供軍軍雖逺征未
嘗乏絶
　　　唐裴耀卿請河口置倉輸關中
開元二十一年關中乆雨糓貴明皇將幸東都召京兆
尹裴耀卿謀之對曰關中帝業所興當百代不易但以
地狭糓少故乘輿時幸東都以寛之臣聞貞觀永徽之
際䘵廪不多歳漕關東一二十萬石足以周贍乗輿得
以安居今用度浸廣運数倍於前猶不能給故使陛下
数冒寒暑以恤西人今若使司農租米悉輸東都自都
轉漕稍實關中茍關中有数年之儲則不憂水旱矣且
吳人不習河漕所在停留日月既乆遂生隱盗臣請於
河口置倉使吳船至彼即輸米而去官自僱載分入河
洛又於三門東西各置一倉至者貯納水險則止水通
則下或開山路車運而過則無復留滯省費鉅萬矣河
渭之濵皆有漢隋舊倉葺之非難也明皇深然其言
　　　裴耀卿運米省僦車錢
二十二年明皇以裴耀卿為江淮河南轉運使於河口
置輸場於輸場東置河隂倉西置柏崖倉三門東置集
津倉西置鹽倉鑿漕渠十八里以避三門之險先是舟
運江淮之米至東都含嘉倉僦車陸運三百里至陕率
兩斛用十錢耀卿令江淮舟運悉輸河隂倉更用河舟
運至含嘉倉及太原倉自太原倉入渭輸關中凡三歳
運米七百萬斛省僦車錢三十萬緡或說耀卿獻所省
錢耀卿曰此公家贏縮之利耳奈何以之市寵乎悉奏
以為市糴錢
　　　韋堅浚廣運潭以進珍貨
天寳二年江淮南租庸等使韋堅引滻水抵苑東望春
樓下爲潭以聚江淮運船役夫匠通漕渠發人丘壟自
江淮至京城民間蕭然愁怨二年而成明皇幸望春樓
觀新潭堅以新船數百艘扁榜郡名各陳郡中珍貨於
船背陕尉崔成甫著錦半臂缺胯緑衫而裼之紅帕首
居前船唱得寳歌使美婦百人盛飾而和之連檣數里
堅跪進諸郡輕貨仍上百牙盤食明皇置宴竟日而罷
觀者山積加堅左散騎常侍其僚屬吏卒褒賞有差名
其潭曰廣運時京兆尹韓朝宗亦引渭水置潭於西街
以貯材木
　　　唐世漕運首推劉晏
廣徳二年自喪亂以来汴水堙廢漕運者自江漢抵梁
洋迂險勞費以劉晏為河南江淮以東轉運使議開汴
水又命晏與諸道節度使均節賦役聽從便宜行畢以
聞時兵火之後中外艱食關中米斗千錢百姓挼穗以
給禁軍宫厨無兼時之積晏乃疏浚汴水遺元載書具
陳漕運利病令中外相應自是每歳運米數十萬石以
給關中唐世稱漕運之能者推晏為首後来者皆遵其
法度云
　　　劉晏隨宜造運船
建中元年先是運關東穀入長安者以河流湍悍率一
斛得八斗至者則為成勞受優賞晏以為江汴河渭水
力不同各隨便宜造運船教漕卒江船逹楊州汴船達
河隂河船達渭口渭船達太倉其間縁水置倉轉相受
給自是每嵗運穀或至百餘萬斛無斗升沉覆者船十
艘為一綱使軍將領之十運無失授優勞官其人數運
之後無不斑白者晏於楊子置十場造船每艘給錢千
緡或言所用實不及半虚費太多晏曰不然論大計者
固不可惜小費凡事必為永乆之慮今始置船場執事
者至多當先使之私用無窘則官物堅完矣若遽與之
屑屑校計錙銖安能乆行乎異日必有患吾所給多而
减之者减半以下猶可也過此則不能運矣其後五十
年有司果减其半及咸通中有司計費而給之無復羡
餘船益脆薄易壊漕運遂廢矣晏為人勤力事無閒劇
必於一日中决之不使留宿後来言財利者皆莫能及
之
　　　韓滉運米百艘餉李晟
興元元年韓滉欲遣使獻綾羅四十擔詣行在幕僚何
士幹請行滉喜曰君能相為行請今日過江士幹許諾
歸别家則家之薪米儲㣥已羅門庭矣登舟則資裝器
用已充舟中矣下至厠籌滉皆手筆紀列無不周備每
擔夫與白金一版使置腰間又運米百艘以餉李晟自
負囊米置舟中將佐爭舉之湏㬰而畢艘置五弩手以
為防援有冦則叩舷相警五百弩已彀矣比達渭橋盗
不敢近時關中兵荒米斗直錢五百及滉米至减五之
四
　　　李泌乞割濠泗𨽻徐州以通江淮運路
貞元四年李泌言於德宗曰江淮漕運自淮入汴以甬
橋爲咽喉地屬徐州隣於李納刺史髙明應年少不習
事若李納一旦復有異圗竊據徐州是失江淮也國用
何從而致請徙夀廬濠都團練使張建封鎮徐州割濠
泗以𨽻之復以廬夀歸淮南則淄青惕息而運路常通
江淮安矣德宗從之
　　　裴休立漕法十條
大中五年以裴休為鹽鐵轉運使自太和以来嵗運江
淮米不過四十萬斛吏卒侵盗沈舟達渭倉者什不三
四大堕劉晏之法休窮究其弊立漕法十條嵗運米至
渭倉者百二十萬斛
　　　陳磻石請運米泛海以贍軍
咸通四年復置安南都䕶府於行交州以宋戎為經畧
使發山東兵萬人鎮之時諸道兵援安南者屯聚嶺南
江西湖南江西湖南餽運者皆泝湘江入澪渠灕水勞
費艱澁諸軍乏食潤州人陳磻石上言請造千斛大舟
自福建運米泛海不一月至廣州懿宗從之軍食以足
然有司以和雇為名奪商人舟委其貨於岸側舟入海
或遇風濤沒溺有司囚繫綱吏舟人使償其米人頗苦
之
　　　後周世宗給斗耗以禆綱吏
顯德二年世宗以漕運自晉漢以来不給斗耗綱吏多
以虧欠抵死詔自今毎斛給耗一斗
　　屯田門
　　　漢棗祗募民屯田於許下
建安元年中平以来天下亂離民棄農業諸軍並起率
乏糧穀無終嵗之計饑則冦略飽則棄餘瓦觧流離無
敵自破者不可勝數袁紹在河北軍人仰食桑椹袁術
在江淮取給蒲蠃民多相食州里蕭條羽林監棗祗請
建置屯田曹操從之以祗為屯田都尉以騎都尉任峻
為典農中郎將募民屯田許下得穀百萬斛於是州郡
例置田官所在積穀倉廪皆滿故操征伐四方無運糧
之勞遂能兼并羣雄軍國之饒𧺫於祗而成於峻
　　　晉羊祜减戍卒以墾田
泰始五年武帝有滅吳之志以羊祜鎮襄陽祜綏懐逺
近甚得江漢之心與吳人開布大信降者欲去皆聽之
减戍邏之卒以墾田八百餘頃其始至也軍無百日之
糧及其季年乃有十年之積祜在軍常輕裘緩帶身不
被甲鈴閤之下侍衞不過十數人
　　　唐郭元振置屯田以積軍糧
長安元年郭元振為涼州都督元振令甘州刺史李漢
通開置屯田盡水陸之利舊涼州粟麥斛至數千及漢
通収率之後一縑糴數十斛積軍糧支數十年元振善
於撫御在涼州五年夷夏畏慕令行禁止牛羊被野路
不拾遺
　　　宋慶禮開屯田八十餘所
開元五年奚契丹既内附貝州刺史宋慶禮建議請復
營州制復置營州都督於柳城管内州縣鎮戍皆如其
舊以太子詹事姜師度為營田支度使與慶禮等築之
三旬而畢慶禮清勤嚴肅開屯田八十餘所招安流散
數年之間倉廪充實市邑浸繁
　　　郭子儀自耕百畆
大厯元年郭子儀以河中軍食常乏乃自耕百畆將校
以是為差於是士卒皆不勸而耕是嵗河中野無曠土
軍有餘糧
　　　李泌請募戍卒耕荒田
貞元三年德宗問泌以復府兵之䇿對曰今嵗徴關東
卒戍京西者十七萬人計嵗食粟二百四萬斛國家比
遭飢亂經費不充就使有錢亦無粟可糴未暇議復府
兵也德宗曰亟减戍卒歸之何如對曰陛下誠能用臣
之言可以不减戍卒不擾百姓糧食皆足粟麥日賤府
兵亦成今吐蕃乆居原蘭之間以牛運糧糧盡牛無所
用請發左藏惡繒染為綵纈因党項以市之每頭不過
二三匹計十八萬匹可致六萬餘頭又命諸冶鑄農器
糴麥種分賜緣邊軍鎮募戍卒耕荒田而種之約明年
麥熟倍償其種其餘據時價五分増一官為糴之来春
種禾亦如之關中土沃而乆荒所収必厚戍卒獲利耕
者浸多邊地居人至少軍士月食官糧粟麥無所售其
價必賤名為増價實比今嵗所减多矣德宗曰善即命
行之既而戍卒應募願耕屯田者什五六
　　　李絳請營田以省費足食
元和七年李絳奏振武天德左右良田可萬頃請擇能
吏開置營田可以省費足食憲宗從之絳命度支使盧
坦經度用度四年之間開田四千八百頃収穀四千餘
萬斛嵗省度支錢二十餘萬緡邊防頼之
　　　後周太祖悉罷營田務
廣順三年前世屯田皆在邊城使戍兵佃之唐末中原
宿兵所在皆置營田以耕曠土其後又募髙貲户使輸
課佃之户部别置官司總領不𨽻州縣或丁多無役或
容庇奸盗州縣不能詰梁太祖擊淮南掠得牛以十萬
計給東南諸州農民使嵗輸租自是歴數十年牛死而
租不除民甚苦之太祖素知其弊㑹張凝上便宜請罷
營田務李穀亦以為言敇悉罷戸部營田務以其民𨽻
州縣其田廬牛農器并賜見佃者為永業悉除租牛課
是嵗户部増三萬餘户民既得為永業始敢葺屋植木
獲地利數倍或言營田有肥饒者不若鬻之可得錢數
十萬緡以資國太祖曰利在於民猶在國也朕用此錢
何為
　　　南唐奪民田為屯田
先是楚州刺史田敬洙請修白水塘溉田以實邊馮延
已以為便李徳明因請大闢曠土為屯田修復所在渠
塘堙廢者吏因縁侵擾大興力役奪民田甚衆民愁怨
無訴徐鉉以白唐主唐主命鉉按視之鉉籍民田悉歸
其主或譛鉉擅作威福唐主怒流鉉舒州然白水塘竟
不成
　　宿衛門
　　　唐薛仁貴謂宿衛之士不畏死
永徽五年四月夜大雨山水漲溢衝𤣥武門宿衛士皆
散走右領軍郎將薛仁貴曰安有宿衛之士天子有急
而敢畏死乎乃登門桄大呼以警宫内髙宗遽出乗髙
俄而水入寢殿水漂溺衛士及麟遊居人死者三千餘
人
　　　張說請募逃卒充宿衛
開元十年初諸衛府兵自成丁從軍六十而免其家又
不免雜徭浸以貧弱逃亡略盡百姓苦之張說建議請
召募壯士充宿衛不問色役優為之制逋逃者必爭出
應募明皇從之旬日得精兵十三萬分𨽻諸衞更番上
下兵農之分自此始矣
　　　明皇改宿衛之士曰彍騎
十三年更命長從宿衛之士曰彍騎分𨽻十二衛總十
二萬人為六畨
　　　敬宗减神策軍士厚賜
長慶四年初穆宗之立神策軍士人賜錢五十千宰相
議以太厚難繼乃下詔稱宿衛之勤誠宜厚賞属頻年
旱歉御府空虛邊兵尚未給衣霑䘏期於均濟神策軍
士人賜絹十匹錢十千畿内諸鎮又减五千仍出内庫
綾二百萬匹付度支充邊軍春衣時人善之
　　　神䇿軍士不習戰陣
廣明元年黄巢䧟東都張承範等將神策弩手發京師
神策軍士皆長安富家子賂宦官竄名軍籍厚得稟賜
但華衣怒馬慿勢使氣未嘗更戰陳聞當出征父子聚
泣多以金帛雇病坊貧人代行往往不能操兵是日上
御章信門樓臨遣之承範等至潼關軍皆絶糧士卒莫
有鬬志是日黄巢前鋒軍抵關下白旗滿野不見其際
齊克讓與戰賊小却俄而巢至舉軍大呼聲振河華克
讓力戰自午至酉始觧士卒饑甚遂諠譟燒營而潰
　　　韓建奏罷諸王典兵及天子親軍
乾寜四年韓建惡諸王典兵請依舊制令歸十六宅妙
選師傅教以詩書不令典兵預政且曰乞散彼烏合之
兵用光麟趾之化建慮上不從仍引麾下精兵圍行宫
表疏連上昭宗不得已是夕詔諸王所領軍士并縱歸
田里諸王勒歸十六宅其甲兵並委韓建収掌建又奏
陛下選賢任能足清禍亂何必别置殿後四軍顯有厚
薄之恩乖無偏無黨之道且所聚皆坊市無頼姦猾之
徒平居猶思禍變臨難必不為用而使之張弓挟刃宻
邇皇輿臣竊寒心乞皆罷遣詔亦從之於是殿後四軍
二萬餘人悉散天子之親軍盡矣
　　　崔𦙍留外兵以充宿衛
天福元年鳯翔彰義節度使李茂貞来朝崔𦙍陸扆上
言禍亂之興皆由中官典兵乞令𦙍主左軍扆主右軍
則諸侯不敢侵陵王室尊矣昭宗召李繼昭李繼誨李
彦弼謀之皆曰臣等累世在軍中未聞書生為軍主若
屬南司必多所更變不若歸之北司為便昭宗乃謂𦙍
扆曰將士意不欲屬文臣卿曹勿堅求於是以樞密使
韓全誨鳳翔監軍使張彦治為左右中尉李茂貞辭還
鎮崔𦙍以宦官典兵終為肘腋之患欲以外兵制之諷
李茂貞留兵三千於京師充宿衛以茂貞假子繼筠将
之左諌議大夫韓偓以為不可𦙍曰兵自不肯去非留
之也偓曰始者何為召之邪𦙍無以應偓曰留此兵則
家國兩危不留則家國兩安𦙍不從
　　　朱全忠之黨布列禁衛
三年朱全忠奏留歩騎萬人於故兩軍以朱友倫為左
軍宿衛都指揮使又以汴將張廷範為宫苑使王殷為
皇城使蔣𤣥暉充街使於是全忠之黨布列徧於禁衛
及京輔
　　　朱全忠密令宿衛將殺崔𦙍
初崔𦙍假朱全忠兵力以誅宦官全忠既破李茂貞并
吞關中威震天下遂有簒奪之志𦙍懼與全忠外雖親
厚私心漸異乃謂全忠曰長安宻邇茂貞不可不為守
禦之備六軍十二衛但有空名請召募以實之使公無
西顧之憂全忠知其意曲從之隂使麾下壮士應募以
察其變𦙍不知之與鄭元規等繕治兵仗日夜不息及
朱友倫死全忠益疑𦙍且欲遷天子都洛恐𦙍立異宻
令宿衛都指揮使朱友諒以兵圍崔𦙍第殺𦙍及鄭元
規陳班并𦙍所親厚者數人
　　　吳宿衞將以兵脅君
後梁貞明二年吳宿衞將馬謙李球刼吴王登樓發庫
兵討徐知訓知訓將出走嚴可求曰軍城有變公先棄
衆自去衆將何依知訓乃止謙等陳於天興門外諸道
副都統朱瑾自潤州至視之曰不足畏也返顧外衆舉
手大呼亂兵皆潰擒謙球斬之
　　　杜晏球帥龍驤軍士討亂兵
劉鄩既敗河南大恐鄩復不應召由是将卒皆揺心均
王遣捉生都指揮使李霸帥所部千人戍楊劉其夕復
自水門入大譟縦火剽掠攻建國門均王登樓拒戰龍
驤四軍都指揮使杜晏球以五百騎屯毬場見賊無甲
胄乃出騎擊之决力死戰俄而賊潰走均王見騎兵擊
賊呼曰非吾龍驤之士乎誰為亂首晏球曰亂者惟李
霸一都餘軍不動陛下但帥控鶴守宫城遲明臣必破
之既而晏球討亂者闔營皆族之以功除單州刺史
　　　後唐荘宗親軍不自安
天成元年荘宗選諸軍驍勇者為親軍分置四指揮號
從馬直郭従謙自軍使積功至指揮使郭從韜方用事
從謙以叔父事之睦王存乂以從謙為假子及崇韜存
乂得罪從馬直軍士王温作亂荘宗戱之曰汝既負我
附崇韜存乂又教王温反欲何為也從謙益懼既退隂
謂諸校曰主上以王温之故俟鄴都平定盡坑若曹家
之所有宜盡市酒肉勿為乆計也由是親軍皆不自安
　　　南漢宿衛兵皆無頼子弟
清泰元年南漢主命判六軍秦王𢎞度募宿衛兵千人
皆市井無賴子弟𢎞度昵之同平章事楊洞潜諫曰秦
王國之冢嫡宜親端士使之治軍已過矣况昵羣小乎
漢主曰小兒教以戎事過煩公憂終不戒𢎞度洞潛出
見衛士掠商人金帛商人不敢訴歎曰政亂如此安用
宰相因謝病歸第
　　　後晉禁軍皆在杜威麾下
開運三年杜威李守貞㑹兵於廣晉而北行威屢使公
主入奏請益兵曰今深入虜境必資衆力由是禁軍皆
在其麾下而宿衛空虛
　　　周世宗大簡諸軍充宿衛
顯德元年初宿衛之士累朝相承務求姑息不欲簡閱
恐傷人情由是羸老者居多但驕蹇不用命實不可用
每遇大敵不走即降其所以失國亦多由此世宗因髙
平之戰始知其弊乃命大簡諸軍精銳者升之上軍羸
者斥去之又以驍勇之士多為諸藩鎮所蓄詔募天下
壮士咸遣詣闕命太祖皇帝選其尤者為殿前諸班其
騎步諸軍各命将帥選之由是士卒精强近代無比征
伐四方所向皆捷選練之力也
　　戍卒門
　　　北魏源賀乞宥贓盗以戍邊
宋孝建三年魏以尚書西平王源賀為冀州刺史賀上
言今北虜遊魂南寇負險疆場之間猶須防戍臣愚以
為自非大逆赤手殺人其坐贓盗及過誤應入死者皆
可原宥謫使守邊則是已㫁之體受更生之恩徭役之
家䝉休息之惠魏髙宗從之乆之謂羣臣曰吾用賀言
一嵗所活不少増戍兵亦多卿等人人如賀朕何憂哉
　　　唐徐兵戍桂州作亂
咸通九年初南詔陷安南敕徐泗募兵二千赴援分八
百人别戍桂州初約三年一代徐泗觀察使徐彦曽性
嚴刻朝廷以徐兵驕命鎮之都押牙尹戡等用事軍中
怨之戍桂州者已六年屡求代還戡言於彦曽以軍帑
空虛發兵所費頗多請更留舊戍卒一年彦曽従之戍
卒聞之怒都虞候許佶軍校趙可立姚周張行實皆故
徐州羣盗州縣不能討招出之補牙職佶等作亂殺都
將王仲甫推糧料判官龎勛為主劫庫兵北還所過剽
掠州縣莫能禦懿宗遣髙品張敬思赦其罪部送歸徐
州戍卒乃止剽掠
　　　後唐李彦饒不從戍卒為亂
天成元年詔發汴州控鶴指揮使張諫等三千人戍瓦
橋出城復還作亂焚掠坊市殺權知州推官髙逖逼曹
州刺史李彦饒為帥彦饒曰汝欲吾為帥當用吾命禁
止焚掠衆從之彦饒伏甲於室諸將入賀彦饒曰前日
唱亂者數人而已遂執張諫等四人斬之其黨張審瓊
帥衆大譟於建國門彦饒勒兵擊之盡誅其衆四百人
軍州始定即日以軍州事牒節度推官韋儼權知具以
状聞明宗以樞密使孔循知汴州収為亂者三千家悉
誅之
　　監軍門
　　　唐白居易請罷諸道監軍
長慶二年幽州兵陷弓髙先是弓髙守備甚嚴有中使
夜至守將不内旦乃得入中使大詬怒賊諜知之他日
偽遣人爲中使投夜至城下守將遽内之賊衆隨之遂
陷弓髙又圍下博中書舎人白居易上言以為自幽鎮
逆命朝廷徵諸道兵計十七八萬四面攻圍已逾半年
王師無功賊勢猶盛弓髙既陷糧道不通下博深州饑
窮日急蓋由節將太衆其心不齊莫肯率先逓相顧望
請各置都監一人諸道監軍一時停罷如此則衆齊令
一必有成功疏奏不省
　　　諸節度逼於監軍不得専號令
穆宗之初即位也兩河略定蕭俛段文昌以為天下已
太平漸宜消兵請密詔天下軍鎮有兵處每嵗百人之
中限八人逃死穆宗方荒宴不以國事為意遂可其奏
軍士落籍者衆皆聚山澤為盗及朱克融王庭湊作亂
詔徴諸道兵討之諸道兵既少皆臨時召募烏合之衆
又諸節度既有監軍其領偏師者亦置中使監陳主將
不得專號令戰小勝則飛驛奏捷自以為功不勝則廹
脅主将以罪歸之悉擇軍中驍勇以自衛遣羸懦者就
戰故每戰多敗雖以諸道十五萬之衆裴度元臣宿望
烏重𦙍李光顔皆當時名将討幽鎮萬餘之衆屯守踰
年竟無成功財竭力盡崔植杜元頴王播為相皆庸才
無逺略史憲誠既逼殺田布朝廷不能討遂並朱克融
王庭湊以節鉞授之由是再失河朔訖於唐亡不能復
取
　　　劉悟為監軍陵轢作亂
昭義監軍劉承偕恃恩陵轢節度使劉悟數衆辱之又
縱其下亂法隂與磁州刺史張汶謀縛悟送闕下以汶
代之悟知之諷其軍士作亂殺汶圍承偕欲殺之幕僚
賈直言入責悟曰公所為如是欲效李司空邪此軍中
安知無如公者使李司空有知得無笑公於地下乎悟
遂謝直言救免承偕囚之府舍
　　　裴度請斬劉承偕
裴度至長安見上謝討賊無功先是穆宗詔劉悟送劉
承偕詣京師悟託以軍情不時奉詔穆宗問度宜如何
處置度對曰承偕在昭義驕縱不法臣盡知之陛下必
欲収天下心止應下半紙詔書具陳承偕驕縦之罪令
悟集將士斬之則藩鎮之臣孰不思為陛下効死非獨
悟也穆宗俛首良乆曰朕不惜承偕然太后以為養子
卿更思其次度乃與王播等奏請流承偕於逺州必得
出穆宗從之後月餘悟乃釋承偕
　　　監軍激士卒殺李綘
太和四年南詔之寇成都也詔山南西道發兵救之興
元兵少節度使李絳募兵千人赴之未至蠻退而還興
元兵有常額詔新募兵悉罷之絳悉召新軍諭以詔㫖
而遣之仍賜以廩麥皆怏怏而退往辭監軍監軍楊叔
元素惡絳不奉已以賜物薄激之衆怒大譟掠庫兵趨
使牙絳方與僚佐宴不為備走登北城或勸縋而出絳
曰吾為元帥豈可逃去牙將王景延與賊力戰死絳與
推官趙存約及觀察判官薛齊皆為亂兵所害賊遂屠
絳家叔元奏絳収新軍募直以致亂是時三省官上疏
共論李絳之寃諫議大夫孔敏行具陳叔元激怒亂兵
文宗始悟
　　　李德裕約監軍不得預軍政
㑹昌四年初李德裕以韓全義以來将帥出征屢敗其
弊有三一者詔令下軍前者日有三四宰相多不預聞
二者監軍各以意見指揮軍事將帥不得専進退三者
每軍各有宦者為監使悉𨕖軍中驍勇數百為牙隊其
在陳戰鬭者皆怯弱之士每戰監使自有信旗乘高立
馬以牙隊自衛視軍勢小却輒引旗先走陳従而潰徳
裕乃與樞宻使楊欽義劉行深議約敕監軍不得預軍
政每兵千人聽監使取十人自衛有功随例霑賞二樞
密皆以為然白武宗行之自禦回鶻至澤潞罷兵皆守
此制自非中書進詔意更無它詔自中出者號令既簡
將帥得以施其謀略故所向有功
　　　宣宗敕戎臣失律并坐監軍
大中九年浙東軍亂逐觀察使李訥訥性卞急遇將士
不以禮故亂作貶李訥為朗州刺史監軍王宗景杖四
十配恭陵仍詔自今戎臣失律并坐監軍
　　　張承業惜庫錢以養戰士
後梁貞明三年晉王還晉陽王連嵗出征凡軍府政事
一委監軍使張承業承業勸課農桑畜積金穀収市兵
馬徵租行法不寛貴戚由是軍城肅清饋餉不乏王或
時須錢蒱博及給使伶人而承業靳之王乃置酒錢庫
令其子繼岌為承業舞承業以寳帶及幣馬贈之王指
錢積呼繼岌小名謂承業曰和哥乏錢七哥宜以錢一
積與之帶馬未為厚也承業曰郎君纒頭皆出承業俸
禄此錢大王所以養戰士也承業不敢以公物為私禮
王不悅慿酒以語侵之承業怒曰僕老敕使耳非為子
孫計惜此庫錢所以佐王成霸業也不然王自取用之
何問僕為不過財盡人散一無所成耳王怒顧李紹榮
索劒承業起挽王衣泣曰僕受先王顧託之命誓為國
家誅汴賊若以惜庫物死於王手僕下見先王無愧矣
今日就王請死曹太夫人聞之遽令召王王入宫太夫
人使人謝承業曰小兒忤特進適已笞之矣明日太夫
人與王俱至承業第謝之未㡬承制授承業開府儀同
三司左衛上将軍燕國公承業固辭不受但稱唐官以
至終身
　　　監軍譖李建及以私財賞軍
六年晉王自得魏州以李建及為魏博内外牙都將建
及為人忠壮所得賞賜悉分士卒與同甘苦故能得其
死力所向立功同列疾之宦者韋令圖監建及軍譖於
晉王曰建及以私財驟施此其志不小不可使將牙兵
王疑之建及知之自恃無它行之自若王罷建及軍職
以為代州刺史
　　　梁王以段凝監軍於河上
後唐同光元年初梁主遣段凝監大軍於河上敬翔李
振屡請罷之梁主曰凝未有過振曰俟其有過則社稷
危矣至是凝厚賂趙張求為招討使翔振力争以為不
可趙張主之竟代王彦章為北面招討使於是宿将憤
怒士卒亦不服天下兵馬副元帥張宗奭言於梁主曰
臣為副元帥雖衰朽猶足為陛下扞禦北方段凝晚進
功名未能服人衆議詾詾恐貽國家深憂敬翔曰將帥
繫國安危今國勢已爾陛下豈可尚不留意邪梁主皆
不聽
　　　南唐韓熈載諫唐主用監軍
後周顯德三年唐主命諸道兵馬元帥齊王景達將兵
拒周以陳覺為監軍使前武安節度使邊鎬為應援都
軍使中書舎人韓熈載上書曰信莫信於親王重莫重
於元帥安用監軍使為唐主不從
　　馬政門
　　　唐張萬嵗王毛仲善牧養
開元十三年初隋末國馬皆為盗賊及戎狄所掠唐初
纔得牝馬三千匹於赤㟁澤徙之隴右命太僕張萬嵗
掌之萬嵗善於其職自貞觀至麟德馬蕃息及七十萬
匹分為八坊四十八監各置使以領之是時天下以一
縑易一馬垂拱以後馬潛耗大半明皇初即位牧馬有
二十四萬匹以太僕卿王毛仲為内外閑廐使至是有
馬四十三萬匹牛羊稱是明皇東封以牧馬數萬匹從
色别為羣望之如雲錦明皇嘉毛仲之功加開府儀同
三司
　　　王忠嗣髙估價以市胡馬
天寳五載以王忠嗣為河西隴右節度使兼知朔方河
東節度事忠嗣始在朔方河東每互市髙估馬價諸胡
聞之争賣馬於唐忠嗣皆買之由是胡馬少唐兵益壮
及徙隴右河西復請分朔方河東馬九千匹以實之其
軍亦壯忠嗣杖四節控制萬里天下勁兵重鎮皆在掌
握與吐蕃戰於青海積石皆大捷又討吐谷渾於墨離
軍虜其全部而歸
　　　回紇以一馬易四十縑
大厯八年回紇自乾元以来嵗求和市每一馬易四十
縑動至數萬匹馬皆駑瘠無用朝廷苦之所市多不能
盡其數回紇待遣繼至者常不絶於鴻臚至是代宗欲
悅其意命盡市之回紇辭歸載賜遺及馬價共用車千
餘乘
　　　後唐明宗縁邊置場市党項馬
天成四年初令縁邊置場市党項馬不令詣闕先是党
項皆詣闕以貢馬為名國家約其直酬之加以館穀賜
與嵗費五十餘萬緡有司苦其耗蠧故止之
　　　范延光請縁邊市馬給劵
長興四年范延光馮贇奏西北諸胡賣馬者往来如織
日用絹無慮五千匹計耗國用十之七請委縁邊鎮戍
擇諸胡所賣馬良者給劵具数以聞明宗從之
　　　後漢髙祖市民馬於河南
天福十二年契丹之滅晉也驅戰馬二萬匹歸其國至
是漢兵乏馬詔市士民馬於河南諸道不經剽掠者
　
　
　
　
　
　通鑑總𩔖卷十二下
欽定四庫全書
　通鑑總𩔖卷十三上　　　　宋　沈樞　撰
　　興獄門
　　　漢寒朗力言楚獄之寃
永平十四年楚王英與方士造作圗書有逆謀事覺英
自殺是時窮治楚獄遂至累年其辭語相連自京師親
戚諸侯州郡豪傑及考案吏阿附坐死徙者以千數而
繫獄者尚數千人顔忠王平辭引隧鄉侯耿建朗陵侯
臧信濩澤侯鄧鯉曲成侯劉建建等辭未嘗與忠平相
見是時明帝怒甚吏皆惶恐諸所連及率一切陷入無
敢以情恕者侍御史寒朗心傷其寃試以建等物色獨
問忠平而二人錯愕不能對朗知其詐乃上言建等無
姦専為忠平所誣疑天下無辜𩔖多如此明帝曰即如
是忠平何故引之對曰忠平自知所犯不道故多有虚
引冀以自明明帝曰即如是何不早奏對曰臣恐海内
别有發其姦者明帝怒曰吏持兩端促提下捶之左右
方引去朗曰願一言而死明帝曰誰與共為章對曰臣
獨作之明帝曰何以不與三府議對曰臣自知當必族
滅不敢多汚染人明帝曰何故族滅對曰臣考事一年
不能窮盡姦狀反為罪人訟寃故知當族滅然臣所以
言者誠冀陛下一覺悟而已臣見考囚在事者咸共言
妖惡大故臣子所宜同疾今出之不如入之可無後責
是以考一連十考十連百又公卿朝會陛下問以得失
皆長跪言舊制大罪禍及九族陛下大恩裁止於身天
下幸甚及其歸舍口雖不言而仰屋竊歎莫不知其多
寃無敢啎陛下言者臣今所陳誠死無悔明帝意解詔
遣朗出後二日車駕自幸洛陽獄録囚徒理出千餘人
時天旱即大雨馬后亦以楚獄多濫乗間為帝言之明
帝惻然感悟夜起彷徨由是多所降宥任城令汝南袁
安遷楚郡太守到郡不入府先往案楚王英獄事理其
無明驗者條上出之府丞掾史皆叩頭争以為阿附反
虜法與同罪不可安曰如有不合太守自當坐之不以
相及也遂分别具奏明帝感悟即報許得出者四百餘
家
　　　唐天后盛開告宻之門
垂拱二年太后自徐敬業之反疑天下人多圗己又自
以久専國事且内行不正知宗室大臣怨望心不服欲
大誅殺以威之乃盛開告宻之門有告宻者臣下不得
問皆給驛馬供五品食使詣行在雖農夫樵人皆得召
見廩於客館所言或稱㫖則不次除官無實者不問於
是四方告宻者蜂起人皆重足屏息有胡人索元禮知
太后意因告宻召見擢為游擊將軍令案制獄元禮性
殘忍推一人必令引數十百人太后數召見賞賜以張
其權於是周興來俊臣之徒效之紛紛繼起相與私畜
無賴數百人専以告宻為事欲陷一人輒令數處俱告
事狀如一俊臣與司刑評事萬國俊共撰羅織經數千
言教其徒網羅無辜織成反狀構造布置皆有支節太
后得告宻者輒令元禮等推之競為訊囚酷法作大枷
有定百脈突地吼死豬愁求破家反是實等名號或以
椽闗手足而轉之謂之鳳皇曬翅或以物絆其腰引枷
向前謂之驢駒㧞橛或使跪捧枷累甓其上謂之仙人
獻果或使立髙木之上引枷尾向後謂之玉女登梯或
倒縣石縋其首或以醋灌鼻每得囚輒先陳其械具以
示之皆戰栗流汗望風自誣中外畏此數人甚於虎狼
麟臺正字陳子昂上疏以為徐敬業首亂唱禍將息姦
源窮其黨與遂使陛下大開詔獄重設嚴刑有迹涉嫌
疑辭相逮引莫不窮捕考案至有姦人熒惑乗險相誣
糾告疑似冀圖爵賞恐非伐罪弔人之意也伏見諸方
告宻囚累百千軰及其窮竟百無一實陛下仁恕又屈
法容之遂使姦惡之黨快意相讎睚眦之嫌即稱有宻
一人被訟百人滿獄使者推捕冠蓋如市或謂陛下愛
一人而害百人天下喁喁莫知寧所臣聞隋之末代天
下猶平煬帝不悟遂使兵部尚書樊子蓋専行屠戮大
窮黨與海内豪士無不罹殃遂至殺人如麻流血成澤
於是雄傑並起而隋族亡矣夫大獄一起不能無濫寃
人吁嗟感傷和氣羣生癘疫水旱隨之人既失業則禍
亂之心怵然而生矣古者明王重慎刑罰蓋懼此也昔
漢武帝時巫蠱獄起使太子奔走兵交宫闕無辜被害
者以千萬數宗廟幾覆賴武帝得壺闗三老書廓然感
悟夷江充三族餘獄不論天下以安爾古人云前事之
不忘後事之師伏願陛下念之太后不聽
　　　周興誣奏魏𤣥同
永昌元年初髙宗之世周興以河陽令召見上欲加擢
用或奏以非清流罷之興不知數於明堂俟命諸相皆
無言魏𤣥同時同平章事謂之曰周明府可去矣興以
為𤣥同沮已䘖之𤣥同素與裴炎善時人以其終始不
渝謂之耐久朋周興奏誣𤣥同言太后老矣不若奉嗣
君為耐久太后怒賜死于家監刑御史房濟謂𤣥同曰
丈人何不告宻冀得召見可以自直𤣥同歎曰人殺鬼
殺亦復何殊豈能作告宻人邪乃就死
　　　侯思止王𢎞義以告宻擢用
天授元年醴泉人侯思止始以賣餅為業後事髙元禮
為僕素詭譎無賴恒州刺史裴貞杖一判司判司使思
止告貞與舒王元名謀反元名坐廢徙和州貞亦族滅
擢思止為游擊將軍時告宻者往往得五品思止求為
御史太后曰卿不識字豈堪御史對曰獬豸何嘗識字
但能觸邪耳太后悅即以為侍御史王𢎞義素無行嘗
從隣舍乞瓜不與乃告縣官瓜田中有白兔縣官使人
搜捕蹂踐瓜田立盡又遊趙貝見閭里耆老作邑齋遂
告以謀反殺二百餘人擢授游擊將軍時置制獄於麗
景門内入是獄者非死不出朝士人人自危相見莫敢
交言道路以目或因入朝宻遭掩捕每朝輒與家人訣
曰未知復相見否
　　　來俊臣羅告狄仁傑等謀反
長壽元年左臺中丞來俊臣羅告同平章事任知古狄
仁傑裴行本司農卿崔宣禮前文昌左丞盧獻御史中
丞魏元忠潞州刺史李嗣真謀反仁傑對曰大周革命
萬物惟新唐室舊臣甘從誅戮反是實俊臣乃少寛之
侯思止鞫魏元忠元忠辭氣不屈思止怒命倒曵之元
忠曰我薄命譬如墜驢足絓於鐙為所曵耳思止愈怒
更曵之元忠曰侯思止汝若須魏元忠頭則截取何必
使承反也狄仁傑既承反有司待報行刑不復嚴備仁
傑裂衾帛書寃狀置綿衣中謂王徳壽曰天時方熱請
授家人去其綿徳壽許之仁傑子光逺得書持之稱變
得召見太后覽之以問俊臣對曰仁傑等苟無事實安
肯承反太后使通事舍人周綝往視之俊臣又詐為仁
傑等謝死表使綝奏之樂思晦男未十嵗沒入司農上
變得召見太后問狀對曰臣父已死臣家已破但惜陛
下法為俊臣等所弄陛下不信臣言乞擇朝臣之忠清
陛下素所信任者為反狀以付俊臣無不承反矣太后
意稍寤召見仁傑等問曰卿承反何也對曰不承則已
死於拷掠矣太后曰何為作謝死表對曰無之出表示
之乃知其詐於是出其七族俊臣與武承嗣等固請誅
之太后不許俊臣乃獨稱行本罪尤重請誅之秋官郎
中徐有功駮之以為明主有更生之恩俊臣不能將順
虧損恩信殿中侍御史貴鄉霍獻可宣禮之甥也言於
太后曰陛下不殺崔宣禮臣請隕命於前以頭觸殿階
血流霑地以示為人臣不私其親太后皆不聴
　　　武懿宗令思禮廣引朝士
神功元年箕州刺史劉思禮學相人於術士張憬藏憬
藏謂思禮當歴箕州位至太師思禮念太師人臣極貴
非佐命無以致之乃與洛州録事參軍綦連耀謀反隂
結朝士託相術許人富貴俟其意悅因說以綦連耀有
天命公必因之以得富貴鳳閣舍人王勮用思禮為箕
州刺史明堂尉吉頊聞其謀以告來俊臣使上變告之
太后使河内王武懿宗推之懿宗令思禮廣引朝士許
免其死凡小忤意者皆引之於是思禮引同平章事李
元素等凡三十六家皆海内名士窮楚毒以成其獄皆
族誅之親舊連坐流竄者千餘人初懿宗寛思禮於外
使誣引諸人諸人既誅然後收思禮思禮始悔之懿宗
自天授以來太后數使之鞫獄喜誣陷人時人以為周
來之亞來俊臣欲擅其功復羅告吉頊頊上變得召見
僅免俊臣由是復用而頊亦以此得進俊臣黨人羅告
司刑府史樊惎謀反誅之惎子訟寃於朝堂無敢理者
乃援刀自刳其腹秋官侍郎劉如璿見之竊嘆而泣俊
臣奏如璿黨惡逆下獄處以絞刑制流瀼州
　　　姚元崇辨往時寃獄
太后謂侍臣曰頃者周興來俊臣按獄多連引朝臣云
其謀反國有常法朕安敢違中間疑其不實使近臣就
獄引問得其手狀皆自承服朕不以為疑自興俊臣死
不復聞有反者然則前死者不有寃邪夏官侍郎姚元
崇對曰自垂拱以來坐謀反者率皆興等羅織自以為
功陛下使近臣問之近臣亦不自保何敢動揺所問者
若有翻覆懼遭慘毒不若速死賴天啓聖心興等伏誅
臣以百口為陛下保自今内外之臣無復反者若㣲有
實狀臣請受知而不告之罪太后悅曰曏時宰相皆順
成其事陷朕為淫刑之主聞卿所言深合朕心賜元崇
錢千緡時人多為魏元忠訟寃者太后復召為肅政中
丞元忠前後坐棄市流竄者四嘗侍宴太后問曰卿往
者數負謗何也對曰臣猶鹿耳羅織之徒欲得臣肉為
羹臣安所避之
　　　李林甫别置推事院
天寳六載李林甫屢起大獄别置推事院於長安以楊
釗有掖廷之親出入禁闥所言多聴乃引以為援擢為
御史事有㣲涉東宫者皆指擿使之奏劾付羅希奭吉
温鞫之釗因得逞其私志所擠陷誅夷者數百家皆釗
發之幸太子仁孝謹静張垍髙力士常保護於明皇前
故林甫終不能間也
　　治獄門
　　　唐崔仁師以一身易十囚之死
貞觀元年青州有謀反者州縣逮捕支黨收繫滿獄詔
殿中侍御史崔仁師覆按之仁師至悉脫去杻械與飲
食湯沐寛慰之止坐其魁首十餘人餘皆釋之大理少
卿孫伏伽謂仁師曰足下平反者多人情誰不貪生恐
見徒侣得免未肯甘心深為足下憂之仁師曰凡治獄
當以平恕為本豈可自規免罪知其寃而不為伸邪萬
一闇短誤有所縱以一身易十囚之死亦所願也伏伽
慙而退及敕使至更訊諸囚皆曰崔公平恕事無枉濫
請速就死無一人異辭者
　　　太宗鑒煬帝濫刑
五年太宗嘗與侍臣論獄魏徵曰煬帝時嘗有盗發帝
令於士澄捕之少涉疑似皆拷訊取服凡二千餘人帝
悉令斬之大理丞張元濟怪其多試尋其狀内五人嘗
為盗餘皆平民竟不敢執奏盡殺之太宗曰此豈唯煬
帝無道其臣亦不盡忠君臣如此何得不亡公等宜戒
之
　　　人主好寛則寛好急則急
十一年自張藴古之死法官以出罪為戒時有失入者
又不加罪太宗嘗問大理卿劉徳威曰近日刑網稍宻
何也對曰此在主上不在羣臣人主好寛則寛好急則
急律文失入減三等失出減五等今失入無辜失出更
獲大罪是以吏各自免競就深文非有教使之然畏罪
故耳陛下倘一斷以律則此風立變矣太宗悅從之由
是斷獄平允
　　　唐卿所處本自無寃
二十三年髙宗問大理卿唐臨繫囚之數對曰見囚五
十餘人唯二人應死髙宗悅髙宗嘗録繫囚前卿所處
者多號呼稱寃臨所處者獨無言髙宗怪問其故因曰
唐卿所處本自無寃髙宗歎息良久日治獄者不當如
是耶
　　　狄仁傑奏活死囚
垂拱四年狄仁傑為豫州刺史時治越王貞黨與當坐
者六七百家籍沒者五千口司刑趣使行刑仁傑宻奏
彼皆詿誤臣欲顯奏似為逆人申理知而不言恐乖陛
下仁恤之㫖太后特原之皆流豐州道過寧州寧州父
老迎勞之曰我狄使君活汝邪相攜哭於徳政碑下設
齋三日而後行
　　　徐有功李日知俱尚平恕
天授元年時法官競為深酷唯司刑丞徐有功杜景儉
獨存平恕被告者皆曰遇來侯必死遇徐杜必生有功
初為蒲州司法以寛為治不施𫾣扑吏相約有犯徐司
法杖者衆共斥之迨官滿不杖一人職事亦修累遷司
刑丞酷吏所誣構者有功皆為直之前後所活數十百
家嘗廷爭獄事太后厲色詰之左右為戰栗有功神色
不撓爭之彌切太后雖好殺知有功正直甚敬憚之司
刑丞李日知亦尚平恕少卿胡元禮欲殺一囚日知以
為不可往復數四元禮怒曰元禮不離刑曹此囚終無
生理日知曰日知不離刑曹此囚終無死法竟以兩狀
列上日知果直
　　　徐有功不敢枉法
道州刺史李行褒兄弟為酷吏所陷當族秋官郎中徐
有功固爭不能得秋官侍郎周興奏有功故出反囚當
斬太后雖不許亦免有功官然太后雅重有功久之復
起為侍御史有功伏地流涕固辭曰臣聞鹿走山林而
命懸庖厨勢使之然也陛下以臣為法官臣不敢枉陛
下法必死是官矣太后固授之逺近聞者相賀
　　　徐堅乞依法覆奏併擇法官
長壽元年萬年主簿徐堅上疏以為書有五聴之道
令著三覆之奏竊見比有敕推按反者令使者得實即
行斬決人命至重死不再生萬一懐枉吞聲赤族豈不
痛哉此不足肅姦逆而明典刑適所以長威福而生疑
懼臣望絶此處分依法覆奏又法官之任宜加簡擇有
用法寛平為百姓所稱者願親而任之有處事深酷不
允人望者願疎而退之
　　　朱敬則周矩諫天后
太后自垂拱以來任用酷吏先誅唐宗室貴戚數百人
次及大臣數百家其刺史郎將以下不可勝數每除一
官户婢竊相謂曰鬼朴又來矣不旬月輒遭掩捕族誅
右補闕朱敬則以太后本任威刑以禁異議今既革命
衆心已定宜省刑尚寛乃上疏以為自文明草昧天地
屯䝉三叔流言四凶構難不設鉤距無以應天順人不
切刑名不可摧姦息暴故置神器開告端曲直之影必
呈包藏之心盡露神道助直無罪不除蒼生晏然紫宸
易主然而急趣無善迹促柱少和聲向時之妙策乃當
今之芻狗也伏願覽秦漢之得失考時事之合宜審糟
粕之可遺覺蘧廬之須毁去萋菲之牙角頓姦險之鋒
芒窒羅織之源掃朋黨之迹使天下蒼生坦然大悅豈
不樂哉太后善之賜帛二百段侍御史周矩上疏曰推
劾之吏皆相矜以虐泥耳籠頭枷研楔轂摺膺籖爪懸
髮薫耳號曰獄持或累日節食連宵緩問晝夜揺撼使
不得眠號曰宿囚此等既非木石且救目前茍求賖死
臣竊聴輿議皆稱天下太平何苦須反但不勝楚毒自
誣耳願陛下察之今滿朝側息不安皆以為陛下朝與
之宻夕與之讎不可保也周用仁而昌秦用刑而亡願
陛下緩刑用仁天下幸甚太后頗采其言制獄稍衰
　　　徐有功以失出獲罪
二年是時告宻者皆誘人奴婢告其主以求功賞竇徳
妃父孝諶為潤州刺史有奴妄為妖異以恐徳妃母龎
氏龎氏懼奴請夜祠禱解因發其事下監察御史薛季
昶按之季昶誣奏以為與徳妃同祝詛先涕泣不自勝
乃言曰龎氏所為臣子所不忍道龎氏當斬其子希瑊
詣侍御史徐有功訟寃有功諜所司停刑上奏論之以
為無罪季昶奏有功阿黨惡逆請付法法司處有功罪
當絞令史以白有功有功嘆曰豈我獨死諸人永不死
邪既食掩扇而寢人以有功茍自强必内憂懼宻伺之
方熟寢太后召有功迎謂曰卿比按獄失出何多對曰
失出人臣之小過好生聖人之大徳太后黙然由是龎
氏得減死與其三子皆流嶺南孝諶貶羅州司馬有功
亦除名
　　　張釋之處其易徐有功處其難
萬嵗通天元年太后思徐有功用法平擢拜殿中侍御
史逺近聞者無不相賀鹿城主簿潘好禮著論稱有功
蹈道依仁固守誠節不以貴賤死生易其操履設客問
曰徐公於今誰與為比主人曰四海至廣人物至多若
所聞見則一人而已當於古人中求之客曰何如張釋
之主人曰釋之所行者甚易徐公所行者甚難難易之
間優劣見矣張公逢漢文之時天下無事至如盗髙廟
玉環及渭橋驚馬守法而已豈不易哉徐公逢革命之
秋屬惟新之運唐朝遺老或包藏禍心使人主有疑如
周興來俊臣乃堯年之四凶也崇飾惡言以誣盛徳而
徐公守死善道深相明白幾陷囹圄數挂網羅此吾子
所聞豈不難哉客曰使為司刑卿乃得展其才矣主人
曰吾子徒見徐公用法平允謂可置司刑僕覩其人方
寸之地何所不容若其用之何事不可豈直司刑而已
哉
　　　宋璟請推按韋月將
神龍二年處士韋月將上書告武三思潛通宫掖必為
逆亂中宗大怒命斬之黄門侍郎宋璟奏請推按中宗
益怒不及整巾屣履出側門謂璟曰朕謂已斬乃猶未
邪命趨斬之璟曰人言中宫私於三思陛下不問而誅
之臣恐天下必有竊議固請按之中宗不許璟曰必欲
斬月將請先斬臣不然臣終不敢奉詔中宗怒少解蘇
珦徐堅尹思貞皆以為方夏行戮有違時令中宗乃命
與杖流嶺南過秋分一日平曉廣州都督周仁軌斬之
御史天夫李承嘉附武三思詆尹思貞於朝思貞曰公
附會姦臣將圗不軌先除忠臣邪承嘉怒劾奏思貞出
為青州刺史或謂思貞曰公平日訥於言及廷折承嘉
何其敏邪思貞曰物不能鳴者激之則鳴承嘉恃威權
相陵僕義不受屈亦不知言之從何而至也武三思惡
宋璟出之
　　　明皇思徐有功用法平直
開元二年明皇思徐有功用法平直以其子惀為恭陵
令竇孝諶之子光禄卿希瑊等請以己官爵讓惀以報
其徳由是惀累遷申王府司馬
　　　李朝𨼆奏免裴景仙死
十年武彊令裴景仙坐贜五千匹事覺亡命明皇怒命
集衆斬之大理卿李朝𨼆奏景仙贜皆乞取罪不至死
又其曽祖寂有建義大功載初中以非罪破家惟景仙
獨存今為承嫡宜宥其死投之荒逺其辭略曰十代宥
賢功實宜録一門絶祀情或可哀制令杖殺朝𨼆又奏
曰生殺之柄人主得専輕重有條臣下當守今若乞取
得罪便處斬刑後有枉法當科欲加何辟所以為國惜
法期守律文非敢以法隨人曲矜仙命又曰若寂勲都
棄仙罪特加則叔向之賢何足稱者若敖之鬼不其餒
而明皇乃許之杖景仙一百流嶺南惡處
　　　李林甫用羅鉗吉網
天寳四載李適之與李林甫爭權有隙適之領兵部尚
書林甫使人發兵部銓曹姦利事收吏付京兆與御史
對鞫之數日竟不得其情京兆尹蕭炅使法曹吉温鞫
之温入院先取二重囚訊之或杖或壓號呼之聲所不
忍聞皆曰茍存餘生乞紙盡荅其部吏素聞温之慘酷
引入皆自誣服無敢違温意者頃刻而獄成驗囚無榜
掠之迹及林甫欲除不附己者求治獄吏炅薦温於林
甫林甫得之大喜温常曰若遇知己南山白額虎不足
縛也時又有羅希奭為吏深刻林甫引之自御史臺主
簿再遷殿中侍御史二人皆隨林甫所欲深淺鍜鍊成
獄無能自脫者時人謂之羅鉗吉網
　　　馬植言赦宥太寛
大中元年宣宗以旱故命同平章事盧商與御史中丞
封敖疎理京城繫囚大理卿馬植奏稱盧商等務行寛
宥凡抵極法者一切免死彼官典犯贓及故殺人平日
大赦所不免今因疎理而原之使貪吏無所懲畏死者
衘寃無告恐非所以消旱災致和氣也昔周饑克殷而
年豐衞旱討邢而雨降是則誅罪戮姦式合天意雪寃
決滯乃副聖心也乞再加裁定詔兩省五品以上議之
左諫議大夫張鷺等上言陛下以旱理繫囚慮有寃滯
今所原死罪無寃可雪恐凶險僥倖之徒常思水旱為
災宜如馬植所奏詔從之皆論如法
　　　後周世宗録囚如神
顯徳二年世宗親録囚於内苑有汝州民馬遇父及弟
為吏所寃死屢經覆按不能自伸世宗臨問始得其實
人以為神由是諸長吏無不親察獄訟
　　濫刑門
　　　司馬温公論漢宣帝濫趙蓋韓楊之誅
以孝宣之明魏相丙吉為丞相于定國為廷尉而趙蓋
韓楊之死皆不厭衆心惜哉其為善政之累大矣周官
司寇之法有議賢議能若廣漢延壽之治民可不謂能
乎寛饒惲之剛直可不謂賢乎然則雖有死罪猶將宥
之况罪不足以死乎揚子以韓馮翊之愬蕭為臣之自
失夫所以使延壽犯上者望之激之也上不之察而延
壽獨䝉其辜不亦甚哉
　　　晉元帝濫殺淳于伯
建興四年丞相睿聞長安不守出師露次躬擐甲胄移
檄四方刻日北征以漕運稽期斬督運令史淳于伯刑
者以刀拭柱血逆流上至柱末二丈餘而下觀者咸以
為寃丞相司直劉隗上言伯罪不至死請免從事中郎
周莚等官於是右將軍王導等上疏引咎請解職睿曰
政刑失中皆吾闇塞所致一無所問
　　　前秦苻生不肯禳災
晉穆帝永和十二年六月秦主生下詔曰朕嗣統已來
有何不善而謗讟之音扇滿天下殺不過千而謂之殘
虐行者比肩未足為希方當峻刑極罰復如朕何自去
春以來潼關之西至于長安虎狼為暴晝則斷道夜則
發屋不食六畜専務食人凡殺七百餘人民廢耕桑相
聚邑居而為害不息秦羣臣奏請禳災生曰野獸饑則
食人飽當自止何禳之有且天豈不愛民哉正以犯罪
者多故助朕殺之耳
　　　苻生濫殺
升平元年秦主生夢大魚食蒲又長安謡曰東海大魚
化為龍男皆為王女為公生乃誅太師録尚書事廣甯
公魚遵并其七子十孫生飲酒無晝夜乘醉多所殺戮
自以眇目諱言殘缺偏隻少無不具之𩔖誤犯而死者
不可勝數嘗問左右曰自吾臨天下汝外間何所聞或
對曰聖明宰世賞罰明當天下唯歌太平怒曰汝媚我
也引而斬之他日又問或對曰陛下刑罰㣲過又怒曰
汝謗我也亦斬之勲舊親戚誅之殆盡羣臣得保一日
如度十年太史令康權言於生曰昨夜三月並出孛星
入太㣲連東井自去月上旬沈隂不雨以至於今將有
下人謀上之禍生怒以為妖言撲殺之東海王堅率兵
廢為越王
　　　齊髙宗戒東昏侯
永元元年初髙宗臨殂以隆昌事戒帝曰作事不可在
人後故帝數與近習謀誅大臣皆發於倉猝決意無疑
於是大臣人人莫能自保
　　　梁武帝溺於慈愛
大同十一年上敦尚文雅疎簡刑法自公卿大臣咸不
以鞫獄為意又専精佛戒每斷重罪則終日不懌或謀
反逆事覺亦泣而宥之由是王侯益横或白晝殺人於
都街或暮夜公行剽掠有罪亡命者匿於王家有司不
敢搜捕上深知其弊而溺於慈愛不能禁也
　　　北齊顯祖殘忍
陳髙祖永定二年北齊顯祖性殘忍有司訊囚莫不嚴
酷或燒犁耳使立其上或燒車釭使以臂貫之既不勝
苦皆至誣伏唯三公郎中武强蘇瓊歴職中外所至皆
以寛平為治時趙州及清河屢有人告謀反者前後皆
付瓊推檢事多申雪尚書崔昂謂瓊曰若欲立功名當
更思餘理數雪反逆身命何輕瓊正色曰所雪者寃枉
耳不縱反逆也昂大慙
　　　聴太史之奏殺諸元
三年齊太史奏今年當除舊布新齊主問於特進彭城
公元韶曰漢光武何故中興對曰為誅諸劉不盡於是
齊主悉殺諸元以厭之誅始平公元世哲等二十五家
囚韶等十九家韶幽於地牢絶食㗖衣袖而死
　　　盡殺諸元
齊顯祖將如晉陽乃盡誅諸元或祖父為王或身嘗貴
顯皆斬於東市其嬰兒投於空中承之以矟前後死者
凡七百二十一人悉棄尸漳水剖魚者往往得人爪甲
鄴下為之久不食魚使元黄頭與諸囚自金鳳臺各乘
紙鴟以飛黄頭獨能至紫陌乃墮仍付御史中丞畢義
雲餓殺之惟元蠻元文遥等數家獲免定襄令元景安
欲請改姓髙氏其從兄景皓曰安有棄其本宗而從人
之姓者乎丈夫寧可玉碎何能瓦全景安以其言白帝
帝收景皓誅之賜景安姓髙氏
　　　周宣帝殺王軌等
陳宣帝大建十一年周主從容問鄭譯曰我脚杖痕誰
所為也對曰事由烏丸軌宇文孝伯因言軌捋須事帝
使内史杜慶信就州殺軌元巖不肯署詔御正中大夫
顔之儀切諫帝不聴巖進繼之脫巾頓顙三拜三進帝
曰汝欲黨烏丸軌邪巖曰臣非黨軌正恐濫誅失天下
之望帝怒使閹豎搏其面軌遂死巖亦廢于家逺近知
與不知皆為軌流涕周主之為太子也上柱國尉遲運
為宫正數進諫不用又與王軌宇文孝伯宇文神舉皆
為髙祖所親待太子疑其同毁己他日帝託以齊王憲
事讓孝伯曰公知齊王謀反何以不言對曰臣知齊王
忠於社稷為羣小所譖言必不用所以不言且先帝付
囑㣲臣唯令輔導陛下今諫而不從實負顧託以此為
罪是所甘心帝大慙俯首不語命將出賜死于家時宇
文神舉為并州刺史帝遣使就州酖殺之尉遲運至秦
州亦以憂死
　　　隋煬帝誅髙熲等
大業三年帝欲誇示突厥令宇文愷為大帳其下可坐
數千人遂御大帳備儀衞宴啓民及其部落作㪚樂諸
胡駭悅帝賜啓民贊拜不名位在諸侯王上又詔發丁
男百餘萬築長城蘇威諫帝不聴又徵㪚樂太常卿髙
熲諫不聼退謂太常丞李懿曰周天元以好樂而亡殷
鑒不逺安可復爾熲又以帝遇啓民過厚謂太府卿何
稠曰此虜頗知中國虚實山川險易恐為後患又謂觀
王雄曰近日朝廷殊無綱紀禮部尚書宇文㢸私謂熲
曰天元之侈以今方之不亦甚乎又言長城之役幸非
急務光禄大夫賀若弼亦私議宴可汗太侈並為人所
奏帝以為誹謗朝政髙熲宇文㢸賀若弼皆坐誅熲諸
子徙邊弼妻子沒官為奴婢事連蘇威亦坐免官熲有
文武大略明達世務執政將二十年朝野推服及死天
下莫不傷之
　　　唐太宗斬盧祖尚
貞觀二年交州都督遂安公壽以貪得罪上以瀛州刺
史盧祖尚才兼文武亷平公直徵入朝諭以交趾久不
得人須卿鎮撫祖尚拜謝而出既而悔之辭以舊疾上
遣杜如晦等諭㫖曰匹夫猶敦然諾奈何既許朕而復
悔之祖尚固辭戊子上復引見諭之祖尚固執不可上
大怒曰我使人不行何以為政命斬於朝堂尋悔之他
日與侍臣論齊文宣帝何如人魏徵對曰文宣狂暴然
人與之爭事理屈則從之有前青州長史魏愷使於梁
還除光州長史不肯行楊遵彦奏之文宣怒召而責之
愷曰臣先任大州長史使還有勞無過更得小州此臣
所以不行也文宣顧謂遵彦曰其言有理卿赦之此其
所長也上曰然曏者盧祖尚雖失人臣之義朕殺之亦
為太暴由此言之不如文宣矣命復其官䕃
　　　斬張藴古
五年河内人李好徳得心疾妄為妖言詔按其事大理
丞張藴古奏好徳被疾有徵法不當坐治書侍御史權
萬紀劾奏藴古貫在相州好徳之兄厚徳為其刺史情
在阿縱按事不實上怒命斬之於市既而悔之因詔自
今有死罪雖令即決仍三覆奏乃行刑
　　　陳子昂論獄官急刑
永昌元年右衞胄曹參軍陳子昂上疏以為周頌成康
漢稱文景皆以能措刑故也今陛下之政雖盡善矣然
比者大獄増多逆徒滋廣愚臣頑昧初謂皆實乃去月
十五日陛下特察繫囚李珍等無罪百僚慶悅皆賀聖
明臣乃知亦有無罪之人挂於疎網者陛下務在寛典
獄官務在急刑又九月二十一日敕免楚金等死初有
風雨變為景雲臣聞隂慘者刑也陽舒者徳也聖人法
天天亦助聖天意如此陛下豈可不承順之哉今又隂
雨臣恐過在獄官凡繫獄之囚陛下何不悉召見之自
詰其罪罪有實者顯示明刑濫者嚴懲獄吏使天下咸
服人知政刑豈非至徳克明哉
　　　周興羅告
天授元年武承嗣使周興羅告隋州刺史澤王上金舒
州刺史許王素節謀反徵詣行在素節發舒州聞遭喪
哭者歎曰病死何可得乃更哭邪至龍門縊殺之上金
自殺悉誅其諸子及支黨
　　　武后誅唐之宗室殆盡
八月甲寅殺太子少保納言裴居道癸亥殺尚書左丞
張行亷辛未殺南安王頴等宗室十二人鞭殺故太子
賢二子唐之宗室於是殆盡矣其幼弱存者亦流嶺南
又誅其親黨數百家惟千金長公主以巧媚得全自請
為太后女仍改姓武氏太后愛之更號延安大長公主
　　　李嗣真論酷吏縱横
二年御史中丞李嗣真以酷吏縱横上疏以為今告事
紛紜虚多實少恐有凶慝隂謀離間陛下君臣古者獄
成公卿參聴王必三宥然後行刑比日獄官單車奉使
推鞫既定法家依斷不令重推或臨時専決不復聞奏
如此則權由臣下非審慎之法儻有寃濫何由可知况
以九品之官専命推覆操殺生之柄竊人主之威案覆
既不在秋官省審復不由門下國之利器輕以假人恐
為社稷之禍太后不聴
　　　周興來俊臣索元禮競為暴刻
或告周興與丘神勣通謀太后命來俊臣鞫之俊臣與
興方推事對食謂興曰囚多不承當為何法興曰此甚
易耳取大甕以炭四周炙之令囚入中何事不承俊臣
乃索大甕火圍如興法因起謂興曰有内狀推兄請兄
入此甕興惶恐叩頭服罪法當死太后原之流興嶺南
在道為仇家所殺興與索元禮來俊臣競為暴刻興元
禮所殺各數千人俊臣所破千餘家元禮殘酷尤甚太
后亦殺之以慰人望
　　　來俊臣殺雲𢎞嗣
九月乙亥殺岐州刺史雲𢎞嗣來俊臣鞫之不問一欵
先斷其首乃偽立案奏之其殺張䖍勗亦然敕㫖皆依
海内鉗口
　　　羅織之黨不振
長壽元年太后自垂拱以來任用酷吏先誅唐宗室貴
戚數百人次及大臣數百家其刺史郎將以下不可勝
數每除一官户婢竊相謂曰鬼朴又來矣不旬月輒遭
掩捕族誅監察御史嚴善思公直敢言時告宻者不可
勝數太后亦厭其煩命善思按問引虚伏罪者八百五
十餘人羅織之黨為之不振
　　　獄持宿囚之號
侍御史周矩上疏曰推劾之吏皆相矜以虐泥耳籠頭
枷研楔轂摺膺籖𤓰懸髪薫耳號曰獄持或累日節食
連宵緩問晝夜揺撼使不得眠號曰宿囚此等既非木
石且救目前茍求賖死臣竊聼輿議皆稱天下太平何
苦須反豈被告者盡是英雄欲求帝王耶但不勝楚毒
自誣耳願陛下察之太后頗采其言制獄稍衰
　　　安金藏剖心
二年前尚方監裴匪躬内常侍范雲仙坐私謁皇嗣腰
斬於市自是公卿以下皆不得見又有告皇嗣潛有異
謀者太后命來俊臣鞫其左右左右不勝楚毒皆欲自
誣太常工人安金藏大呼謂俊臣曰公既不信金藏之
言請剖心以明皇嗣不反即引佩刀自剖其胸五藏皆
出流血被地太后聞之令轝入宫中使醫内五藏以桑
皮線縫之傅以藥經宿始蘇太后親臨視之歎曰吾有
子不能自明使汝至此即命俊臣停推睿宗由是得免
　　　仇家爭噉來俊臣肉
神功元年來俊臣倚勢貪淫前後羅織誅人不可勝計
自宰相以下籍其姓名而取之自言才比石勒欲羅告
武氏諸王及太平公主又欲誣皇嗣及廬陵王與南北
牙同反冀因此盗國權河東人衞遂忠告之諸武及太
平公主恐懼共發其罪繫獄有司處以極刑太后欲赦
之奏上三日不出太后遊苑中吉頊執轡太后問以外
事對曰外人唯怪來俊臣奏不下太后曰俊臣有功於
國朕方思之頊曰俊臣聚結不逞誣構良善贓賄如山
寃魂塞路國之賊也何足惜哉太后乃下其奏俊臣棄
市仇家爭噉俊臣之肉斯須而盡抉眼剥面披腹出心
騰蹋成泥太后知天下惡之乃下制數其罪惡且曰宜
加赤族之誅以雪蒼生之憤可準法籍沒其家士民皆
賀於路曰自今眠者皆始帖席矣
　　　武三思殺五王
神龍二年武三思隂令人疏皇后穢行牓於天津橋請
加廢黜中宗大怒命李承嘉窮覈其事承嘉奏言敬暉
桓彦範張柬之袁恕已崔𤣥暐使人為之雖云廢后實
謀大逆請族誅之三思又使安樂公主譖之於内侍御
史鄭愔言之於外中宗命法司結竟中宗以暉等嘗賜
鐵劵許以不死乃長流暉於瓊州彦範於瀼州柬之於
瀧州恕已於環州𤣥暉於古州子弟年十六以上皆流
嶺外三思又諷太子上表請夷暉等三族中宗不許崔
湜說三思曰暉等異日北歸終為後患不如遣使矯制
殺之三思問誰可使者湜薦大理正周利用乃以利用
攝右臺侍御史奉使嶺外比至柬之𤣥暐已死遇彦範
於貴州令左右縛之曳於竹槎之上肉盡至骨然後杖
殺得暉冎而殺之恕已素服黄金利用逼之使飲野葛
汁盡數升不死不勝毒憤掊地爪甲殆盡乃捶殺之三
思既殺五王權傾人主常言我不知代間何者謂之善
人何者謂之惡人但於我善者則為善人於我惡者則
為惡人耳時宗楚客宗晉卿紀處訥甘元柬皆為三思
羽翼周利用冉祖雍李俊光宋之遜姚紹之皆為三思
耳目時人謂之五狗
　　　程行湛請禁錮酷吏子孫
開元十三年御史大夫程行湛奏周朝酷吏來俊臣等
二十三人情狀尤重子孫請皆禁錮傅遊藝等四人差
輕子孫不聽近任從之
　　　陸贄諫殺竇參
貞元九年初竇參惡李巽出為常州刺史及參貶郴州
巽為湖南觀察使汴州節度使劉士寧遺參絹五十匹
巽奏參交結藩鎮上大怒欲殺參陸贄以為參罪不至
死上乃止既而復遣中使謂贄曰參交結中外其意難
測社稷事重卿速進文書處分贄上言參朝廷大臣誅
之不可無名昔劉晏之死罪不明白至使衆議為之憤
邑叛臣得以為辭參貪縱之罪天下共知至於潛懐異
圗事跡曖昧若不推鞫遽加重辟駭動不細三月更貶
參驩州司馬男女皆配流上又命理其親黨贄奏罪有
首從法有重輕參既䝉宥親黨亦應末減況參得罪之
初私黨並已連坐人心久定請更不問從之上又欲籍
其家貲贄曰在法反逆者盡沒其財贓汚者止徵所犯
皆須結正施刑然後收籍今罪法未詳陛下已存恵貸
若簿録其家恐以財傷義時宦官左右恨參尤深謗毁
不已參未至驩州竟賜死於路竇申杖殺貨財奴婢悉
傳送京師
　　　宦官深怨李訓等
太和九年十二月庚辰文宗問宰相坊市安未李石對
曰漸安然比日寒冽特甚盖刑殺太過所致鄭覃曰罪
人周親前已皆死其餘殆不足問時宦者深怨李訓等
凡與之有瓜葛親或蹔䝉奬引者誅貶不已故二相言
之
　　　令狐楚請瘞王涯等家族
開成元年左僕射令狐楚從容奏王涯等既伏辜其家
夷滅遺骸棄捐請官為收瘞以順陽和之氣文宗慘然
久之命京兆收葬涯等十一人於城西各賜衣一襲仇
士良潛使人發之棄骨於渭水
　　　李徳裕諫武宗誅宰相
會昌元年初知樞宻劉𢎞逸薛季稜有寵於文宗武宗
之立非二人及宰相意故楊嗣復李珏皆為觀察使賜
𢎞逸季稜死遣中使就潭桂州誅嗣復及珏户部尚書
杜悰奔馬見李徳裕曰天子年少新即位兹事不宜手
滑徳裕入奏以為徳宗疑劉晏動揺東宫而殺之中外
咸以為寃兩河不臣者由兹恐懼得以為辭徳宗後悔
録其子孫文宗疑宋申錫交通藩邸竄謫至死既而追
悔為之出涕嗣復珏等若有罪惡乞更加重貶必不可
容亦當先行訊鞫俟罪狀著白誅之未晚願開延英賜
對至晡時開延英召徳裕等入徳裕等泣涕極言陛下
宜重慎此舉毋致後悔武宗召升坐歎曰朕嗣位之際
宰相何嘗比數李珏季稜志在陳王嗣復𢎞逸志在安
王陳王猶是文宗遺意安王則専附楊妃嗣復仍與妃
書云姑何不效則天臨朝曏使安王得志朕那復有今
日徳裕等曰兹事曖昧虚實難知武宗曰楊妃嘗有疾
文宗聴其弟𤣥思入侍月餘以此得通意指朕細詢内
人情狀皎然非虛也遂追還二使更貶嗣復等為嶺南
刺史
　　　李徳裕處吳湘死
五年淮南節度使李紳按江都今吳湘盜用程糧錢强
娶所部百姓顔悅女估其資裝為贓罪當死湘武陵之
兄子也李徳裕素惡武陵議者多言其寃諫官請覆按
詔遣崔元藻李稠覆之還言湘盗程糧錢有實顔悅本
衢州人嘗為青州牙推妻亦士族與前獄異徳裕以為
無與奪貶元藻等不復更推亦不付法司詳斷即如紳
奏處湘死諫議大夫栁仲郢敬晦皆上疏爭之不納
　　　崔元藻列吳湘寃狀
大中元年前永寧尉吳汝納訟其弟湘罪不至死李紳
與李徳裕相表裏欺罔武宗枉殺臣弟乞召江州司户
崔元藻等對辨敕御史臺鞫實以聞御史臺奏據崔元
藻所列吳湘寃狀如吳納之言遂貶李徳裕為潮州司
馬
　　　懿宗殺翰林醫官
咸通十一年同昌公主薨上痛悼不已殺翰林醫官韓
宗劭等二十餘人悉收捕其親族三百餘人繫京兆獄
平章事劉瞻召諫官使言之諫官莫敢言者乃自上言
以為修短之期人之定分昨公主有疾深軫聖慈宗劭
等診療之時惟求疾愈備施方術非不盡心而禍福難
移竟成差跌原其情狀亦可哀矜而械繫老幼三百餘
人道路嗟嘆奈何以達理知命之君涉肆暴不明之謗
願少回聖慮寛釋繫者上覽疏不悅瞻又與京兆尹温
璋力諫於上前上大怒叱出之
　　　杖殺韋殷裕
十三年國子司業韋殷裕詣閤門告郭淑妃弟敬述隂
事上大怒杖殺殷裕籍沒其家閤門使田獻銛奪紫改
橋陵使以其受殷裕狀故也殷裕妻父崔元應妻從兄
崔沆季父君卿皆貶嶺南官杜裔休坐與殷裕善亦貶
端州司户
　　　栁璨李振勸朱全忠盡去衣冠
天祐二年彗星長竟天占者曰君臣俱災宜誅殺以應
之璨因疏其素所不快者於全忠曰此曹皆聚徒横議
怨望腹非宜以之塞災異李振亦言於全忠曰朝廷所
以不理良由衣冠浮薄之徒紊亂綱紀且王欲圗大事
此曹皆朝廷之難制者也不若盡去之全忠以為然遂
貶獨狐損裴樞崔逺等七人自餘或門胄髙華或科第
自進居三省臺閣以名檢自處聲迹稍著者皆指以為
浮薄貶逐無虗日搢紳為之一空敕裴樞獨孤損崔逺
陸扆王溥趙崇王贊等並所在賜自盡時全忠聚樞等
及朝士貶官者三十餘人於白馬驛一夕盡殺之投尸
於河初李振屢舉進士竟不中第故深疾搢紳之士言
於全忠曰此輩嘗自謂清流宜投之黄河使為濁流全
忠笑而從之振每自汴至洛朝臣必有竄逐者時人謂
之鴟梟全忠嘗與僚佐及遊客坐於大栁之下全忠獨
言曰此木宜為車轂有遊客數人起應曰宜為車轂全
忠勃然厲聲曰書生輩好順口玩人皆此𩔖也車轂須
用夾榆栁木豈可為之顧左右曰尚何待左右數十人
捽言宜為車轂者悉撲殺之
　　　趙王鎔子昭祚好殺召亂
梁均王龍徳元年趙王既殺李𢎞規李藹委政於其子
昭祚昭祚性驕愎既得大權曏時附𢎞規者皆族之𢎞
規部兵五百人欲逃聚泣偶語未知所之王徳明素蓄
異志因其聚而激之曰王命我盡阬爾曹吾念爾曹無
罪併命欲從王命則不忍不然又獲罪於王奈何衆皆
感泣相與飲酒而謀之即踰城入趙王方焚香受籙二
人斷其首而出因焚府第盡滅王氏之族獨置昭祚之
妻普寧公主以自託於梁
　　　王衍一行並從殺戮
天成元年景進等言於莊宗曰魏王未至康延孝初平
西南猶未安王衍族黨不少聞車駕東征恐其為變不
若除之帝乃遣中使向延嗣齎敕往誅之敕曰王衍一
行並從殺戮已印畫樞宻使張居翰覆視就殿柱揩去
行字改為家字由是蜀百官及衍僕役獲免者千餘人
延嗣至長安盡殺衍宗族於秦川驛衍母徐氏且死呼
曰吾兒以一國迎降不免族誅信義俱棄吾知汝行亦
受禍矣
　　　安重誨除任圜
二年任圜請致仕居磁州許之十月明宗如汴州或謂
安重誨曰失職在外之人乗賊未破或能為患不如除
之重誨以為然奏遣使賜任圜死端明殿學士趙鳳哭
謂重誨曰任圜義士安肯為逆公濫刑如此何以贊國
使者至磁州圜聚其族酣飲然後死神情不撓
　　　閩薛文傑誣殺吴勗
後唐明宗長興四年閩主好鬼神巫盛韜等皆有寵薛
文傑言於閩主曰陛下左右多姦臣非質諸鬼神不能
知也閩主從之文傑惡吳勗勗有疾文傑省之曰主上
以公久疾欲罷公近宻僕言公但小苦頭痛耳或遣使
來問慎勿以他疾對也勗許諾明日文傑使韜言於閩
主曰適見北廟崇順王訊吳勗謀反以銅釘釘其腦閩
主以告文傑文傑曰未可信也宜遣使問之果以頭痛
對即收下獄遣文傑及獄吏雜治之勗自誣服并其妻
子誅之由是國人益怒
　　　閩主欲杖中丞劉賛
後晉天福八年閩主曦嫁其女取班簿閱視之朝士有
不賀者十二人皆杖之於朝堂以御史中丞劉賛不舉
劾亦將杖之賛義不受辱欲自殺諫議大夫鄭元弼諫
曰古者刑不上大夫中丞儀刑百僚豈宜加之箠楚曦
正色曰卿欲效魏徵耶元弼曰臣以陛下為唐太宗故
敢效魏徵曦怒稍解乃釋賛賛竟以憂卒
　　　後周世宗殺孟漢卿
顯徳元年左羽林大將軍孟漢卿坐納藁稅場官擾民
多取耗餘賜死有司奏漢卿罪不至死上曰朕知之欲
以懲衆耳
　
　
　通鑑總𩔖卷十三上
欽定四庫全書
　通鑑總𩔖卷十三下　　　　宋　沈樞　撰
　　刑法門
　　　漢張釋之請輕犯蹕之罪
前三年釋之為廷尉文帝行出中渭橋有一人從橋下
走乗輿馬驚於是使騎捕之屬廷尉釋之奏當此人犯
蹕當罰金上怒曰此人親驚吾馬馬賴和柔令它馬固
不敗傷我乎而廷尉乃當之罰金釋之曰法者天下公
共也今法如是更重之是法不信於民也且方其時上
使使誅之則已今已下廷尉廷尉天下之平也壹傾天
下用法皆為之輕重民安所錯其手足唯陛下察之上
良久曰廷尉當是也
　　　請輕盗髙廟玉環者之罪
人有盜髙廟坐前玉環得帝怒下廷尉治釋之按盗宗
廟服御物者為奏當棄市上大怒曰人無道乃盗先帝
器吾屬廷尉者欲致之族而君以法奏之非吾所以共
承宗廟意也釋之免冠頓首謝曰法如是足也且罪等
然以逆順為差今盜宗廟器而族之有如萬分一假令
愚民取長陵一抔土陛下且何以加其法乎帝乃白
太后許之
　　　張湯請誅伍被莊助
元狩元年十一月淮南王安自剄殺王后荼太子遷諸
所與謀反者皆族武帝以伍被雅辭多引漢之美欲勿
誅廷尉湯曰被首為王畫反計罪不可赦乃誅被侍中
莊助素與淮南王相結交私論議王厚賂遺助上薄其
罪欲勿誅張湯爭以為助出入禁門腹心之臣而外與
諸侯交私如此不誅後不可治助竟棄市
　　　武帝不赦隆慮公主子
後元二年帝聰明能斷善用人行法無所假貸隆慮公
主子昭平君尚帝女夷安公主隆慮主病困以金千斤
錢千萬為昭平君豫贖死罪上許之隆慮主卒昭平君
日驕醉殺主傅繫獄廷尉以公主子上請左右人人為
言前又入贖陛下許之上曰吾弟老有是一子死以屬
我於是為之垂涕歎息良久曰法令者先帝所造也用
弟故而誣先帝之法吾何面目入髙廟乎又下負萬民
乃可其奏哀不能自止左右盡悲待詔東方朔前上壽
曰臣聞聖王為政賞不避仇讎誅不擇骨肉書曰不偏
不黨王道蕩蕩此二者五帝所重三王所難也陛下行
之天下幸甚臣朔奉觴昧死再拜上萬嵗壽
　　　雋不疑多所平反
始元元年八月雋不疑為京兆尹吏民敬其威信每行
縣録囚徒還其母輒問不疑有所平反活幾何人即不
疑多有所平反母喜笑異於他時或無所出母怒為不
食故不疑為吏嚴而不殘
　　　路温舒言獄吏之酷
地節三年冬初孝武之世徵發煩數百姓貧耗窮民犯
汝姦宄不勝於是使張湯趙禹之屬條定法令作見知
故縱監臨部主之法緩深故之罪急縱出之誅其後姦
猾巧法轉相比況禁罔寖宻律令煩苛文書盈於几閣
典者不能徧睹是以郡國承用者駮或罪同而論異姦
吏因縁為市所欲活則傅生議所欲陷則予死比議者
咸寃傷之廷尉史鉅鹿路温舒上書曰秦有十失其一
尚存治獄之吏是也夫獄者天下之大命也死者不可
復生絶者不可復屬今治獄吏上下相敺以刻為明深
者獲公名平者多後患故治獄之吏皆欲人死非憎人
也自安之道在人之死夫人情安則樂生痛則思死囚
人不勝痛則飾辭以示之吏治者利其然則指導以明
之上奏畏郤則鍜鍊而周内之蓋奏當之成雖皐陶聴
之猶以為死有餘辜何則成練者衆文致之罪明也故
俗語曰畫地為獄議不入刻木為吏期不對此皆疾吏
之風悲痛之辭也唯陛下省法制寛刑罰則太平之風
可興於世上善其言十二月詔曰間者吏用法巧文寖
深是朕之不徳也夫決獄不當使有罪興邪不辜䝉戮
父子悲恨朕甚傷之今遣廷史與郡鞫獄任輕禄薄其
為置廷尉平秩六百石員四人其務平之以稱朕意於
是每季秋後請讞時上常幸宣室齋居而決事獄刑號
為平矣
　　　鄭昌請定律令
涿郡太守鄭昌上疏言今明主躬垂明聴雖不置廷平
獄將自正若開後嗣不若刪定律令律令一定愚民知
所避姦吏無所弄矣今不正其本而置廷平以理其末
政衰聴怠則廷平將召權而為亂首矣
　　宣帝下詔戒用法析律不平
元康二年五月詔曰獄者萬民之命能使生者不怨死
者不恨則可謂文吏矣今則不然用法或持巧心析律
貳端深淺不平奏不如實上亦亡由知四方黎民將
何仰哉二千石各察官屬勿用此人吏或擅興徭役飾
厨𫝊稱過使客越職踰法以取名譽猶踐薄冰以待白
日豈不殆哉今天下頗被疾疫之災朕甚愍之其令郡
國被災甚者毋出今年租賦
　　　郭躬奏罷重文四十一條
元和三年章帝以潁川郭躬為廷尉決獄斷刑多依矜
恕條諸重文可從輕者四十一奏之事皆施行
　　　崔挺諫北魏文帝除連坐之制
齊髙宗建武二年魏主以有罪徙邊者多逋亡乃制一
人逋亡闔門充役崔挺上書諫曰天下善人少惡人多
若一人有罪延及闔門則司馬牛受桓魋之罰栁下恵
嬰盗跖之誅豈不哀哉帝善之遂除其制
　　　北齊王晞諫肅宗斬人於殿廷
陳文帝天定元年十二月丙午齊主還晉陽斬人於前
問土晞曰是人應死不晞曰應死但恨死不得其地耳
臣聞刑人於市與衆棄之殿廷非行戮之所帝改容謝
曰自今當為王公改之
　　　隋文帝濫殺
開皇十七年二月帝以所在屬官不敬憚其上事難克
舉三月壬辰詔諸司論屬官罪有律輕情重者聴於律
外斟酌決杖帝以盜賊繁多命盗一錢以上皆棄市或
三人共盜一𤓰事發即死於是行旅皆晏起早宿天下
懔懔有數人劫執事而謂之曰為我奏至尊自古立法
未有盗一錢而死也而不為我以聞吾更來而屬無𩔖
矣帝聞之為停此法帝嘗乘怒欲以六月杖殺人趙綽
固爭曰季夏之月天地成長庶𩔖不可以此時誅殺帝
報曰六月雖曰生長此時必有雷霆我則天而行有何
不可遂殺之來曠告趙綽濫免徒囚帝使信臣推驗初
無阿曲帝怒命斬之綽固爭以為曠不合死帝拂衣入
閤綽矯言臣更不理曠自有他事未及奏聞帝命引入
閤綽再拜請曰臣有死罪三臣為大理少卿不能制馭
掌固使曠觸挂天刑一也囚不合死而臣不能死爭二
也臣本無他事而妄言求入三也帝解顔蕭摩訶子世
略在江南作亂摩訶當從坐上曰世略年未二十亦何
能為以其名將之子為人所逼耳因赦摩訶綽固諫不
可上不能奪欲綽去而赦之因命綽退食綽曰臣奏獄
未決不敢退上曰大理其為朕特捨摩訶也因命左右
釋之刑部侍郎辛亶嘗衣緋褌俗云利官上以為厭蠱
將斬之綽曰法不當死臣不敢奉詔上怒甚曰卿惜辛
亶而不自惜也命引綽斬之綽曰陛下寧殺臣不可殺
辛亶至朝堂解衣當斬上使人謂綽曰竟何如對曰執
法一心不敢惜死上拂衣而入良久乃釋之時上禁行
惡錢有二人在市以惡錢易好者武候執以聞上令悉
斬之綽進諫曰此人所坐當杖殺之非法上曰不關卿
事綽曰陛下不以臣愚暗置在法司欲妄殺人豈得不
關臣事上曰撼大木不動者當退對曰臣望感天心何
論動木上復曰啜羹者熱則置之天子之威欲相挫耶
綽拜而益前訶之不肯退上遂入帝晚節用法益峻御
史於元日不劾武臣衣劒之不齊者帝曰爾為御史縱
捨自由命殺之諫議大夫毛思祖諫又殺之將作寺丞
以課麥□遲晩武庫令以署庭荒蕪左右出使或受牧
宰馬鞭鸚鵡帝察知並親臨斬之帝既喜怒不恒不復
依凖科律信任楊素素復任情不平與陳延有隙嘗經
蕃客館庭中有馬尿又衆僕於氊上樗蒱以白帝帝大
怒主客令及樗蒱者皆杖殺之捶陳延幾死帝遣屈突
通往隴西檢覆羣牧得𨼆匿馬二萬餘匹帝大怒將斬
太僕卿慕容悉達及諸監官千五百人通諫曰人命至
重陛下奈何以畜産之故殺千有餘人臣敢以死請帝
瞋目叱之通又頓首曰臣一身分死就陛下匄千餘人
命帝感寤曰朕之不明以至於此賴有卿忠言耳於是
悉達等皆減死論
　　　唐戴胄犯顔執法
貞觀元年正月太宗以兵部郎中戴胄忠清公直擢為
大理少卿上以選人多詐冒資䕃敕令自首不首者死
未幾有詐冒事覺者上欲殺之胄奏據法應流上怒曰
卿欲守法而使朕失信乎對曰敕者出於一時之喜怒
法者國家所以布大信於天下也陛下忿選人之多詐
故欲殺之而既知其不可復斷之以法此乃忍小忿而
存大信也上曰卿能執法朕復何憂胄前後犯顔執法
言如湧泉上皆從之天下無寃獄
　　　李乾祐諫太宗欲斬裴仁軌
十二月鄃令裴仁軌私役門夫上怒欲斬之殿中侍御
史長安李乾祐諫曰法者陛下所與天下共也非陛下
所獨有也今仁軌坐輕罪而抵極刑臣恐人無所措手
足上悅免仁軌死以乾祐為侍御史
　　　太宗令死刑五覆奏及徹樂減膳
五年十二月上謂侍臣曰朕以死刑至重故令三覆奏
蓋欲思之詳熟故也而有司須㬰之間三覆已訖又古
刑人君為之徹樂減膳朕庭無常設之樂然常為之不
啖酒肉但未有著令又百司斷獄唯據律文雖情在可
矜而不敢違法其間豈能盡無寃乎丁亥制決死囚者
二日中五覆奏下諸州者三覆奏行刑之日尚食勿進
酒肉内教坊及太常不舉樂皆令門下覆視有據法當
死而情可矜者録狀以聞由是全活甚衆其五覆奏者
以決前一二日至決日又三覆奏惟犯惡逆者一覆奏
而已
　　　太宗以李道裕議獄言當擢為刑部侍郎
二十年二月陜人常徳𤣥告刑部尚書張亮養假子五
百人與術士公孫常語云名應圗䜟又問術士程公頴
云吾臂有龍鱗起欲舉大事可乎上命馬周等按其事
亮辭不服上曰亮有假子五百人養此輩何為正欲反
耳命百官議其獄皆言亮反當誅獨將作少匠李道裕
言亮反形未具罪不當死上遣長孫無忌房𤣥齡就獄與
亮訣曰法者天下之平與公共之公自不謹與凶人往
還䧟入於法今將奈何公好去己丑亮與公頴俱斬西
市籍滅其家嵗餘刑部侍郎缺上命執政妙擇其人擬
數人皆不稱㫖既而曰朕得其人矣往者李道裕議張
亮獄云反形未具此言當矣朕雖不從至今悔之遂以
道裕為刑部侍郎
　　　張說議裴伷先不應杖
開元十年十一月前廣州都督裴伷先下獄明皇與宰
相議其罪張嘉貞請杖之張說曰臣聞刑不上大夫為
其近於君且所以飬亷恥也故士可殺不可辱臣曩巡
北邊聞杖姜皎於朝堂皎官登三品亦有㣲功有罪應
死則死應流則流奈何輕加笞辱以皁𨽻待之姜皎事往
不可復追伷先據狀當流豈可復蹈前失上深然之嘉貞
不悅退謂說曰何論事之深也說曰宰相時來則為之
若國之大臣皆可笞辱但恐行及吾輩吾此言非為伷
先乃為天下士君子也嘉貞無以應
　　　百官賀幾致刑措
二十五年秋七月己夘大理少卿徐嶠奏今嵗天下斷
死刑五十八大理獄院由來相𫝊殺氣大盛鳥雀不棲
今有雀巢其樹於是百官以幾致刑措上表稱賀命李
林甫牛仙客與法官刪修律令格式成九月壬申頒行之
　　　宰相議誅李錡親屬
元和二年李錡以反誅宰相議誅錡大功以上親蔣乂
曰錡大功親皆淮安靖王之後也淮安有佐命之功陪
陵享廟豈可以末孫為惡而累之乎又欲誅其兄弟乂
曰錡兄弟故都統國貞之子也國貞死王事豈可使之
不祀乎宰相以為然辛巳錡從父弟銛等皆貶官流放
有司請毁錡祖考家廟盧坦上言李錡父子受誅罪已
塞矣昔漢誅霍禹不罪霍光先朝誅房遺愛不及房𤣥
齡康誥曰父子兄弟罪不相及况以錡為不善而罪及
五代祖乎乃不毁有司籍錡家財輸京師裴垍李絳上
言以為李錡僭侈割剥六州之人以富其家或枉殺其
身而取其財願以逆人資財賜浙西百姓代今年租賦
上嘉歎久之即從其言
　　詞訴門
　　　後周太祖敕民訟先歴州縣
廣順二年敕民有訴訟必先歴縣州及觀察使處决不
直乃聴詣臺省或自不能書牒倩人書者必書所倩姓
名居處若無可倩聴執素紙所訴必須已事毋得挾私客訴
　　戢吏門
　　　唐崔𤣥暐改官令史設齋自慶
長安元年天官侍郎崔𤣥暐性介直未嘗請謁執政惡
之改文昌左丞月餘太后謂𤣥暐曰自卿改官以來聞
令史設齋自慶此欲盛為姦貪耳今還卿舊任乃復拜
天官侍郎
　　　李吉甫言堂後吏専恣
元和元年堂後主書滑渙久在中書與知樞宻劉光琦
相結宰相議事有與光琦異者令渙達意常得所欲杜
佑鄭絪等皆低意善視之鄭餘慶與諸相議事渙從旁
指陳是非餘慶怒叱之未幾罷相四方賂遺無虚日中
書舍人李吉甫言其専恣請去之憲宗命宰相闔中書
四門搜掩盡得姦狀貶渙雷州司户尋賜死籍沒家財
凡數千萬
　　抑强門
　　　漢張釋之劾太子不下公門
前三年太子與梁王共車入朝不下司馬門於是釋之
追止太子梁王無得入殿門遂劾不下公門不敬奏之薄
太后聞之文帝免冠謝教兒子不謹薄太后乃使使承詔
赦太□梁王然後得入文帝由是竒釋之拜為中大夫
　　　江充劾太子家使
太始三年趙人江充初為趙敬肅王客得罪於太子丹
亡逃詣闕告趙太子隂事太子坐廢武帝召充入見充
容貎魁岸被服輕靡武帝竒之與語政事大悅由是有
寵拜為直指繡衣使者使督察貴戚近臣踰侈者充舉
劾無所避武帝以為忠直所言皆中意嘗從上甘泉逢
太子家使乘車馬行馳道中充以屬吏太子聞之使人
謝充曰非愛車馬誠不欲令上聞之以教敕亡素者唯
江君寛之充不聴遂白奏武帝曰人臣當如是矣大見
信用威震京師
　　　貴戚且斂手避二鮑
建武十一年趙王良從帝送來歙喪還入夏城門與中
郎將張邯爭道叱邯旋車又詰責門候使前走數十步
司𨽻校尉鮑永劾奏良無藩臣禮大不敬良尊戚貴重
而永劾之朝廷肅然永辟扶風鮑恢為都官從事恢亦
抗直不避彊禦光武常曰貴戚且斂手以避二鮑
　　　董宣不肯叩頭謝公主
十九年薫宣為雒陽令湖陽公主蒼頭白日殺人因匿
主家吏不能得及主出行以奴驂乘宣於夏門亭候之
駐車叩馬以刀畫地大言數主之失叱奴下車因格殺
之主即還宮訴光武光武大怒召宣欲箠殺之宣叩頭
曰願乞一言而死光武曰欲何言宣曰陛下聖徳中興
而縱奴殺人將何以治天下乎臣不須箠請自殺即以
頭擊楹流血被面光武令小黄門持之使宣叩頭謝主
宣不從彊使頓之宣兩手據地終不肯俯主曰文叔為
白衣時藏亡匿死吏不敢至門今為天子威不能行一
令乎光武笑曰天子不與白衣同因敕彊項令出賜錢
三十萬宣悉以班諸吏由是能搏擊豪強京師莫不震
慄
　　　周紆為令貴戚跼踳
建初八年周紆為雒陽令下車先問大姓主名吏數閭
里豪彊以對紆厲聲怒曰本問貴戚若馬竇等輩豈能
知此賣菜傭乎於是部吏望風㫖爭以激切為事貴戚
跼蹐京師肅清竇篤夜至止姦亭亭長霍延㧞劒擬馬
肆詈恣口篤以表聞章帝召司𨽻校尉河南尹詣尚書
譴問遣劍㦸士收紆送廷尉詔獄數日貫出之
　　　張綱獨埋輪劾外戚
漢安元年遣杜喬周舉周栩馮羡欒巴張綱郭遵劉班
分行州郡表賢良顯忠勤其貪汙有罪者刺史二千石
驛馬上之墨綬以下便輒收舉喬等受命之部張綱獨
埋其車輪於洛陽都亭曰豺狼當路安問狐狸遂劾奏
大將軍冀河南尹不疑以外戚䝉恩居阿衡之任而専
肆貪叨縱恣無極多樹諂䛕以害忠良誠天威所不赦
大辟所宜加也謹條其無君之心十五事斯皆臣子所
切齒者也書御京師震竦時皇后寵方盛諸梁姻族滿
朝順帝雖知綱言直不能用也
　　　李膺破柱殺張朔
延熹八年李膺復拜司𨽻校尉時小黄門張讓弟朔為
野王令貪殘無道畏膺威嚴逃還京師匿於兄家合柱
中膺知其状率吏卒破柱取朔付雒陽獄受辭畢即殺
之讓訴寃於桓帝桓帝召膺詰以不先請便加誅之意
對曰昔仲尼為魯司寇七日而誅少正夘今臣到官已
積一旬私懼以稽留為愆不意獲速疾之罪誠自知釁
責死不旋踵特乞留五日尅殄元惡退就鼎鑊始生之
願也桓帝無復言顧謂讓曰此汝弟之罪司𨽻何愆乃
遣出自此諸黄門常侍皆鞠躬屏氣休沐不敢出宫省
桓帝怪問其故並叩頭泣曰畏李校尉時朝廷日亂綱
紀頽弛而膺獨持風裁以聲名自髙士有被其容接者
名為登龍門云
　　　成瑨等因擊搏抵罪
九年宛有富賈張汎者頗以賂遺中官以此得顯位用
埶縱横南陽太守成瑨收捕汎等既而遇赦瑨竟誅之
後乃奏聞小黄門晉陽趙津貪横放恣為一縣巨患太
原太守劉瓆使都吏王允討捕亦於赦後殺之於是中
常侍侯覽使張汎妻上書訟寃宦官因縁譖訴瑨瓆桓
帝大怒徵瑨瓆皆下獄有司承㫖奏瑨瓆罪當棄市陳
蕃上疏曰昔丞相申屠嘉召責鄧通雒陽令董宣折辱
公主而文帝從而請之光武加以重賞未聞二臣有専
命之誅而今左右羣豎惡傷黨𩔖妄相交構致此刑譴
桓帝不納
　　　東晉卞壼奏王導虧法從私
咸和元年司徒王導稱疾不朝而私送郗鑒卞壼奏導
虧法從私無大臣之節請免官雖事寢不行舉朝憚之
壼儉素亷潔裁斷切直當官幹實性不𢎞裕不肯茍同
時好故為諸名士所少阮孚謂之曰卿常無閒泰如含
瓦石不亦勞乎壼曰諸君子以道徳恢𢎞風流相尚執
鄙吝者非壼而誰時貴遊子弟多慕王澄謝鯤為放達
壼厲色於朝曰悖禮傷教罪莫大焉中朝傾覆實由於
此欲奏推之王導庾亮不聴乃止
　　　苻秦王猛按彊徳豪横
升平三年秦王苻堅自河東還以鄧羌為御史中丞王
猛領京兆尹特進彊徳太后之弟也􁏴酒豪横掠人財
貨子女為百姓患猛下車收徳奏未及報已陳尸於市
堅馳使赦之不及與鄧羌同志疾惡糾案無所顧忌數
旬之間横豪貴戚殺戮刑免者二十餘人朝廷震栗姦
猾屏氣路不拾遺堅歎曰吾始今知天下之有法
　　　唐劉仁軌殺折衝
貞觀十四年初陳倉折衝都尉魯寧坐事繫獄自恃髙
班慢罵陳倉尉尉氏劉仁軌仁軌杖殺之州司以聞太
宗怒命斬之怒猶不解曰何物縣尉敢殺吾折衝命追
至長安面詰之仁軌曰魯寧對臣百姓辱臣如此臣實
忿而殺之辭色自若魏徵侍側曰陛下知隋之所以亡
乎太宗曰何也徵曰隋末百姓彊而陵官吏如魯寧之
比是也太宗悅擢仁軌為櫟陽丞
　　　南山可移此判無動
神龍二年雍州刺史竇從一多諂附權貴太平公主與
僧寺爭碾磑雍州司户李元紘判歸僧寺從一大懼亟
命元紘改判元紘大署判後曰南山可移此判無動從
一不能奪
　　　左震斬女巫
乾元元年立太一壇於南郊之東從王璵之請也肅宗
嘗不豫卜云山川為祟璵請遣中使與女巫乗驛分禱
天下名山大川巫恃勢所過煩擾州縣干求受贓黄州
有巫盛年美色從無賴少年數十為蠧尤甚至黄州宿
於驛舍刺史左震晨至驛門扄鏁不可啟震怒破鏁而
入曵巫於階下斬之所從少年悉斃之籍其贓數十萬
具以狀聞且請以其贓代貧民租遣中使還京師肅宗
無以罪也
　　　段秀實斬郭晞暴卒
廣徳二年郭子儀自行營入朝郭晞在邠州縱士卒為
暴節度使白孝徳患之段秀實自請補都虞候孝徳從
之既署一月晞軍士十七人入市取酒以刃刺酒翁壊
釀器秀實列卒取十七人首注槊上植市門晞一營大
譟盡甲孝徳震恐召秀實曰奈何秀實曰無傷也請往
解之選老躄者一人持馬至晞門下甲者出秀實且入
曰殺一老卒何甲也吾戴吾頭來矣甲者愕因諭曰常
侍負若屬耶副元帥負若屬耶奈何欲以亂敗郭氏晞
出秀實讓之曰副元帥勲塞天地當念始終今常侍恣
卒為暴行且致亂亂則罪及副元帥亂由常侍出然則
郭氏功名其存者幾何言未畢晞再拜曰公幸教晞以
道恩甚大敢不從命顧叱左右皆解甲散還火伍中敢
譁者死由是無患
　　　裴諝發郭子儀小過
大厯十四年九月徳宗用法嚴百官震悚以山陵近禁
人屠宰郭子儀之𨽻人潛殺羊載以入城右金吾將軍
裴諝奏之或謂諝曰郭公有社稷大功君獨不為之
地乎諝曰此乃吾所以為之地也郭公勲髙望重上新
即位以為羣臣附之者衆吾故發其小過以明郭公威
權不足畏也如此上尊天子下安大臣不亦可乎
　　　許孟容繫神策軍吏
元和四年左神䇿軍吏李昱貸長安富人錢八千緡滿
三嵗不償京兆尹許孟容收捕械繫立期使償曰期滿
不足當死一軍大驚中尉訴於憲宗憲宗遣中使宣㫖
送本軍孟容不之遣中使再至孟容曰臣不奉詔當死
然臣為陛下尹京畿非抑制豪彊何以肅清輦下錢未
畢償昱不可得憲宗嘉其剛直而許之京城震栗
　　　栁公綽殺軍將唐突
十一年以給事中栁公綽為京兆尹公綽初赴府有神
策小將躍馬横衝前導公綽駐馬杖殺之明日入對延
英憲宗色甚怒詰其専殺之狀對曰陛下不以臣無似
使待罪京兆京兆為輦轂師表今視事之初而小將敢
爾唐突此乃輕陛下詔命非獨慢臣也臣知杖無禮之
人不知其為神策軍將也憲宗曰何不奏對曰臣職當
杖之不當奏憲宗曰誰當奏者對曰本軍當奏若死於
街衢金吾街使當奏在坊内左右巡使當奏憲宗無以
罪之退謂左右曰汝曹須作意此人朕亦畏之
　　　吴楊廷式請捨縣令繫張崇
後梁貞明六年吴張崇在廬州貪暴不法廬江民訟縣
令受賕徐知誥遣侍御史知雜事楊廷式往按之欲以威
崇廷式曰雜端推事其體至重職業不可不行知誥曰
何如廷式曰械繫張崇使吏如昇州簿責都統知誥曰
所按者縣令耳何至於是廷式曰縣令㣲官張崇使之
取民財轉獻都統耳豈可捨大而詰小乎知誥謝之曰
固知小事不足相煩以是益重之
　　　後唐羅貫因抑權豪寘死
同光三年杖殺河南令羅貫初貫為禮部員外郎性彊
直為郭崇韜所知用為河南令為政不避權豪伶宦請
託書積几案一不報皆以示崇韜崇韜奏之由是伶宦
切齒河南尹張全義亦以貫髙伉惡之遣婢訴於皇后
后與伶官共毁之莊宗含怒未發㑹往壽安視坤陵役
者道路泥濘橋多壊莊宗問主者為誰宦官對屬河南
莊宗怒下貫獄獄吏榜掠體無完膚明日𫝊詔殺之崇
韜諫曰貫坐橋道不修法不至死莊宗怒曰太后靈駕
將發天子朝夕往來橋道不修卿言無罪是黨也貫竟
死暴尸府門逺近寃之
　　平盗賊門
　　　漢李固駮遣兵平交阯九真之盗
永和三年侍御史賈昌與州郡并力討象林蠻區憐等
不克為所攻圍順帝召公卿百官問以方略皆議遣大
將發荆揚兖豫四萬人赴之李固駮曰若荆揚無事發
之可也今二州盗賊磐結不散武陵南郡蠻夷未輯長
沙桂陽數被徵發如復擾動必更生患其不可一也又
兖豫之人卒被徵發逺赴萬里無有還期詔書迫促必
致叛亡其不可二也南州水土温暑加有瘴氣致死亡
者十必四五其不可四也軍行三十里為程而去日南
九千餘里三百日乃到計人禀五升用米六十萬斛不
計將吏驢馬之食但負甲自致費便若此其不可五也
設軍所在死亡必衆既不足禦敵當復更發此為刻割
心腹以補四支其不可六也九真日南相去千里發其
吏民猶尚不堪何况乃苦四州之卒以赴萬里之艱哉
其不可七也前中郎將尹就討益州叛羌益州諺曰虜
來尚可尹來殺我後就徵還以兵付刺史張喬喬因其
將吏旬月之間破殄冦虜此發將無益之効州郡可任
之驗也宜更選有勇略仁恵任將帥者以為刺史太守
悉使共往交阯故并州刺史祝良性多勇决又張喬前
在益州有破虜之功皆可任用昔太宗就加魏尚為雲
中守哀帝即拜龔含為泰山守宜即拜良等便道之官
四府悉從固議即拜祝良為九真太守張喬為交阯刺
史喬至開示慰誘並皆降散良到九真單車入賊中設
方略招以威信降者數萬人皆為良築起府寺由是嶺
外復平
　　　張綱單車說降張嬰
漢安元年梁冀恨張綱思有以中傷之時廣陵賊張嬰
㓂亂楊徐間積十餘年二千石不能制冀乃以綱為廣
陵太守前太守率多求兵馬綱獨請單車之職既到徑
詣嬰壘門嬰大驚遽走閉壘綱於門外罷遣吏兵獨留
所親者十餘人以書喻嬰請與相見嬰見綱至誠乃出
拜謁綱延至上坐譬之曰前後二千石多肆貪暴故致
公等懐憤相聚二千石信有罪矣然為之者又非義也
今主上仁聖欲以文徳服叛故遣太守來思以爵禄相
榮不願以刑罰相加今誠轉禍為福之時也若聞義不
服天子赫然震怒荆揚兖豫大兵雲合身首横分血嗣
俱絶二者利害公其深計之嬰聞泣下曰荒裔愚民不
能自通朝廷不堪侵枉遂復相聚偷生若魚遊釜中知
其不可久且以喘息須㬰間耳今聞明府之言乃嬰等
更生之辰也乃辭還營明日將所部萬餘人與妻子面
縛歸降綱單車入嬰壘大㑹置酒為樂散遣部衆任從
所之親為卜居宅相田疇子弟欲為吏者皆引召之人
情悅服南州晏然朝廷論功當封梁冀遏之在郡一嵗
卒張嬰等五百餘人為之制服行喪送到犍為負土成
墳
　　　傅燮乞先除内姦後平外㓂
中平元年朱儁之擊黄巾也其䕶軍司馬傅燮上疏曰
臣聞天下之禍不由於外皆興於内是故虞舜先除四
凶然後用十六相明惡人不去則善人無由進也今張
角起於趙魏黄巾亂於六州此皆釁發蕭牆而禍延四
海者也臣奉辭伐罪戰無不尅黄巾雖盛不足為廟堂
憂也臣之所懼在於治水不自其源末流彌増其廣耳
陛下仁徳寛容多所不忍故閹豎弄權忠臣不進誠使
張角梟夷黄巾變服臣之所憂甫益深耳何者夫邪正
之人不宜共國亦猶冰炭不可同器彼知正人之功顯
而危亡之兆見皆將巧辭飾說共長虚偽夫孝子疑於
屢至市虎成於三夫若不詳察真偽忠臣將復有杜郵
之戮矣趙忠見其疏而惡之燮擊黄巾功多當封忠譖訴
之靈帝識燮言得不加罪竟亦不封
　　　賈父來晚使我先反
交阯土多珍貨前後刺史多無清行故吏民怨叛執刺
史及合浦太守來達自稱柱天將軍三府選賈琮為交
阯刺史琮到部訊其反狀咸言賦歛過重百姓莫不空
單京師遥逺告寃無所民不聊生故聚為盗賊琮即移
書告示各使安其資業招撫荒散蠲復徭役誅斬渠帥
為大害者簡選良吏試守諸縣嵗間蕩定百姓以安巷
路為之歌曰賈父來晚使我先反今見清平吏不敢犯
　　　晉陶侃遣使諭王貢
建興三年陶侃與杜􁂥相攻􁂥使王貢出挑戰侃遥謂
之曰杜􁂥為益州小吏盗用庫錢父死不犇喪卿本佳
人何為隨之天下寧有白頭賊耶貢初横脚馬上聞侃
言斂容下脚侃知可動復遣使諭之截髪為信貢遂降
於侃􁂥衆潰遁走道死侃與南平太守應詹進克長沙
湘州悉平
　　　東晉謝琰為孫恩所敗
隆安四年謝琰以資望鎮會稽不能綏懐又不為武備
諸將咸諫曰賊近在海浦伺人形便宜開其自新之路
琰不從曰苻堅之衆百萬尚送死淮南孫恩小賊敗死
入海何能復出若其果出是天欲殺之也既而恩寇浹口
進及邢浦琰遣參軍劉宣之擊破之恩退走少日復冦
邢浦官軍失利恩乘勝徑進至㑹稽琰尚未食曰要當
先滅此賊而後食因跨馬出戰兵敗為帳下都督張猛
所殺吴興太守庾桓恐郡民復應恩殺男女數千人恩
轉寇臨海朝廷大震遣冠軍將軍桓不才輔國將軍孫
無終寧朔將軍髙雅之拒之
　　　北魏主欲大赦以止盗
義熙六年魏主嗣以郡縣豪右多為民患悉以優詔徵
之民戀土不樂内徙長史逼遣之於是無賴少年逃亡
相聚所在寇盜羣起嗣引入公議之曰朕欲為民除蠧
而守宰不能綏撫使之紛亂今犯者既衆不可盡誅吾
欲大赦以安之何如元城侯拓䟦屈曰民逃亡為盗不
罪而赦之是為上者反求於下也不如誅其首惡赦
其餘黨崔宏曰聖王之御民務在安之而已不與之較勝
負也夫赦雖非正可以行權屈欲先誅後赦要為兩不能去
曷若一赦而遂定乎赦而不從誅未晚也嗣從之遣將
軍于栗磾將騎一萬討不從命者所向皆平
　　　李崇置鼓樓以防盗
齊建元四年魏以荆州巴氐擾亂以李崇為荆州刺史
崇將之鎮敕發陜秦二州兵送之崇辭曰邊人失和本
怨刺史今奉詔代之自然安靖但須一詔而已不煩發
兵自防使之懐懼也魏朝從之崇遂輕將數十騎馳至
上洛宣詔慰諭民夷帖然崇命邊戍掠得齊人者悉還
之由是齊人亦還其生口二百許人二境交和無復烽
燧之驚久之徙兖州刺史兖土舊多刼盗崇命村置一
樓樓皆懸鼓盗發之處亂擊之旁村始聞者以一擊
為節次二次三俄頃之間聲布百里皆發人守險要由
是盗發無不擒獲其後諸州皆效之自崇始也
　　　髙祐論止盗在守宰得人
永明五年魏主問髙祐曰何以止盜對曰昔宋均立德
猛虎渡河卓茂行化蝗不入境況盗賊人也茍守宰得
人治化有方止之易矣
　　　國用以討賊而耗竭
梁普通七年魏盗賊日滋征討不息國用耗竭豫徵六
年租調猶不足乃罷百官所給酒肉又稅入市者人一
錢及邸店皆有稅百姓嗟怨吏部郎中辛雄上疏以為
夷夏之民相聚為亂豈有餘憾哉正以守令不得其人
百姓不堪其命故也宜及此時早加慰撫但郡縣選舉
由來共輕貴遊儶才莫肯居此宜改其弊分郡縣為三
等清官選補之法妙盡才望如不可並後地先才不得
拘以停年三載黜陟有稱職者補在京名官如不歴守
令不得為内職則人思自勉枉屈可申彊暴自息矣不
聽
　　　唐劉黒闥為髙雅賢所誤
武徳六年劉黒闥所署饒州刺史諸葛徳威執黒闥舉
城降黒闥臨刑歎曰我幸在家鉏菜為髙雅賢輩所誤
至此
　　　太宗不以重法止盗
九年太宗與羣臣論止盗或請重法以禁之太宗哂之
曰民之所以為盗者由賦繁役重官吏貪求饑寒切身
故不暇顧亷恥耳朕當去奢省費輕徭薄賦選用亷吏
使民衣食有餘則自不為盗安用重法耶自是數年之
後海内升平路不拾遺外户不閉商旅野宿焉
　　　裴懐古仗忠信以服夷獠
長安三年始安獠歐陽倩擁衆數萬攻陷州縣天后思
得良吏以鎮之朱敬則稱司封郎中裴懐古有文武才
制以懐古為桂州都督仍充招慰討擊使懐古纔及嶺
上飛書示以禍福倩等迎降且言為吏所侵逼故舉兵
自救耳懐古輕騎赴之左右曰夷獠無信不可忽也懐
古曰吾仗忠信可通神明而況人乎遂詣其營賊衆大
喜歸所掠貨財諸洞酋長素持兩端者皆來欵附嶺外
悉定
　　　王晙招降知運復擊
開元九年康待賔之反也詔郭知運與王晙相知討之
晙上言朔方兵自有餘力請敕知運還本軍未報知運
已至由是與晙不協晙所招降者知運復縱兵擊之虜
以晙為賣已由是復叛明皇以晙不能遂定羣胡貶晙
為梓州刺史
　　　裴行立等討蠻賊無功
元和十四年容管奏安南賊楊清陷都護府殺都䕶李
象古及妻子官屬部曲千餘人象古以貪縱苛刻失衆
心清世為蠻酋象古召為牙將清鬱鬱不得志象古命
清將兵三千討黄洞蠻清因人心怨怒引兵夜還襲府
城陷之初蠻賊黄少卿自貞元以來數反覆桂管觀察
使裴行立容管經略使陽旻欲徼幸立功爭請討之憲
宗從之嶺南節度使孔戣屢諫曰此禽獸耳但可自計
利害不足與論是非憲宗不聽大發江湖兵㑹容桂二
管入討士卒被瘴癘死者不可勝計安南乘之遂殺都
護行立旻竟無功二管彫弊惟戣所部晏然以桂仲武
為安南都䕶赦楊清以為瓊州刺史
　　　韓愈請赦黄家賊
十五年容管奏破黄少卿萬餘衆拔營柵三十六時少
卿久未平國子祭酒韓愈上言臣去年貶嶺外熟知黄家賊
事其賊無城郭可居依山傍險自稱洞主尋常亦各營
生急則屯聚相保比縁邕管經略使多不得人徳既不
能綏懐威又不能臨制侵欺虜縛以致怨恨遂攻
劫州縣侵暴平人或復私讐或貪小利或聚或散終亦
不能為事近者征討本起裴行立陽旻此兩人者本無
逺慮深謀意在邀功求賞亦縁見賊未屯聚之時將謂
單弱爭獻謀計自用兵已來已經二年前後所奏殺獲
計不下二萬餘人儻皆非虚賊已尋盡至今賊猶依舊
足明欺罔朝廷邕容兩管經此凋弊殺傷疾疫十室九
空如此不已臣恐嶺南一道未有寧息之時自南討已
來賊徒亦甚傷損察其情理厭苦必深賊所處荒僻假
如盡殺其人盡得其地在於國計不為有益若因改元
大慶赦其罪戾遣使宣諭必望風降伏仍為選擇有威
信者為經略使茍處置得宜自然永無侵叛之事穆宗
不能用
　　　崔郾治兵卒以討賊
太和五年以崔郾為鄂岳觀察使鄂岳地囊山帶江處
百越巴蜀荆漢之㑹土多羣盗剽行舟無老幼必盡殺
乃已郾至訓卒治兵作䝉衝追討嵗中悉誅之郾在陜
以寛仁為治或經月不笞一人及至鄂嚴峻刑罰或問
其故郾曰陜土瘠民貧吾撫之不暇尚恐其驚鄂地險
民雜夷俗慄狡為姦非用威刑不能致治政貴知變蓋
謂此也
　　　劉潼招降巴南賊
大中六年山南西道節度使封敖奏巴南妖賊言辭悖
慢宣宗怒甚崔鉉曰此皆陛下赤子迫於饑寒盗弄陛
下兵於谿谷間不足辱大軍但遣一使者可平矣乃遣
京兆少尹劉潼詣果州招諭之潼上言請不發兵攻討
且曰今以日月之明燭愚迷之衆使之稽顙歸命其勢
甚易所慮者武臣恥不戰之功議者責欲速之效耳潼
至山中盗彎弓待之潼屏左右直前曰我面受詔赦汝
罪使汝復為平人聞汝木弓射二百步今我去汝十步
汝真欲反者可射我賊皆投弓列拜請降潼歸館而王
贄𢎞與中使似先義逸引兵已至山下竟擊滅之
　　　康承訓為蠻寇所敗
咸通五年康承訓至邕州蠻冦益熾詔發許滑青汴兖
鄆宣潤八道兵以授之承訓不設斥候南詔帥羣蠻近
六萬寇邕州將入境承訓乃遣六道兵凡萬人拒之以
獠為導紿之敵至不設備五道兵八千人皆沒惟天平
軍後一日至得免承訓聞之惶怖不知所為節度副使
李行素帥衆治壕柵甫畢蠻軍已合圍留四日治攻具
將就諸將請夜分道斫蠻營承訓不許有天平小校再
三力爭乃許之小校將勇士三百夜縋而出㪚燒蠻營
斬五百餘級蠻大驚間一日解圍去承訓乃遣諸軍數
千追之所殺虜不過三百級皆溪獠脅從者承訓騰奏
告㨗云大破蠻賊中外皆賀
　　　楊收建議禦蠻寇
六年楊收建議以蠻冦積年未平兩河兵戍嶺南冒瘴
霧物故者什六七請於江西積粟募彊努三萬人以應
接嶺南道近便仍建節以重其權從之置鎮南軍於洪州
　　　髙駢大破蠻寇
七年髙駢圍交趾十餘日蠻困蹙甚城且下㑹得王晏
權牒已與李維周將大軍發海門駢即以軍事授韋仲
宰與麾下百餘人北歸先是仲宰遣小使王惠賛駢遣
小校曽兖入告交阯之捷至海中望見旌旗東來問遊
船云新經略使與監軍也二人謀曰維周必奪表留我
乃匿於島間維周過即馳詣京師懿宗得奏大喜即以
駢復鎮安南駢至海門而還維周凶貪諸將不為之用
遂解重圍駢至復督勵將士攻城遂克之殺段酋遷又
破土蠻附南詔者二洞誅其酋長土蠻帥衆歸附者萬
七千人
　　　王仙芝起兵於長垣
乾符元年僖宗年少政在臣下南牙北司互相矛楯自
懿宗以來奢侈日甚用兵不息賦斂愈急闗東連年水
旱州縣不以實聞上下相䝉百姓流殍無所控訴相聚
為盗所在蜂起州縣兵少加以承平日久人不習戰每
與盗遇官軍多敗是嵗濮州人王仙芝始聚衆數千起
於長垣
　　　黄巢與王仙芝横行山東
二年黄巢亦聚衆數千人應仙芝巢少與仙芝皆以販
私鹽為事巢善騎射喜任俠粗涉書𫝊屢舉進士不第
遂為盗與仙芝攻剽州縣横行山東民之困於重斂者
爭歸之數月之間衆至數萬
　　　宋威破仙芝於沂州
三年宋威擊王仙芝於沂州城下大破之仙芝亡去威
奏仙芝已死縱遣諸道兵身還青州百官皆入賀居三
日州縣奏仙芝尚在攻剽如故時兵始休詔復發之士
皆忿怨思亂
　　　黄巢仙客各分道而去
王仙芝攻蘄州王鐐在賊中為仙芝以書說刺史裴渥
渥與仙芝約斂兵不戰許為之奏官渥乃開城延仙芝
及黄巢輩三十餘人入城置酒大陳貨賄以贈之表陳
其狀諸宰相多言先帝不赦龎勛期年卒誅之今仙芝
小賊非龎勛之比赦罪除官益長姦宄王鐸固請許之
乃以仙芝為左神䇿軍押牙遣中使以告身即蘄州授
之仙芝得之甚喜黄巢以官不及已大怒曰始者共立
大誓横行天下今獨取官赴左軍使此五千餘人安所
歸乎因敺仙芝傷首其衆諠譟不已仙芝畏衆怒遂不
受命大掠蘄州城中之人半驅半殺焚其廬舍渥奔鄂
州敕使奔襄州鐐為賊所拘賊乃分其軍三千餘人從
仙芝及尚君長二千餘人從巢各分道而去
　　　崔安潛出庫錢以賞捕盗
六年西川節度使崔安潛到官不詰盜蜀人怪之安潛
曰盗非所由通容則不能為今窮覈則應坐者衆搜捕
則徒為煩擾出庫錢千五百緡分置三市置牓其上曰
有能告捕一盗賞錢五百緡盗不能獨為必有侣侣者
告捕釋其罪賞同平人未幾有捕盗而至者盗不服曰
盜與我同為盗十七年贓皆平分汝安能捕我我與汝
同死耳安潛曰汝既知吾有牓何不捕彼以來則彼應
死汝受賞矣汝既為所先死復何辭立命給捕者錢使
盗視之然後冎盗於市并滅其家於是諸盗與其侣互
相疑無地容足夜不及旦散逃出境境内遂無一人之
盗
　　　張承範失守潼關
廣明元年黄巢陷東都留守劉允章帥百官迎謁巢入
城勞問而已閭里晏然張承範等將神䇿弩手發京師
神策軍士皆長安富家子賂宦官竄名軍籍厚得禀賜
但華衣怒馬憑勢使氣未嘗更戰陳聞當出征多以金
帛雇病坊貧人代行往往不能操兵承範等至潼關搜
菁中得村民百許使運石汲水為守禦之備與齊克讓
軍皆絶糧士卒莫有鬬志是日黄巢前鋒軍抵闗下白
旗滿野不見其際克讓與戰賊小却俄而巢至舉軍大
呼聲振河華克讓力戰自午至酉始觧士卒饑甚遂喧
譟燒營而潰克讓走入關關左有谷平日禁人往來以
𣙜征稅謂之禁阬賊至倉猝官軍忘守之潰兵自谷而
入谷中灌木夀藤茂宻如織一夕踐為坦塗承範上表
告急稱臣到闗之日巨冦已來以二千餘人拒六十萬
衆外軍饑潰蹋開禁阬臣之失守鼎鑊甘心朝廷謀臣
愧顔何寄或聞陛下已議西巡茍鑾輿一動則上下土
崩臣敢以猶生之軀奮冒死之語願與近宻及宰臣熟
議未可輕動急徵兵以救闗防則髙祖太宗之業庶㡬
猶可扶持賊夾攻潼闗闗上兵皆潰承範變服帥餘衆
脫走
　　　謝𢎞讓等慮罪而為盗
中和二年西川節度使陳敬瑄多遣人歴縣鎮詗事謂
之尋事人所至多所求取有二人過資陽鎮獨無所求
鎮將謝𢎞讓邀之不至自疑有罪夜亡入羣盜中明旦
二人去𢎞讓實無罪也捕盗使楊遷誘𢎞讓出首而執
以送使云討擊擒獲以求功敬瑄不之問杖𢎞讓脊二
十釘於西城二七日煎油潑之又以膠麻掣其瘡備極
慘酷見者寃之又有卭州牙官阡能因公事違期避杖
亡命為盗楊遷復誘之能方出首聞𢎞讓之寃大罵楊
遷發憤為盗驅掠良民不從者舉家殺之踰月衆至萬
人立部伍署職級横行卭雅二州間攻陷城邑所過塗
地先是蜀中少盗賊自是紛紛競起州縣不能制敬瑄
遣牙將楊行遷將三千人胡洪略莫匡時各將二千人
以討之
　　　髙仁厚討韓秀昇
三年峽路招討指揮使莊夣蝶為韓秀昇屈行從所敗
退保忠州江淮貢賦皆為賊所阻陳敬瑄奏以髙仁厚
為西川行軍司馬將三千兵討之仁厚乃召耆老詢以
山川蹊徑及賊寨所據喜曰賊精兵盡在舟中使老弱
守寨資糧皆在寨中此所謂重戰輕防其敗必矣乃揚
兵江上為欲涉之狀賊晝夜禦備遣兵挑戰仁厚不與
交兵潛發勇士千人執兵負藳夜由間道攻其寨且焚
之賊望見分兵往救之不及資糧蕩盡衆心已揺仁厚
復募善游者鑿其舟底相繼皆沈賊往來惶惑不能相
救仁厚遣兵於要路邀擊且招之賊衆皆降共執二人
詣仁厚仁厚詰之曰何故反秀昇曰自大中皇帝晏駕
天下無復公道紐解綱絶今日反者豈惟秀昇成是敗
非机上之肉惟所烹醢耳仁厚愀然命善食而械之獻
于行在斬之
　　　李師悅敗黄巢於瑕丘
中和四年武徳將李師悅與尚讓追黄巢至瑕丘敗之
巢衆殆盡走至狼虎谷巢甥林言斬巢兄弟妻子首將
詣時溥遇沙陀博野軍奪之并斬言首以獻於溥
　　　後漢符昭序聽彦卿助賊攻城
天福十二年東方羣盗大起陷宋亳宻三州契丹主謂
左右曰我不知中國之人難制如此亟遣泰寧節度使
安審琦武寧節度使符彦卿等歸鎮仍以契丹兵送之
彦卿至埇橋賊帥李仁恕帥衆數萬急攻徐州彦卿與
數十騎至城下揚鞭欲招諭之仁恕控彦卿馬請從相
公入城彦卿子昭序自城中遣軍校陳守習縋而出呼
於賊中曰相公已陷虎口聽相公助賊攻城城不可得
也賊知不可劫乃相帥羅拜於彦卿馬前乞赦其罪彦
卿與之誓乃解去
　　　髙祖重法以禁盗
敕盗賊毋問贓多少皆抵死時四方盗賊多朝廷患之
故重其法仍分命使者逐捕蘇逢吉自草詔意云應賊
盗并四鄰同保皆全族處斬衆以為盗猶不可族況鄰
保乎逢吉固爭不得已但省去全族字由是捕賊使者
張令柔殺平隂十七村民
　　　後周王晏勸故黨勿復為盗
顯徳元年初太祖以王晏有拒北漢之功其鄉里在滕
縣徙晏為武寧節度使晏少時嘗為羣盗至鎮悉召故
黨贈之金帛鞍馬謂曰吾鄉素名多盗昔吾與諸君皆
甞為之想後來者無能居諸君之右諸君幸為我語之
使勿復為為者吾必族之於是一境清肅徐州人請為
之立衣錦碑許之
　　　世宗専委節鎮州縣清盗
世宗謂侍臣曰諸道盗賊頗多討捕終不能絶蓋由累
朝分命使臣巡檢致藩侯守令皆不致力宜悉召還専
委節鎮州縣責其清肅
　　　竇儼疏言止盗之術
四年竇儼上疏請令盗賊自相糾告以其所告貲産之
半賞之或親戚為之首則論其徒侣而赦其所首者如
此則盗不能聚矣又新鄭鄉村團為義營各立將左一
户為盗累其一村一户被盗罪其一將每有盗發則鳴
鼓舉火丁壯雲集盗少民多無能脫者由是鄰縣充斥
而一境獨清請令他縣皆効之亦止盗之一術也
　　玩寇門
　　　唐李寳臣有玩寇之志
大歴十年代宗喜李寳臣之功遣中使馬承倩齎詔勞
之將還寳臣詣其館遺之百縑承倩詬詈擲出道中寳
臣慙其左右兵馬使王武俊說寳臣曰今公在軍中新
立功豎子尚爾況寇平之後以一幅詔書召歸闕下一
匹夫耳不如釋承嗣以為己資寳臣遂有玩寇之志
　　　劉巨容不肯追黄巢
乾符六年黄巢北趣襄陽劉巨容與江西招討使淄州
刺史曹全晸合兵屯荆門以拒之賊收餘衆度江東走
或勸巨容窮追賊可盡也巨容曰國家喜負人有急則
撫存將士不愛官賞事寧則棄之或更得罪不若留賊
以為富貴之資衆乃止
　　　髙駢不欲諸道兵分討賊之功
廣明元年黄巢屯信州遇疾疫卒徒多死張璘急擊之
巢以金㗖璘且致書請降於髙駢求駢保奏時昭義感
化義武等軍皆至淮南駢恐分其功乃奏賊不日當平
不煩諸道兵請悉遣歸朝廷許之賊詗知諸道兵已北
度淮乃告絶於駢且請戰駢怒令璘擊之兵敗璘死巢
勢復振
　　　唐𢎞夫等自欲専功致黄巢愈熾
中和元年唐𢎞夫乗龍尾之捷進薄長安黄巢帥衆東
走程宗楚先自延秋門入𢎞夫繼至王處存帥銳卒五
千夜入城坊市民喜爭讙呼出迎官軍或以瓦礫擊賊
或拾箭以供官軍宗楚等恐諸將分其功不報鳳翔鄜
夏軍士釋兵入第舍掠金帛妓妾處存令軍士首繫白
􁏓為號坊市少年或竊其號以掠人賊露宿霸上詗知
官軍不整且諸軍不相繼引兵還襲巢復入長安怒民
之助官軍縱兵屠殺流血成川謂之洗城於是諸軍皆
退賊勢愈熾
　　除惡不盡門
　　　唐張柬之等不盡誅諸武卒貽後害
神龍元年二張之誅也洛州長史薛季昶謂張柬之敬
暉曰二凶雖除産禄猶在去草不去根終當復生二人
曰大事已定彼猶机上肉耳夫何能為所誅已多不可
復益也季昶歎曰吾不知死所矣朝邑尉武强劉幽求
亦謂桓彦範敬暉曰武三思尚存公輩終無塟地若不
早圗噬臍無及不從及中宗即位上官婕妤薦三思於
韋后引入禁中中宗遂與三思圗議政事張柬之等數
勸中宗誅諸武中宗不聴柬之等或撫牀歎憤或彈指
出血曰吾所以不誅諸武者欲使上自誅之以張天子
之威耳今反如此事勢已去知復奈何三思與韋氏日
夜譖暉等云恃功専權將不利於社稷中宗信之三思
等因為中宗畫䇿不若封暉等為王罷其政事外不失
尊寵功臣内實奪之權中宗以為然以敬暉為平陽王
桓彦範為扶陽王張柬之為漢陽王袁恕已為南陽王
崔𤣥暐為博陵王罷知政事後張柬之表請歸襄州養
疾遂以柬之為襄州刺史三思以敬暉桓彦範袁恕已
尚在京帥忌之俱出為滑洺豫三州刺史隂令人疏皇
后穢行牓於天津橋請加廢黜中宗大怒命李承嘉窮
覈其事承嘉奏言敬暉桓彦範張柬之袁恕已崔𤣥暐
使人為之雖云廢后實謀大逆請族誅之乃以周利用
奉使嶺外比至東之𤣥暐已死遇彦範於貴州令左右
縛之曳於竹槎之上肉盡至骨然後杖殺得暉冎而殺
之恕已素服黄金利用逼之使飲野葛汁盡數升不死
不勝毒憤掊地爪甲殆盡仍捶殺之利用還擢拜御史
中丞
　
　
　
　
　
　
　
　
　
　
　
　
　通鑑總𩔖卷十三下
欽定四庫全書
　通鑑總𩔖卷十四上　　　　宋　沈樞　撰
　　天文門
　　　北魏崔浩知熒惑入秦分
晉義熈十一年魏太史奏熒惑在匏𤓰中忽亡不知所
在於法當入危亡之國先為童謠妖言然後行其禍罰
魏主嗣召名儒十餘人使與太史議熒惑所詣崔浩對
曰按春秋左氏傳神降于莘以其至之日推知其物庚
午之夕辛未之朝天有隂雲熒惑之亡當在二日庚之
與午皆主於秦辛為西夷今姚興據長安熒惑必入秦
矣衆皆怒曰天上失星人間安知所詣浩笑而不應後
八十餘日熒惑出東井留守句已久之乃去秦大旱昆
明池竭童謠訛言國人不安間一嵗而秦亡衆乃服浩
之精妙
　　　彗星為劉裕將簒之應
十四年彗星出天津入太微經北斗絡紫微八十餘日
而滅魏主嗣復召諸儒術士問之曰今四海分裂災咎
之應果在何國朕甚畏之卿輩盡言勿有所隱衆推崔
浩使對浩曰夫災異之興皆象人事人茍無舋又何畏
焉昔王莽將簒漢彗星出入正與今同國家主尊臣卑
民無異望晉室陵夷危亡不逺彗之為異其劉裕將簒
之應乎衆無以易其言
　　　髙允辨漢十月五星聚東井之謬
宋元嘉十六年崔浩集諸厯家考校漢元以来日月薄
食五星行度并譏前史之失别為魏厯以示髙允允曰
漢元年十月五星聚東井此乃厯術之淺事今譏漢史
而不覺此謬恐後人之譏今猶今之譏古也浩曰所謬
云何允曰案星𫝊太白辰星常附日而行十月日在尾
箕昏没於申南而東井方出於寅北二星何得背日而
行是史官欲神其事不復推之於理也浩曰天文欲為
變者何所不可邪允曰此不可以空言爭宜更審之坐
者咸怪允之言唯東宮少傅游雅曰髙君精於厯數當
不虚也後嵗餘浩謂允曰先所論者本不經心及更考
究果如君言五星乃以前二月聚東井非十月也衆乃
歎服允雖明厯初不推步及為人論説唯游雅知之雅
數以災異問允允曰隂陽災異知之甚難既已知之復
恐漏泄不如不知也天下妙理至多何遽問此雅乃止
　　　宋劉勔不肯解職以避災
元徽二年先是月犯右執法太白犯上將或勸劉勔解
職勔曰吾執心行已無愧幽明若災𤯝必至避豈得免
勔晚年頗慕髙尚立園宅名為東山遺落世務罷遣部
曲蕭道成謂勔曰將軍受顧命輔幼主當此艱難之日
而深尚從容廢省羽翼一朝事至悔可追乎勔不從而
敗
　　　梁武帝下殿以禳星變
中大通六年先是熒惑入南斗去而復還留止六旬武
帝以諺云熒惑入南斗天子下殿走乃跣而下殿以禳
之及聞魏主西奔慙曰虜亦應天象邪
　　　元帝歎客星入翼軫必敗
承聖三年魏兵且至元帝夜登鳯皇閣徙倚歎息曰客
星入翼軫今必敗矣
　　䜟兆門
　　　漢李守言劉氏當興李氏為輔
地皇三年初長沙定王發後南頓令欽生三男縯仲秀
兄弟早孤養於叔父良縯性剛毅慷慨有大節自莽簒
漢常憤憤懷復社稷之慮不事家人居業傾身破産交
結天下雄俊秀隆凖日角性勤稼穡縯常非笑之比於
髙祖兄仲穰人蔡少公頗學圖䜟言劉秀當為天子或
曰是國師公劉秀乎秀戲曰何用知非僕邪坐者皆大
笑宛人李守好星厯䜟記嘗謂其子通曰劉氏當興李
氏為輔及新市平林兵起南陽騷動通從弟軼謂通曰
今四方擾亂漢當復興南陽宗室獨劉伯升兄弟汎愛
容衆可與謀大事通笑曰吾意也㑹秀賣穀於宛通遣
軼往迎秀與相見因具言䜟文事與相約結定謀議
　　　光武接赤伏符而即帝位
建武元年蕭王還至中山諸將復上尊號王又不聽行
到南平棘諸將復固請之王不許諸將且出耿純進曰
天下士大夫捐親戚棄土壤從大王於矢石之間者其
計固望攀龍鱗附鳯翼以成其所志耳今大王留時逆
衆不正號位純恐士大夫望絶計窮則有去歸之思無
為久自苦也大衆一散難可復合純言甚誠切王深感
曰吾將思之行至鄗召馮異詣鄗問四方動静異曰更
始必敗宗廟之憂在於大王宜從衆議㑹儒生强華自
關中奉赤伏符来詣王曰劉秀發兵捕不道四夷雲集
龍鬭野四七之際火為主羣臣因復奏請王即皇帝位
于鄗南改元大赦
　　　光武欲以䜟㫁郊祀事
七年光武好圖䜟與鄭興議郊祀事曰吾欲以䜟㫁之
何如對曰臣不為䜟光武怒曰卿不為䜟非之耶興惶
恐曰臣於書有所學而無所非也光武意乃解
　　　桓譚非䜟獲罪
中元元年是嵗起明堂靈臺辟雍宣布圖䜟於天下初
光武以赤伏符即帝位由是信用䜟文多以決定嫌疑
給事中桓譚上疏諫曰凡人情忽於見事而貴於異聞
觀先王之所記述咸以仁義正道為本非有竒怪虛誕
之事盖天道性命聖人所難言也自子貢以下不得而
聞况後世淺儒能通之乎今諸巧慧小才伎數之人増
益圖書矯稱䜟記以欺惑貪邪詿誤人主其事雖有時
合譬猶卜數隻偶之𩔖陛下宜垂明聽發聖意屏羣小
之曲説述五經之正義疏奏光武不悦㑹議靈臺所處
光武謂譚曰吾欲以䜟決之何如譚黙然良久曰臣不
讀䜟光武問其故譚復極言䜟之非經光武大怒曰桓
譚非聖無法將下斬之譚叩頭流血良久乃得解出為
六安郡丞道病卒范曄論曰桓譚以不善䜟流亡鄭
興以遜辭僅免賈逵能附㑹文致最差貴顯世主以
此論學悲哉
　　　晉郭璞筮王敦舉事無成
太寧二年王敦將舉兵伐京師使記室郭璞筮之璞曰
無成敦素疑璞助温嶠庾亮及聞卦凶乃問璞曰卿更
筮吾夀㡬何璞曰思向卦明公起事必禍不久若住武
昌夀不可測敦大怒曰卿夀㡬何曰命盡今日日中敦
乃收璞斬之
　　　北魏詔焚圖䜟
齊永明三年魏詔曰圖䜟之興出於三季既非經國之
典徒為妖邪所憑自今圖䜟祕緯一皆焚之留者以大
辟論又嚴焚諸巫覡及委巷卜筮非經典所載者
　　　唐太史按秘記云女主代有天下
貞觀二十二年初左武衛將軍武連縣公武安李君羨
直𤣥武門時太白屢晝見太史占云女主昌民間又𫝊
秘記云唐三世之後女主武王代有天下大宗惡之㑹
與諸武臣宴宮中行酒令使各言小名君羨自言名五
娘太宗愕然因笑曰何物女子乃爾勇健又以君羨官
稱封邑皆有武字深惡之後君羨坐誅太宗宻問太史
令李淳風秘記所云信有之乎對曰臣仰稽天象俯察
厯數其人已在陛下宫中為親屬自今不三十年當王
天下殺唐子孫殆盡其兆既成矣太宗曰疑似者盡殺
之何如對曰天之所命人不能違也王者不死徒多殺
無辜且自今以往三十年其人已老庶㡬頗有慈心為
禍或淺今借使得而殺之天或生壯者肆其怨毒恐陛
下子孫無遺𩔖矣太宗乃止
　　　田承嗣假䜟文以誑李寳臣
大厯十年田承嗣知范陽李寳臣鄉里心常欲之因刻
石作䜟云二帝同功勢萬全將田為侣入幽燕宻令瘞
寳臣境内使望氣者言彼有王氣寳臣掘而得之又令
客説之曰公與朱滔共取滄州得之則地歸國非公所
有公能捨承嗣之罪請以滄州歸公仍願從公取范陽
以自効公以精騎前驅承嗣以步卒繼之蔑不克矣寳
臣喜謂事合符䜟遂與承嗣通謀宻圖范陽承嗣亦陳
兵境上承嗣聞幽恒兵交即引軍南還使謂寳臣曰河
内有警不暇從公石上䜟文吾戲為之耳寳臣慙怒而
退
　　　張權輿以名應圖䜟譛裴度
寳厯二年裴度自興元入朝李逢吉之黨百計毁之先
是民間謠云緋衣小兒坦其腹天上有口被驅逐又長
安城中有横亘六岡如乾象度宅偶居第五岡張權輿
上言度名應圖䜟宅占岡原不召而来其㫖可見敬宗
雖年少悉察其誣謗待度益厚
　　圖書門
　　　漢蕭何收秦圖籍
元年沛公西入咸陽諸將皆爭走金帛財物之府分之
蕭何獨先入收秦丞相府圖籍藏之以此沛公得具知
天下阨塞户口多少强弱之處
　　　唐李吉甫撰元和國計簿
元和二年是嵗李吉甫撰元和國計簿上之摠計天下
方鎮四十八州府二百九十五縣千四百五十三其鳯
翔鄜坊邠寧振武涇原銀夏靈鹽河東易定魏博鎮冀
范陽滄景淮西淄青等十五道七十一州不申户口外
毎嵗賦税倚辦止於浙江東西宣歙淮南江西鄂岳福
建湖南八道四十九州一百四十四萬户比天寳税户
四分減三天下兵仰給縣官者八十三萬餘人比天寳
三分増一大率二户資一兵其水旱所傷非時調發不
在此數
　　　後唐明宗令國子監雕賣九經
長興三年初令國子監校定九經雕印賣之
　　厯法門
　　　宋何承天撰元嘉新厯
元嘉二十一年太子率更令何承天撰元嘉新厯表上
之以月食之衝知日所在又以中星檢之知堯時冬至
日在須女十度今在斗十七度又測景校二至差三日
有餘知今之南至日應在斗十三四度於是更立新法
冬至徙上三日五時日之所在移舊四度又月有遲疾
前厯合朔月食不在朔望今皆以盈縮定其小餘以正
朔望之日詔付外詳之太史令錢樂之等奏皆如承天
所上唯月有頻三大頻二小比舊法殊為乖異謂宜仍
舊詔可二十二年始行新厯初漢京房以十二律中吕
上生黄鍾不滿九寸更演為六十律錢樂之復演為三
百六十律日當一管何承天立議以為上下相生三分
損益其一盖古人簡易之法猶如古厯周天三百六十
五度四分度之一也而京房不悟謬為六十乃更設新
律林鍾長六寸一釐則從中吕還得黄鍾十二旋宮聲
韻無失
　　　唐李淳風推校精宻
貞觀十四年十一月甲子朔冬至太宗祀南郊時戊寅
厯以癸亥為朔宣義郎李淳風表稱古厯分日起於子
半今嵗甲子朔冬至而故太史令傅仁均減餘稍多子
初為朔遂差三刻用乖天正請更加考定衆議以仁均
定朔微差淳風推校精宻請如淳風議從之
　　方術門
　　　漢谷永説成帝絶方術之士
永始三年成帝以無繼嗣頗好鬼神方術之屬上書言
祭祀方術得待詔者甚衆祠祭費用頗多谷永説上曰
臣聞明於天地之性不可惑以神怪知萬物之情不可
㒺以非𩔖諸背仁義之正道不遵五經之法言而盛稱
竒怪鬼神廣崇祭祀之方求報無福之祠及言世有仙
人服食不終之藥遙興輕舉黄冶變化之術者皆姦人
惑衆挾左道懷詐偽以欺㒺世主聽其言洋洋滿耳若
將可遇求之盪盪如係風捕景終不可得是以明王距
而不聽聖人絶而不語昔秦始皇使徐福發男女入海
求神采藥因逃不還天下怨恨漢興新垣平齊人少翁
公孫卿欒大等皆以術窮詐得誅夷伏辜唯陛下距絶
此𩔖毋令姦人有以窺朝者成帝善其言
　　　張豐為方士所誤被誅
建武四年光武遣將軍朱祜等討張豐於涿郡禽之初
豐好方術有道士言豐當為天子以五綵囊裹石繫豐
肘云石中有玊璽豐信之遂反既執當斬猶曰肘石有
玊璽傍人為椎破之豐乃知被詐仰天歎曰當死無恨
　　　晉哀帝信方士以求長生
興寧二年哀帝信方士言㫁穀餌藥以求長生侍中髙
崧諫曰此非萬乘所宜為陛下兹事實日月之食不聽
哀帝以藥羸不能親萬機褚太后復臨朝攝政
　　　秦王堅惑王嘉異術
晉太元九年隴西處士王嘉隱居倒虎山有異術能知
未然秦人神之秦王堅後秦王萇及慕容沖皆遣使迎
之嘉入長安衆聞之以為堅有福故聖人助之三輔堡
壁及四山氐羌歸堅者四萬餘人堅置嘉及沙門道安
於外殿動静咨之
　　　北魏董道秀卜筮以不祥為吉
宋元嘉二十一年樂平戾王丕以憂卒初魏主築白臺
髙二百餘尺丕夢登其上四顧不見人命術士董道秀
筮之道秀曰大吉丕黙有喜色及丕卒道秀亦坐棄市
髙允聞之曰夫筮者皆當依附爻象勸以忠孝王之問
道秀也道秀宜曰窮髙為亢易曰亢龍有悔又曰髙而
無民皆不祥也王不可以不戒如此則王安於上身全
於下矣道秀反之宜其死也
　　　梁太子信方士為厭禱之術
中大通三年初昭明太子𦵏其母丁貴嬪遣人求墓地
之吉者或賂宦者俞三副求賣地三副宻啓上言太子
所得地不如今地於上為吉武帝年老多忌即命市之
𦵏畢有道士云此地不利長子若厭之或可申延乃為
蠟鵝及諸物埋於墓側長子位宮監鮑邈之魏雅初皆
有寵於太子邈之晚見疎於雅乃宻啓上云雅為太子
厭禱武帝遣檢掘果得鵝物大驚將窮其事徐勉固諫
而止但誅道士由是太子終身慙憤不能以自明　臣
光曰君子之於正道不可少頃離也不可跬步失也以
昭明太子之仁孝武帝之慈愛一染嫌疑之迹身以憂
死罪及後昆求吉得凶不可湔滌可不戒哉是以詭誕
之士竒邪之術君子逺之
　　　北齊長廣王信術士之言不舉兵
陳天嘉二年齊主之誅楊燕也許以長廣王湛為太弟
既而立太子百年湛心不平帝在晉陽湛居守於鄴内
不自安問計於髙元海元海曰有三䇿恐不堪用耳請
殿下如梁孝王故事從數騎入晉陽先見太后求哀後
見主上請去兵權以死為限不干朝政必保太山之安
此上䇿也不然當具表云威權太盛恐取謗衆口請青
齊二州刺史沈靖自居必不招物議此中䇿也更問下
䇿曰發言即恐族誅固逼之元海曰濟南世嫡主上假
太后令而奪之今集文武尊立濟南號令天下以順討
逆此萬世一時也湛大悦然性怯狐疑未能用使術士
鄭道謙等卜之皆曰不利舉事静則吉有林慮令潘子
宻曉占候潜謂湛曰宮車當晏駕殿下為天下主湛拘
之於内以候之又令巫覡卜之多云不須舉兵自有大
慶湛乃奉詔令數百騎送濟南王至晉陽帝使人酖之
濟南王不從乃扼殺之
　　　唐術士惡吕才敘隂陽之書
貞觀十五年太宗以近世隂陽雜書訛偽尤多命太常
博士吕才與諸術士刋定可行者凡四十七卷書成上
之才皆為之敘質以經史其序宅經以為近世巫覡妄
分五姓如張王為商武庾為羽似取諧韻至於以栁為
宫以趙為角又復不𩔖或同出一姓分屬宮商或複姓
數字莫辨徴羽此則事不稽古義理乖僻者也敘禄命
以為禄命之書多言或中人乃信之然長平阬卒未聞
共犯三刑南陽貴士何必俱當六合今亦有同年同禄
而貴賤懸殊共命共胎而夭夀更異按魯莊公法應貧
賤又尫弱短陋惟得長夀秦始皇法無官爵縱得禄少
奴婢為人無始有終漢武帝後魏孝文帝皆法無官爵
宋武帝禄與命並當空亡唯宜長子雖有次子法當早
夭此皆禄命不驗之著明者也其敘𦵏以為孝經云卜
其宅兆而安厝之盖以窀穸既終永安體魄而朝市遷
變泉石交侵不可前知故謀之龜筮近代或遺年月或
相墓田以為一事失所禍及死生按禮天子諸侯大夫
𦵏皆有月數是古人不按年月也春秋九月丁巳𦵏定
公兩不克𦵏戊午日下昃乃克𦵏是不擇日也鄭𦵏簡
公司墓之室當路毁之則朝而窆不毁則日中而窆子
産不毁是不擇時也古之𦵏者皆於國都之北兆域有
常處是不擇地也今𦵏書以為子孫富貴貧賤夀夭皆
因卜𦵏所致夫子文為令尹而三已栁下惠為士師而
三黜計其丘隴未嘗改移而野俗無識妖巫妄言遂於
擗踊之際擇𦵏地而希官爵荼毒之秋選𦵏時而規財
利或云辰日不可哭泣遂莞爾而對弔客或云同屬忌
於臨壙遂吉服不送其親傷教敗禮莫斯為甚術士皆
惡其言而識者以為確論
　　　髙宗不惑娑婆寐合長年藥
顯慶二年初王𤣥䇿之破天竺也得方士那羅邇娑婆
寐以歸自言有長生之術太宗頗信之深加禮敬合長
生藥發使四方求竒藥異石又發使詣婆羅門諸國采
藥其言率皆迂誕無實茍欲以延嵗月藥竟不就乃放
還髙宗即位復詣長安又遣歸𤣥䇿時為道王友奏言
此婆羅門實能合長年藥自説必成今遣歸可惜失之
𤣥䇿退髙宗謂侍臣曰自古安有神仙秦始皇漢武帝
求之疲弊生民卒無所成果有不死之人今皆安在李
勣對曰誠如聖言此婆羅門今兹再来容髮衰白已改
於前何能長生陛下遣之内外皆喜娑婆寐竟死於長
安
　　　郝處俊諫髙宗餌不死藥
緫章元年以烏荼國婆羅門盧迦逸多為懷化大將軍
逸多自言能合不死藥髙宗將餌之東臺侍郎郝處俊
諫曰脩短有命非藥可延貞觀之末先帝服那羅邇娑
婆寐藥竟無效大漸之際名醫不知所為議者歸罪娑
婆寐將加顯戮恐取笑戎狄而止前鑒不逺願陛下深
察髙宗乃止
　　　韋什方以妖妄惑衆
延載元年河内有老尼居神都麟趾寺與嵩山人韋什
方等以妖妄惑衆尼自號浄光如来云能知未然什方
自云呉赤烏元年生又有老胡亦自言五百嵗云見薛
師已二百年矣容貌愈少天后甚信重之賜什方姓武
氏同平章事制云邁軒代之廣成逾漢朝之河上什方
乞還山制罷遣之
　　　劉思禮惑於術士而謀反
神功元年箕州刺史劉思禮學相人於術士張憬藏憬
藏謂思禮當歴箕州位至太師思禮念太師人臣極貴
非佐命無以致之乃與洛州録事參軍綦連耀謀反隂
結朝士託相術許人富貴俟其意悦因説以綦連耀有
天命公必因之以得富貴鳯閣舎人王劇用思禮為箕
州刺史明堂尉吉頊聞其謀以告来俊臣使上變告之
天后使武懿宗推之懿宗令思禮廣引朝士許免其死
於是思禮引同平章事李元素等凡三十六家皆海内
名士窮楚毒以成其獄皆族誅之
　　　鄭普思等皆以妖妄除美官
神龍元年術士鄭普思尚衣奉御葉静能皆以妖妄為
中宗所信重墨敕以普思為秘書監静能為國子祭酒
左拾遺李邕上疏以為詩三百一言以蔽之曰思無邪
若有神仙能令人不死則秦始皇漢武帝得之矣佛能
為人福利則梁武帝得之矣堯舜所以為帝王首者亦
脩人事而已尊寵此屬何補於國中宗皆不聽
　　　明皇恩禮張果甚厚
開元二十二年方士張果自謂有神仙術誑人云堯時
為侍中於今數千嵗多往来恒山中則天以来屢徴不
至相州刺史韋濟薦之明皇遣中書舎人徐嶠齎璽書
迎之至東都肩輿入宮恩禮甚厚
　　　明皇因誣奏尸解而信神仙
張果固請歸恒山制以為銀青光禄大夫號通𤣥先生
厚賜而遣之後卒好異者奏以為尸解明皇由是頗信
神仙
　　　李藩勸憲宗絶方士之説
元和五年憲宗與宰相語及神仙問果有之乎李藩對
曰秦始皇漢武帝學仙之效具載前史太宗服天竺僧
長年藥致疾此古今之明戒也陛下春秋鼎盛方勵志
太平宜拒絶方士之説茍道盛徳充人安國理何憂無
堯舜之夀乎
　　　憲宗慕長生使方士臨民
十三年憲宗晚節好神仙詔天下求方士宗正卿李道
古先為鄂岳觀察使以貪暴聞恐終獲罪思所以自媚
於上乃因皇甫鎛薦山人栁泌云能合長生藥詔泌居
興唐觀煉藥泌言於憲宗曰天台山神仙所集多靈草
臣雖知之力不能致誠得為彼長吏庶㡬可及憲宗信
之以泌權知台州刺史諫官争論奏以為人主喜方士
未有使之臨民賦政者憲宗曰煩一州之力而能為人
主致長生臣子亦何愛焉由是羣臣莫敢言
　　　裴潾諫餌方士藥坐貶
十四年栁泌至台州驅吏民采藥嵗餘無所得而懼舉
家逃入山中浙東觀察使捕送京師皇甫鎛李道古保
護之憲宗復使待詔翰林服其藥日加躁渇起居舎人
裴潾上言以為除天下之害者受天下之利同天下之
樂者饗天下之福自黄帝至於文武享國夀者皆用此
道也自去嵗以来所在多薦方士轉相汲引其數浸繁
借令天下真有神仙彼必深潜巖壑惟畏人知凡候俟
權貴之門以大言自衒竒伎驚衆者皆不軌徇利之人
豈可信其説而餌其藥邪夫藥以愈疾非朝夕長餌之
物况金石酷烈有毒又兼以火氣殆非人五藏所能勝
也古者君飲藥臣先嘗之乞令獻藥者先自餌一年則
真偽自可辨矣憲宗怒貶潾江陵令
　　　憲宗服金丹多躁怒
十五年憲宗服金丹多躁怒左右宦官往往獲罪有死
者人人自危暴崩於中和殿時人皆言内常侍陳𢎞志
弑逆其黨𩔖諱之不敢討賊但云藥發外人莫能明也
穆宗即位杖殺栁泌及僧大通自餘方士皆流嶺表
　　　張皐諫穆宗餌方士金石之藥
長慶四年初栁泌等既誅方士稍復因左右以進穆宗
餌其金石之藥有處士張皐者上疏以為神慮澹則血
氣和嗜欲勝則疾疹作藥以攻疾無疾不可餌也昔孫
思邈有言藥勢有所偏助令人藏氣不平借使有疾用
藥猶須重慎庶人尚爾况於天子先帝信方士妄言餌
藥致疾此陛下所詳知也豈得復循其覆轍乎今朝野
之人紛紜竊議但畏忤㫖莫敢進言臣生長蓬艾麋鹿
與遊無所邀求但粗知忠義欲禆萬一耳穆宗甚善其
言使求之不獲
　　　趙歸真以神仙之術説敬宗
寳厯二年道士趙歸真説敬宗以神仙僧惟貞齊賢正
簡説敬宗以禱祠求福皆出入宮禁敬宗信用其言山
人杜景先請徧歴江嶺求訪異人有潤州人周息元自
言夀數百嵗敬宗遣中使迎之息元至京師館之禁中
山亭
　　　李徳裕諫武宗親近道士
會昌四年武宗好神仙道士趙歸真得幸諫官屢以為
言李徳裕亦諫曰歸真敬宗朝罪人不宜親近武宗曰
朕宮中無事時與之談道滌煩耳至於政事朕必問卿
等與次對官雖百歸真不能惑也徳裕曰小人見勢利
所在則奔趣之如夜蛾之投燭間旬日以来歸真之門
車馬輻輳願陛下深戒之
　　　武宗餌金丹性加躁急
五年武宗餌方士金丹性加躁急喜怒不常武宗問李
徳裕以外事對曰陛下威㫁不測外人頗驚懼曏者寇
逆暴横固宜以威制之今天下既平願陛下以寛理之
但使得罪者無怨為善者不驚則為寛矣
　　　宣宗杖殺趙歸真
六年杖殺道士趙歸真等數人流羅浮山人軒轅集于
嶺南
　　　柴嶽明言隂陽書不言帝王家
大中二年宣宗欲作五王院於大明宮以處皇子之幼
者召術士柴嶽明使相其地嶽明對曰臣庶之家遷徙
不常故有自陽宅入隂宅隂宅入陽宅刑克禍福師有
其説今陛下深拱法宮萬神擁衛隂陽書本不言帝王
家宣宗善其言賜束帛遣之
　　　韋厪信術士設醮以求官
大中十年司農卿韋厪欲求夏州節度使有術士知之
詣厪門曰吾善醮星辰求官無不如意厪信之夜設醮
具於庭術士曰請公自書官階一通既得之仰天大呼
曰韋厪有異志令我祭天厪舉家拜泣曰願山人賜百
口之命家之貨財珍玩盡與之邏者怪術士服鮮衣執
以為盜術士急乃曰韋厪令我祭天我欲告之彼以家
財求我耳事上聞宣宗召厪面詰之具知其寃謂宰相
曰韋厪城南甲族為姦人所誣勿使獄吏辱之立以術
士付京兆杖死貶厪永州司馬
　　　宣宗晚節好神仙
十一年宣宗晚節頗好神仙遣中使迎道士軒轅集於
羅浮山
　　　軒轅集勸宣宗不必求長生
十二年軒轅集至長安宣宗召入禁中問曰長生可學
乎對曰王者屏欲而崇徳則自然受天遐福何處更求
長生留數月堅求還山乃遣之
　　　宣宗疑忌方深
崔慎由為東川節度使宣宗欲御樓肆赦令狐綯曰御
樓所費甚廣事須有名且赦不可數宣宗不悦曰遣朕
於何得名慎由曰陛下未建儲宮四海屬望若舉此禮
雖郊祀亦可况於御樓時宣宗餌方士藥已覺躁渇而
外人未知疑忌方深聞之俛首不復言旬日慎由罷相
　　　髙駢為吕用之所惑
中和二年初髙駢好神仙有方士吕用之坐妖黨亡命
歸駢駢厚待之補以軍職又引其黨張守一諸葛殷共
蠱惑駢駢與鄭畋有隙用之謂駢曰宰相有遣劒客来
刺公者今夕至矣駢大懼問計安出用之曰張先生嘗
學斯術可以禦之駢請於守一守一許諾乃使駢衣婦
人之服潜於他室而守一代居駢寢榻中夜擲銅器於
階令鏗然有聲又宻以囊盛彘血灑於庭宇如格鬭之
狀及旦笑謂駢曰㡬落奴手駢謝泣曰先生於駢乃更
生之惠也厚酬以金寳有蕭勝者賂用之求鹽城監駢
有難色用之曰近得上仙書云有寳劍在鹽城井中須
一靈官取之以勝上仙左右之人欲使取劍耳駢乃許
之勝至鹽數月函一銅匕首以獻用之見稽首曰此北
帝所佩得之則百里之内五兵不能犯駢乃飾以珠玊
常置坐隅用之又刻青石為竒字云玉皇授白雲先生
髙駢宻令左右置道院香案駢得之驚喜用之曰玊皇
以公焚修功著將補真官計鸞鶴不日當降此際用之
等謫限亦滿必得陪幢節同歸上清耳是後駢於道院
庭中刻木鶴時著羽服跨之日夕齋醮鍊金燒丹費以
巨萬計用之又言神仙好樓居説駢作迎仙樓費十五
萬緡又作延和閣髙八丈用之每對駢呵叱風雨仰揖
空際云有神仙過雲表駢輒隨而拜之駢倚用之如左
右手公私大小之事皆決於用之退賢進不肖淫刑濫
賞駢之政事於是大壞矣用之知上下怨憤恐有竊發
請置巡察使駢即以用之領之募險獪者百餘人縱横
閭巷間謂之察子民間呵妻詈子靡不知之用之欲奪
人貲財掠人婦女輒誣以叛逆榜掠取服殺其人而取
之所破滅者數百家道路以目將吏士民雖家居皆重
足屏氣用之又欲以兵威脅制諸將請選募諸軍驍勇
之士二萬人號左右莫邪軍駢即以張守一及用之為
左右莫邪軍使每出入導從近千人用之侍妾百餘人
自奉奢靡用度不足輒留三司綱輸其家用之猶慮人
泄其姧謀乃言於駢曰神仙不難致但恨學道者不能
絶俗累故不肯降臨耳駢乃悉去姬妾謝絶人事賓客
將吏皆不得見有不得已見之者皆先令沐浴齋袚然
後見拜起纔畢已復引出由是用之得専行威福無所
忌憚境内不復知有駢矣
　　　劉巨容以燒藥為金滅族
龍紀元年劉巨容之在襄陽也有申屠生教之燒藥為
黄金田令孜之弟過襄陽巨容出金示之及寓居成都
令孜求其方不與恨之是嵗令孜殺巨容滅其族
　　　後唐僧誠惠以妖妄惑人
同光三年初五臺僧誠惠以妖妄惑人自言能降伏天
龍命風召雨荘宗尊信之親帥后妃及皇弟皇子拜之
誠惠安坐不起羣臣莫敢不拜獨郭崇韜不拜時大旱
荘宗自鄴都迎誠惠至洛陽使祈雨士民朝夕瞻仰數
旬不雨或謂誠惠官以師祈雨無驗將焚之誠惠逃去
慙懼而卒
　　　趙鳯諫明宗召周𤣥豹
天成二年初晉陽相者周𤣥豹嘗言明宗貴不可言及
即位欲召詣闕趙鳯曰𤣥豹言陛下當為天子今已驗
矣無所復詢若置之京師則輕躁狂險之人必輻湊其
門争問吉凶自古術士妄言致人族滅者多矣非所以
靖國家也明宗乃就除光禄卿致仕厚賜金帛而已
　　　閩王信陳守元避位受籙
長興二年閩陳守元等稱寳皇之命謂閩王延鈞曰茍
能避位受道當為天子六十年延鈞信之命其子繼鵬
權軍府事延鈞避位受籙道名𤣥錫
　　　閩王自負得寳皇㫖謀稱帝
三年閩王延鈞謂陳守元曰為我問寳皇既為六十年
天子後當何如明日守元入白昨夕奏章得寳皇㫖當
為大羅仙主徐彦等亦曰北廟崇順王嘗見寳皇其言
與守元同延鈞益自負始謀稱帝表朝廷云錢鏐卒請
以臣為吳越王馬殷卒請以臣為尚書令朝廷不報自
是職貢遂絶
　　　陳守元號天師受賂
清泰二年閩主賜洞真先生陳守元號天師信重之乃
至更易將相刑罰選舉皆與之議守元受賂請託言無
不從其門如市
　　　後晉范延光信術士有非望之志
天福二年初天雄節度使范延光微時有術士張生語
之云必為將相延光既貴信重之延光嘗夢蛇自臍入
腹以問張生張生曰蛇者龍也帝王之兆延光由是有
非望之志
　　　閩主鑄寳皇大帝於禁中
四年閩主忌其叔父延武延望才名巫者林興與延武
有怨託鬼神語云延武延望將為變閩主不復詰使興
帥壯士就第殺之并其五子閩主用陳守元言作三清
殿於禁中以黄金數千斤鑄寳皇大帝天尊老君像晝
夜作樂焚香禱祀求神丹政無大小皆林興𫝊寳皇命
決之
　　　南唐道士王栖霞以治身心譏唐主
八年唐主嘗夢吞靈丹旦而方士史守沖獻丹方以為
神而餌之浸成躁急左右諫不聽嘗以藥賜李建勲曰
臣餌之數日已覺躁熱况多餌乎唐主曰朕服之久矣
羣臣奏事往往暴怒唐主問道士王栖霞何道可致太
平對曰王者治心治身乃治家國今陛下尚未能去饑
嗔飽喜何論太平宋后自簾中稱歎以為至言凡唐主
所賜予栖霞皆不受栖霞常為人奏章唐主欲為之築
壇辭曰國用方乏何暇及此俟焚章不化乃當奏請耳
　　　孫方簡以妖術聚衆為盜
開運三年定州西北二百里有狼山土人築堡於山上
以避胡寇堡中有佛舎尼孫深意居之以妖術惑衆言
事頗驗逺近信奉之中山人孫方簡及弟行友自言深
意之姪不飲酒食肉事深意甚謹深意卒方簡嗣行其
術稱深意坐化嚴飾事之如生其徒日滋會晉與契丹
絶好北邊賦役繁重寇盜充斥民不安其業方簡行友
因帥鄉里豪健者據寺為寨以自保契丹入寇方簡帥
衆邀擊頗獲其甲兵牛馬軍資人挈家往依之者益衆
久之至千餘家遂為羣盜懼為吏所討乃歸款朝廷朝
廷亦資其禦寇署東北招收指揮使方簡時入契丹境
鈔掠多所殺獲既而邀求不已朝廷小不副其意則舉
寨降於契丹請為鄉道以入寇
　　　後漢李守貞信術士自稱秦王
乾祐元年李守貞聞杜重威死而懼隂有異志自以晉
世嘗為上將有戰功漢室新造天子年少初立執政皆
後進有輕朝廷之志乃招納亡命養死士治城塹繕甲
兵晝夜不息趙修已素善術數為守貞言時命不可勿
妄動前後切諫非一守貞不聽僧揔倫以術媚守貞言
其必為天子守貞信之又嘗會將佐置酒引弓指䑛掌
虎圖曰吾有非常之福當中其舌一發中之左右皆賀
守貞益自負會趙思綰據長安奉表獻御衣於守貞守
貞自謂天人協契乃自稱秦王
　　　僧揔倫以分野有災誣守貞
李守貞屢出兵欲突長圍皆敗而返遣人齎蠟丸求救
於唐蜀契丹皆為邏者所獲城中食且盡殍死者日衆
守貞憂形於色召揔倫詰之揔倫曰大王當為天子人
不能奪但此分野有災待磨滅將盡只餘一人一騎乃
大王鵲起之時也守貞猶以為然
　　　後周術者以鎮星紿慕容彦超
廣順二年太祖發大梁至兖州使人招諭慕容彦超城
上人語不遜乃命諸軍進攻先是術者紿彦超云鎮星
行至角亢角亢兖州之分其下有福彦超乃立祠而禱
之令民家皆立黄幡彦超性貪吝官軍攻城急猶瘞藏
珍寳由是人無鬭志將卒相繼有出降者官軍克城彦
超方禱鎮星祠帥衆力戰不勝乃焚鎮星祠與妻赴井
死子繼勲出走追獲殺之官軍大掠城中死者近萬人
　　　符彦卿女當為天下母
顯徳元年初符彦卿有女適李守貞之子崇訓相者言
其貴當為天下母守貞喜曰吾婦猶母天下況我乎反
意遂決及敗崇訓先自刃其弟妹次及符氏符氏匿幃
下崇訓倉猝求之不獲遂自剄亂兵既入符氏安坐堂
上叱亂兵曰吾父與郭公為昆弟汝曹勿無禮太祖遣
使歸之於彦卿及世宗鎮澶州太祖為世宗娶之立為
皇后后性和惠而明決世宗甚重之
　　　世宗問陳摶以飛升黄白之術
三年世宗召華山隱士陳摶問以飛升黄白之術對曰
陛下為天子當以治天下為務安用此為遂遣還山詔
州縣長吏常存問之
　　術數門
　　　淮南徐温紿張顥用左牙兵
後梁開平二年初淮南左牙指揮使張顥與右牙指揮
使徐温謀弑威王温曰參用左右牙兵心必不一不若
獨用吾兵顥不可温曰然則獨用公兵顥從之至是窮
治逆黨皆左牙兵也由是人以温為實不知謀也隆演
以温為左右牙都指揮使軍府事咸取決焉
　
　
　
　
　
　
　
　
　
　
　
　
　
　通鑑總𩔖卷十四上
欽定四庫全書
　通鑑總𩔖卷十四下　　　　宋　沈樞　撰
　　佛法門
　　　漢楚王英最先好佛
永平八年楚王英奉黄縑白紈詣國相曰託在蕃輔過
惡累積歡喜大恩奉送縑帛以贖愆罪國相以聞詔報
曰楚王誦黄老之微言尚浮屠之仁祠潔齊三月與神
為誓何嫌何疑當有悔吝其還贖以助伊蒲塞桑門之
盛饌初明帝聞西域有神其名曰佛因遣使之天竺求
其道得其書及沙門以来其書大抵以虛無為宗貴慈
悲不殺以為人死精神不滅隨復受形生時所行善惡
皆有報應故所貴修練精神以至為佛善為宏闊勝大
之言以勸誘愚俗精於其道者號曰沙門於是中國始
𫝊其術圖其形像而王公貴人獨楚王英最先好之
　　　後趙敬事佛圖澄
東晉咸康元年初趙主勒以天竺僧佛圖澄豫言成敗
數有驗敬事之及虎即位奉之尤謹衣以綾錦乘以雕
輦朝會之日太子諸公扶翼上殿主者唱大和尚衆坐
皆起使司空李農旦夕問起居太子諸公五日一朝國
人化之率多事佛澄之所在無敢向其方面涕唾者争
造寺廟削髮出家虎以其真偽雜糅或避賦役為姦宄
乃下詔問中書曰佛國家所奉閭里小人無爵秩者應
事佛否著作郎王度等議曰王者祭祀典禮具存佛外
國之神非天子諸華所應祠奉漢氏初𫝊其道唯聽西
域人立寺都邑以奉之漢人皆不得出家魏世亦然今
宜禁公卿以下毋得詣寺燒香禮拜其趙人為沙門者
皆返初服虎詔曰朕生自邊鄙忝君諸夏主於饗祀應
從本俗其夷趙百姓樂事佛者特聽之
　　　姚秦以鳩摩羅什為國師
義熈元年秦王興以鳩摩羅什為國師奉之如神親帥
羣臣及沙門聽羅什講佛經又命羅什翻譯西域經論
三百餘卷大營塔寺沙門坐禪者常以千數公卿以下
皆奉佛由是州郡化之事佛者十室而九
　　　北魏世祖用崔浩言誅沙門毁經像
宋元嘉二十三年魏世祖與崔浩皆信重寇謙之奉其
道浩素不喜佛法每言於世祖以為佛法虛誕為世費
害宜悉除之及世祖討蓋吳至長安入佛寺沙門飲從
官酒從官入其室見大有兵器出以白世祖世祖怒曰
此非沙門所用必與蓋吳通謀欲為亂耳命有司案誅
闔寺沙門閲其財産大得釀具及州郡牧守富人所寄
藏物以萬計又為窟室以匿婦女浩因説世祖悉誅天
下沙門毁諸經像世祖從之寇謙之與浩固争浩不從
先盡誅長安沙門焚毁經像并敕留臺下四方令一用
長安法詔曰昔後漢荒君信惑邪偽以亂天常自古九
州之中未常有此夸誕大言不本人情叔季之世莫不
眩焉由是政教不行禮義大壞九服之内鞠為丘墟朕
承天緒欲除偽定真復羲農之治其一切盪除滅其蹤
迹自今已後敢有事胡神及造形像泥人銅人者門誅
有非常之人然後能行非常之事非朕孰能去此歴代
之偽物有司宣告征鎮諸軍刺史諸有浮圖形像及胡
經皆撃破焚燒沙門無少長悉阬之太子晃素好佛法
屢諫不聽乃緩宣詔書使逺近豫聞之得各為計沙門
多亡匿獲免或收藏經像唯塔廟在魏境者無復孑遺
　　　北魏髙宗聽民為沙門出家
二十九年魏世祖晚年佛禁稍弛民間往往有私習者
及髙宗即位羣臣多請復之乙夘詔州郡縣衆居之所
各聽建佛圖一區民欲為沙門者聽出家大州五十人
小州四十人於是曏所毁佛圖率皆修復魏主親為沙
門師賢等五人下髮以師賢為道人統
　　　齊范縝盛稱無佛
永明二年竟陵王子良篤好釋氏招致名僧講論佛法
道俗之盛江左未有或親為衆僧賦食行水世頗以為
失宰相體范縝盛稱無佛子良曰君不信因果何得有
富貴貧賤縝曰人生如樹花同發隨風而散或拂簾幌
墜茵席之上或關籬牆落糞溷之中墜茵席者殿下是
也落糞溷者下官是也貴賤雖復殊塗因果竟在何處
子良無以難
　　　東魏禁民立寺
梁大同四年魏自正光以後四方多事民避賦役多為
僧尼至二百萬人寺有三萬餘區至是東魏始詔牧守
令長擅立寺者計其功庸以枉法論
　　　武帝窮土木以増廣浮圖
中大同元年武帝幸同泰寺遂停寺省講三慧經解講
大赦改元是夜同泰寺浮圖災武帝曰此魔也宜廣為
法事羣臣皆稱善乃下詔曰道髙魔盛行善鄣生當窮
兹土木倍増往日遂起十二層浮圖將成值侯景亂而
止
　　　唐太宗責蕭瑀復悔出家
貞觀二十年太宗嘗謂張亮曰卿既事佛何不出家瑀
因自請出家太宗曰亦知公雅好桑門今不違公意瑀
須㬰復進曰臣適思之不能出家太宗以瑀對羣臣發
言反覆尤不能平手詔數其罪曰朕於佛教非意所遵
求其道者未驗福於將来修其教者翻受辜於既往至
若梁武窮心於釋氏簡文鋭意於法門傾帑藏以給僧
祗殫人力以供塔廟及乎三淮沸浪五嶺騰煙假餘息
於熊蹯引殘魂於雀􁈸子孫覆亡而不暇社稷俄頃而
為墟報施之徴何其謬也瑀踐覆車之餘軌襲亡國之
遺風棄公就私未明隱顯之際身俗口道莫辨邪正之
心修累葉之殃源祈一躬之福本上以違忤君主下則
扇習浮華自請出家尋復違異一迴一惑在於瞬息之
間自可自否變於帷扆之所乖棟梁之體豈具瞻之量
乎朕隱忍至今瑀全無悛改可商州刺史仍除其封
　　　僧法明撰大雲經
天授元年東魏國寺僧法明等撰大雲經四卷表上之
言天后乃彌勒佛下生當代唐為閻浮提主制頒於天
下
　　　魏傳弓發慧範姦贓
景龍元年銀青光禄大夫上庸公聖善中天西明三寺
主慧範於東都作聖善寺長樂坡作大像府庫為之虛
耗中宗及韋后皆重之勢傾内外無敢指目者侍御史
魏𫝊弓發其姦贓四十餘萬請置極法中宗欲宥之𫝊
弓曰刑賞國之大事陛下賞已妄加豈宜刑所不及中
宗乃削黜慧範放于家
　　　吕元泰諫中宗營建佛寺
二年清源尉呂元泰上疏以為邉境未寧鎮戍不息士
卒困苦轉輸疲弊而營建佛寺月廣嵗滋勞人費財無
有窮極昔黄帝堯舜禹湯文武惟以儉約仁義立徳垂
名晉宋以降塔廟競起而喪亂相繼由其好尚失所奢
靡相髙人不堪命故也伏願回營造之資充疆場之費
使烽燧永息羣生富庶則如来慈悲之施平等之心孰
過於此疏奏不省
　　　明皇沙汰僧尼
開元二年中宗以来貴戚争營佛寺奏度人為僧兼以
偽妄富戸强丁多削髪以避徭役所在充滿姚崇上言
佛圖澄不能存趙鳩摩羅什不能存秦齊襄梁武未免
禍殃但使蒼生安樂即是佛身何用妄度姦人使壞正
法明皇從之命有司沙汰天下僧尼以偽妄還俗者萬
二千餘人
　　　姚崇戒子孫勿追薦求福
九年梁文獻公姚崇薨遺令佛以清浄慈悲為本而愚
者冩經造像冀以求福昔周齊分據天下周則毁經像
而修甲兵齊則崇塔廟而弛刑政一朝合戰齊滅周興
近者諸武諸韋造寺度人不可勝紀無救族誅汝曹勿
效兒女子終身不寤追薦㝠福道士見僧獲利效其所
為尤不可延之於家當永為後法
　　　髙郢諫代宗造章敬寺
大厯二年魚朝恩奏以先所賜荘為章敬寺以資章敬
太后冥福於是窮壯極麗盡都市之材不足用奏毁曲
江及華清宮館以給之費逾萬億衛州進士髙郢上書
略曰先太后聖徳不必以一寺増輝國家永圖無寧以
百姓為本捨人就寺何福之為又曰陛下當卑宮室以
夏禹為法而崇塔廟踵梁武之風乎又上書略曰古之
明王積善以致福不費財以求福修徳以消禍不勞人
以禳禍今興造急促晝夜不息力不逮者隨以榜笞愁
痛之聲盈於道路以此望福臣恐不然皆寝不報
　　　憲宗遣使迎佛骨
元和十三年功徳使上言鳯翔法門寺塔有佛指骨相
𫝊三十年一開開則嵗豐人安来年應開請迎之憲宗
遣中使帥僧衆迎之
　　　韓愈諫迎佛骨入宮禁
十四年中使迎佛骨至京師憲宗留禁中三日乃歴送
諸寺王公士民瞻奉捨施惟恐弗及有竭産充施者有
然香臂頂供養者刑部侍郎韓愈上表切諫以為佛者
夷狄之一法耳自黄帝以至禹湯文武皆享夀考百姓
安樂當是時未有佛也漢明帝時始有佛法其後亂亡
相繼運祚不長宋齊梁陳元魏以下事佛漸謹年代尤
促唯梁武帝在位四十八年前後三捨身為寺家奴竟
為侯景所逼餓死臺城國亦尋滅事佛求福乃更得禍
由此觀之佛不足信亦可知矣百姓愚冥易惑難曉茍
見陛下如此皆云天子大聖猶一心敬信百姓微賤於
佛豈可更惜身命佛本夷狄之人口不言先王之法言
身不服先王之法服不知君臣之義父子之恩假如其
身尚在奉國命来朝京師不過宣政一見禮賓一設賜
衣一襲衛而出之於境不令惑衆也況其身死已久枯
朽之骨豈宜以入宮禁乞以此骨付有司投諸水火永
絶根本斷天下之疑絶後代之惑豈不盛哉佛如有靈
能作禍福凡有殃咎宜加臣身憲宗得表大怒出示宰
相將加愈極刑裴度崔羣為言愈雖狂發於忠懇宜寛
容以開言路貶愈為潮州刺史自戰國之世老荘與儒
者争衡更相是非至漢末益之以佛然好者尚寡晉宋
以来日益繁熾自帝王至于士民莫不尊信下者畏慕
罪福髙者論難空有獨愈惡其蠧財惑衆力排之其言
多矯激太過惟送文暢師序最得其要曰夫鳥俛而啄
仰而四顧獸深居而簡出懼物之為己害也猶且不免
焉弱之肉强之食今吾與文暢安居而暇食優游以生
死與禽獸異者寧可不知其所自邪
　　　李徳裕諫敬宗生日度僧
長慶四年徐泗觀察使王智興以敬宗生日請於泗州
置成壇度僧尼以資福許之自元和以来敕禁此弊智
興欲聚貨首請置之於是四方輻湊江淮尤甚智興家
貲由此累鉅萬浙西觀察使李徳裕上言若不鈐制至
降誕日方停計兩浙福建當失六十萬丁奏至即日罷
之
　　　武宗毁寺舎令僧尼還俗
會昌五年武宗惡僧尼耗蠧天下欲去之敇上都東都
兩街各留二寺毎寺留僧三十人天下節度觀察使治
所及同華商汝州各留一寺分為三等上等留僧二十
人中等留十人下等五人餘僧及尼并大秦穆護祅僧
皆勒歸俗寺非應留者立期令所在毁撤仍遣御史分
道督之財貨田産並没官寺材以葺公廨驛舎銅像鍾
磬以鑄錢
　　　李徳裕禁五臺僧奔幽州
詔陳釋教之弊宣告中外凡天下所毁寺四千六百餘
區歸俗僧尼二十六萬五百人大秦穆護祅僧二千餘
人毁招提蘭若四萬餘區收良田數千萬頃奴婢十五
萬人所留僧皆𨽻主客不𨽻祠部百官奉表稱賀尋又
詔東都止留僧二十人諸道留二十人者減其半留十
人者減三人留五人者更不留五臺僧多亡奔幽州李
徳裕召進奏官謂曰汝趣白本使五臺僧為將必不如
幽州將為卒必不如幽州卒何為虛取容納之名染於
人口獨不見近日劉從諫招集無算閒人竟有何益張
仲武乃封二刀付居庸闗曰有遊僧入境則斬之主客
郎中韋博以為事不宜太過李徳裕惡之出為靈武節
度副使
　　　宣宗聽僧營葺所廢寺
大中元年閏月敕應會昌五年所廢寺有僧能營葺者
聽自居之有司毋得禁止是時君相務反會昌之政故
僧尼之弊皆復其舊
　　　孫樵諫宣宗復僧寺
五年進士孫樵上言百姓男耕女織不自温飽而羣僧
安坐華屋美衣精饌率以十户不能養一僧武宗憤其
然髮十七萬僧是天下百七十萬户始得蘇息也陛下
縱不能如武宗除積弊奈何興之於已廢乎日者陛下
欲修國東門諫官上言遽為罷役今所復之寺豈若東
門之急乎所役之功豈若東門之勞乎願早降明詔僧
未復者勿復寺未修者勿修庶㡬百姓猶得以息肩也
中書門下奏陛下崇奉釋氏羣下莫不奔走恐財力有
所不逮因之生事擾人望委所在長吏量加撙節所度
僧亦委選擇有行業者若容凶麤之人則更非敬道也
鄉村佛舎請罷兵日修從之
　　　中書奏禁私度僧尼
六年中書門下奏度僧不精則戒法墮壞造寺無節則
損費過多請自今諸州凖元敕許置寺外有勝地靈迹
許修復繁會之縣許置一院嚴禁私度僧尼若官度僧
尼有闕則擇人補之仍申祠部給牒其欲逺遊尋師者
須有本州公驗從之
　　　蕭倣説懿宗罷去講筵
咸通三年懿宗奉佛太過怠於政事嘗於咸泰殿築壇
為内寺尼受戒兩街僧尼皆入預又於禁中設講席自
唱經手録梵筴又數幸諸寺施與無度吏部侍郎蕭倣
上疏以為𤣥祖之道慈儉為先素王之風仁義為首垂
範百代必不可加佛者棄位出家割愛中之至難取滅
後之殊勝非帝王之宜慕也願陛下時開延英接對四
輔力求人瘼䖍奉宗祧思謬賞與濫刑其殃必至知勝
殘而去殺得福甚多罷去講筵躬勤政事懿宗雖嘉奨
竟不能從
　　　懿宗迎佛骨侈於元和
十四年懿宗遣敕使詣法門寺迎佛骨羣臣諫者甚衆
至有言憲宗迎佛骨尋晏駕者懿宗曰朕生得見之死
亦無恨廣造浮圖寳帳香轝幡花幢盖以迎之皆飾以
金玊錦繡珠翠自京城至寺三百里間道路車馬晝夜
不絶佛骨至京師導以禁軍兵仗公私音樂沸天燭地
綿亘數十里儀衛之盛過於郊祀元和之時不及逺矣
富室夾道為綵樓及無遮會競為侈靡懿宗御安福門
降樓膜拜流涕霑臆賜僧及京城耆老嘗見元和事者
金帛迎佛骨入禁中三日出置安國崇化寺宰相以下
競施金帛不可勝紀因下徳音降中外繫囚
　　　南唐邊鎬盛修佛事廢綱紀
後周廣順二年唐主削邊鎬官爵流饒州初鎬以都虞
候從查文徽克建州凡所俘獲皆全之建人謂之邊佛
子及克潭州市不易肆潭人謂之邊菩薩既而為節度
使政無綱紀惟日設齋供盛修佛事潭人失望謂之邊
和尚矣
　　　世宗悉罷非勅額寺院
顯徳二年勅天下寺院非勅額者悉廢之禁私度僧尼
凡欲出家者必俟祖父母父母伯叔父之命惟兩京大
名府京兆府青州聽設戒壇禁僧俗捨身㫁手足煉指
挂燈帶鉗之𩔖幻惑流俗者令兩京及諸州毎嵗造僧
帳有死亡歸俗皆隨時開落是嵗天下寺院存者二千
六百九十四廢者三萬三百三十六見僧四萬二千四
百四十四尼一萬八千七百五十六
　　　世宗毁銅像以鑄錢
世宗以縣官久不鑄錢而民間多銷錢為器皿及佛像
錢益少敕民間銅器佛像五十日内悉令輸官世宗謂
侍臣曰卿輩勿以毁佛為疑夫佛以善道化人茍志於
善斯奉佛矣彼銅像豈所謂佛邪且吾聞佛志在利人
雖頭目猶捨以布施若朕身可以濟民亦非所惜也
　　事神門
　　　姚秦立苻堅像以求福
東晉太元十四年後秦王萇以苻秦戰屢勝謂得秦王
堅之神助亦於軍中立堅像而禱之曰臣兄襄敇臣復
讎新平之禍臣行襄之命非臣罪也且陛下命臣以龍
驤建業臣敢違之今為陛下立像陛下勿追計臣過也
秦主登升樓遙謂萇曰為臣弑君而立像求福庸有益
乎萇以戰未有利軍中毎夜數驚乃斬像首以送秦
　　　宋太子劭事嚴道育為天師
元嘉二十九年初潘淑妃生始興王濬元皇后性妬以
淑妃有寵於文帝恚恨而殂淑妃専揔内政由是太子
劭深惡淑妃及濬濬懼為將来之禍乃曲意事劭劭更
與之善吳興巫嚴道育自言能辟穀服食役使鬼物因
東陽公主婢王鸚鵡出入主家道育謂主曰神將有符
賜主主夜卧見流光若螢飛入書笥開視得二青珠由
是主與劭濬皆信惑之劭濬並多過失數為文帝所詰
責使道育祈請欲令過不上聞道育曰我已為上天陳
請必不泄露劭等敬事之號曰天師其後遂共為巫蠱
琢玊為上形像埋於含章殿前陳慶國具以其事白文
帝文帝大驚即遣收鸚鵡封籍其家得劭濬書數百紙皆
呪詛巫蠱之言又得所埋玊人命有司窮治其事道育
亡命捕之不獲
　　　唐狄仁傑奏焚吳楚淫祠
垂拱四年冬官侍郎狄仁傑以吳楚多滛祠奏焚其一
千七百餘所獨留夏禹吳大伯季札伍員四祠
　　　南漢張遇賢以事神為賊主
後晉天福七年有神降於博羅縣民家與人言而不見
其形閭閻人往占吉凶多驗縣吏張遇賢事之甚謹時
循州盜賊羣起莫相統一賊帥共禱于神神大言曰張
遇賢當為汝主於是羣帥共奉遇賢稱中天八國王改
元永樂置百官攻掠海隅遇賢年少無他方略諸將但
告進退而已南漢王以越王𢎞昌為都統循王𢎞杲為
副以討之戰于錢帛館漢兵不利二王皆為賊所圍指
揮使陳道庠等力戰救之得免東方州縣多為遇賢所陷
　　　張遇賢聽神言以取䖍州
八年南漢指揮使萬景忻敗張遇賢於循州遇賢告于
神神曰取䖍州則大事可成遇賢帥衆踰嶺趣䖍州南唐百
勝節度使賈匡浩不為備遇賢衆十餘萬攻陷諸縣再敗州
兵城門晝閉遇賢作宮室營署于白雲洞遣將四出剽掠
　　　　張遇賢以禱神無騐取敗
南唐主遣洪州營屯都虞候嚴恩將兵討張遇賢以通
事舎人邊鎬為監軍鎬用䖍州人白昌裕為謀主擊張
遇賢屢破之遇賢禱于神神不復言其徒大懼昌裕勸
鎬伐木開道出其營後襲之遇賢棄衆奔别將李台台
知神無驗執遇賢以降斬於金陵市
　　　奉道門
　　　　東晉王凝之以奉道為孫恩所殺
隆安三年孫恩因民心騷動自海島攻會稽會稽内史
王凝之世奉天師道不出兵亦不設備日於道室稽顙
跪呪官屬請出兵討恩凝之曰我已請大道借鬼兵守
諸津要各數萬賊不足憂也及恩漸近乃聽出兵恩已
至郡下陷會稽凝之出走恩執而殺之并其諸子
　　　北魏崔浩師事寇謙之
宋景平元年魏左光禄大夫崔浩研精經術練習制度
凡朝廷禮儀軍國書詔無不關掌浩不好老荘之書曰
此矯誣之説不近人情老聃習禮仲尼所師豈肯為敗
法之書以亂先王之治乎尤不信佛法曰何為事此胡
神及世祖即位左右多毁之世祖不得已命浩以公歸
第既歸第因修服食養性之術初嵩山道士寇謙之修
張道陵之術自言嘗遇老子降命謙之繼道陵為天師
授以辟穀輕身之術及科戒二十卷使之清整道教又
遇神人李譜文云老子之𤣥孫也授以圖籙真經六十
餘卷使之輔佐北方太平真君出天宮静輪之法其中
數篇李君之手筆也謙之奉其書獻於魏主朝野多未
之信崔浩獨師事之從受其術且上書贊明其事曰臣
聞聖王受命必有天應河圖洛書皆寄言於蟲獸之文
未若今日人神接對手筆粲然辭旨深妙自古無比豈
可以世俗常慮而忽上靈之命臣竊懼之世祖欣然使
謁者奉玊帛牲牢祭嵩嶽迎致謙之弟子在山中者以
崇奉天師顯揚新法宣布天下起天師道塲於平城之
東南重壇五層給道士百二十人衣食每月設厨會數
千人
　　　寇謙之勸魏主作静輪宮
宋元嘉十九年比魏世祖備法駕詣道壇受符籙旗幟
盡青自是毎帝即位皆受籙謙之又奏作静輪宮必令
其髙不聞雞犬欲以上接天神崔浩勸世祖為之功費
萬計經年不成太子晃諫曰天人道殊卑髙定分不可
相接理在必然今虛耗府庫疲弊百姓為無益之事將
安用之必如謙之所言請因東山萬仞之髙為功差易
世祖不從
　　　唐髙宗拜道士潘師正
永隆元年髙宗幸汝州之温湯幸嵩山處士田遊巖所
居幸道士潘師正所居髙宗及天后太子皆拜之
　　虛無門
　　　魏何晏等尚虛無以成俗
嘉平元年何晏性自喜粉白不去手行步顧影尤好老
荘之書與夏侯𤣥荀粲及山陽王弼之徒競為清談祖
尚虛無謂六經為聖人糟粕由是天下士大夫争慕效
之遂成風流不可復制焉
　　　晉裴頠著崇有論釋虛無之惑
元康七年初何晏等祖述老荘立論以為天地萬物皆
以無為本無也者開物成務無往不存者也隂陽恃以
化生賢者恃以成徳故無之為用無爵而貴矣王衍之
徒皆愛重之由是朝廷士大夫皆以浮誕為美弛廢職
業裴頠著崇有論以釋其蔽曰夫利欲可損而未可絶
有也事務可節而未可全無也蓋有飾為髙談之具者
深列有形之累盛稱空無之美形器之累有徴空無之
義難檢辯巧之文可悦似象之言足惑衆聽眩焉溺其
成説雖頗有異此心者辭不獲濟屈於所習因謂虚無
之理誠不可蓋一唱百和往而不反遂薄綜世之務賤
功利之用髙浮游之業卑經實之賢人情所徇名利從
之於是文者衍其辭訥者賛其旨立言藉於虚無謂之
𤣥妙處官不親所職謂之雅逺奉身散其㢘操謂之曠
達故砥礪之風彌以陵遲放者因斯或悖吉凶之禮忽
容止之表瀆長幼之序混貴賤之級甚者至於裸裎䙝
慢無所不至士行又虧矣夫萬物之有形者雖生於無
然生以有為己分則無是有之所遺者也故養既化之
有非無用之所能全也治既有之衆非無為之所能修
也心非事也而制事必由於心然不可謂心為無也匠
非器也而制器必須於匠然不可謂匠非有也是以欲
收重淵之鱗非偃息之所能獲也隕髙墉之禽非静拱
之所能㨗也由此而觀濟有者皆有也虚無奚益於已
有之羣生哉然習俗已成頠論亦不能救也
　　祥瑞門
　　　漢光武不受郡國祥瑞
中元元年京師醴泉湧出又有赤草生於水崖郡國頻
上甘露羣臣奉言靈物仍降宜令太史撰集以𫝊来世
光武不納常自謙無徳每郡國所上輒抑而不當故史
官罕得記焉
　　　明帝因出寳鼎抑虚譽
永平六年王雒山出寳鼎獻之詔曰祥瑞之降以應有
徳方今政化多僻何以致兹易曰鼎象三公豈公卿奉
職得其理邪其賜三公帛五十匹九卿二千石半之先
帝詔書禁人上事言聖而間者章奏頗多浮詞自今若
有過稱虚譽尚書皆宜抑而不省示不為諂子蚩也
　　　何敞惡四方屢言嘉瑞
章和元年詔以瑞物仍集改元章和是時京師四方屢
有嘉瑞前後數百千言事者咸以為美而太尉掾何敞
獨惡之謂宋由袁安曰夫瑞應依徳而至災異縁政而
生今異鳥翔於殿屋怪草生於庭際不可不察由安懼
不敢答
　　　唐檀抑劉祗言芝草之瑞
元初六年豫章有芝草生太守劉祗欲上之以問郡人
唐檀檀曰方今外戚豪盛君道微弱斯豈嘉瑞乎祗乃
止
　　　巴部採戲言為黄龍之見
永康元年巴部言黄龍見初郡人欲就池浴見池水濁
因戲相恐此中有黄龍語遂行民間太守欲以為美故
上之部吏傅堅諫曰此走卒戲語耳太守不聽
　　　吳人以言祥瑞為筐篋中物
晉泰始九年吳人多言祥瑞者吳主以問侍中韋昭昭
曰此家人筐篋中物耳
　　　吳陳訓以青蓋入洛非吉祥
咸寧二年吳人或言於吳主曰臨平湖以漢末薉塞長
老言此湖塞天下亂此湖開天下平近無故忽更開通
此天下當太平青葢入洛之祥也吳主以問奉禁都尉
陳訓對曰臣止能望氣不能達湖之開塞退而告其友
曰青葢入洛者將有銜璧之事非吉祥也或獻小石刻
皇帝字云得於湖邊吳主大赦改元天璽
　　　吳以鬼目曰芝草買菜曰平慮草
五年吳有鬼目菜生工人黄耉家有買菜生工人吳平
家東觀案圖書名鬼目曰芝草買菜曰平慮草吳主以
耉為侍芝郎平為平慮郎皆銀印青綬
　　　北魏崔光言芝草不宜生於太極殿
梁天監四年魏有芝生於太極殿之西序魏世宗以示
侍中崔光光上表以為此荘子所謂氣蒸成菌者也柔
脆之物生於墟落穢濕之地不當生於殿堂髙華之處
今忽有之厥状扶蘇誠足異也夫野木生朝野鳥入廟
古人皆以為敗亡之象故太戊中宗懼災修徳殷道以
昌所謂家利而怪先國興而妖豫者也今西南二方兵
革未息郊甸之内大旱踰時民勞物悴莫此之甚承天
育民者所宜矜恤伏願陛下側躬聳意惟新聖道節夜
飲之樂養方富之年則魏祚可以永隆皇夀等於山岳
矣於是世宗好宴樂故光言及之
　　　北周髙祖焚九尾狐骨
陳大建九年鄭州獲九尾狐已死獻其骨周主曰瑞應
之来必彰有徳若五品時敘四海和平乃能致此今無
其時恐非實録命焚之
　　　唐太宗以祥瑞在得人
貞觀二年太宗曰比見羣臣屢上表賀祥瑞夫家給人
足而無瑞不害為堯舜百姓愁怨而多瑞不害為桀紂
後魏之世吏焚連埋木煑白雉而食之豈足為至治乎
詔自今大瑞聽表聞自外諸瑞申所司而已嘗有白鵲
構巢於寝殿槐上合歡如腰鼔左右稱賀太宗曰我常
笑隋煬帝好祥瑞瑞在得賢此何足賀命毁其巢縱鵲
於野外
　　　馮元帝言瑞石之詐被黜責
光宅元年初馮元常嘗宻言中宮威權太重宜稍抑損
髙宗雖不能用深以其言為然及天后稱制四方爭言
符瑞嵩陽令樊文獻瑞石天后命於朝堂示百官元常
奏言狀涉諂詐不可誣罔天下天后不悦出為隴州刺
史
　　　俞文俊因諫慶山流嶺外
垂拱二年雍州言新豐縣東南有山踊出改新豐為慶
山縣四方畢賀江陵人俞文俊上書天氣不和而寒暑
併人氣不和而疣贅生地氣不和而塠阜出今陛下以
女主處陽位反易剛柔故地氣塞隔而山變為災陛下
謂之慶山臣以為非慶也臣愚以為宜側身修徳以荅
天譴不然殃禍至矣天后怒流於嶺外後為六道使所
殺
　　　李昭徳屢抑獻符瑞
長夀元年天后好祥瑞有獻白石赤文者執政詰其異
對曰以其赤心李昭徳怒曰此石赤心它石盡反邪左
右皆笑襄州人胡慶以丹漆書龜腹曰天子萬萬年詣
闕獻之昭徳以刀刮盡奏請付法天后曰此心亦無惡
命釋之天后習猫使與鸚鵡共處出示百官𫝊觀未遍
猫飢搏鸚鵡食之天后甚慙
　　　杜景儉不以秋梨花為瑞
延載元年天后出梨花一枝以示宰相宰相皆以為瑞
杜景儉獨曰今草木黄落而此更發榮隂陽不時咎在
臣等因拜謝天后曰卿真宰相也
　　　薛謙光獻鼎銘為明皇受命之符
開元二年太子賓客薛謙光獻武后所製豫州鼎銘其
末云上𤣥降鑒方建隆基以為明皇受命之符姚崇表
賀且請宣示史官頒告中外臣光曰日食不驗太
史之過也而君臣相賀是誣天也采偶然之文以為符
命小臣之諂也而宰相因而實之是侮其君也上誣於
天下侮其君以明皇之明姚崇之賢猶不免於是豈不
惜哉
　　　明皇敕州縣毋得奏祥瑞
十三年明皇謂宰臣曰春秋不書祥瑞惟記有年敕自
今州縣毋得更奏祥瑞
　　　韓滉等誣奏瑞鹽生
大厯十二年先是秋霖河中府池鹽多敗韓滉恐鹽户
減税奏雨雖多不害鹽仍有瑞鹽生代宗遣蔣鎮往視
之蔣鎮還奏瑞鹽實如韓滉所言仍上表賀請宣付史
臣并置神祠錫以嘉名代宗從之賜號寳應靈慶池時
人醜之
　　　崔祐甫以猫鼠同乳為妖
十三年隴右節度使朱泚獻猫鼠同乳不相害者以為
瑞常衮帥百官稱賀中書舎人崔祐甫獨不賀曰物反
常為妖猫捕鼠乃其職也今同乳妖也何乃賀為宜戒
法吏之不察奸邊吏之不禦寇者以承天意代宗嘉之
　　　徳宗却李鷃上慶雲圖
十四年詔曰澤州刺史李鷃上慶雲圖朕以時和年豐
為嘉祥以進賢顯忠為良瑞如卿雲靈芝珍禽竒獸怪
草異木何益於人布告天下自今有此無得上獻
　　　憲宗不受毛龜之獻
永貞元年荆南獻毛龜二憲宗曰朕所寳惟賢嘉禾神
芝皆虚美耳所以春秋不書祥瑞自今凡有嘉瑞但凖
令申有司勿復以聞及珍禽竒獸皆毋得獻
　　　文宗以時和年豐為上瑞
開成三年初太和之末杜悰為鳯翔節度使有詔沙汰
僧尼時有五色雲見於岐山近法門寺民間訛言佛骨
降祥以僧尼不安之故監軍欲奏之悰曰雲物變色何
常之有未㡬獲白兎監軍又欲奏之曰此西方之瑞也
悰曰野獸未馴且宜畜之旬日而斃監軍不悦獨畫圖
獻之及鄭注代悰鎮鳯翔奏紫雲見又奏白雉是嵗八
月有甘露降於紫宸殿前櫻桃之上百官稱賀其十一
月遂有金吾甘露之變及悰為工部尚書河中奏騶虞
見百官稱賀文宗謂悰曰李訓鄭注皆因瑞以售其亂
乃知瑞物非國之慶對曰昔河出圖伏羲以畫八卦洛
出書大禹以敘九疇皆有益於人故足尚也至於禽獸
草木之瑞何時無之劉聰桀逆黄龍三見石季龍暴虐
得蒼麟十六白鹿七以駕芝葢以是觀之瑞豈在徳願
陛下専以百姓富安為國慶自餘不足取也文宗善之
它日謂宰相曰時和年豐是為上瑞嘉禾靈芝誠何益
於事宰相因言春秋記災異以儆人君而不書祥瑞用
此故也詔諸道有瑞皆無得以聞
　　　後梁太祖責宋州獻瑞麥
開平四年宋州節度使衡王友諒獻瑞麥一莖三穗太
祖曰豐年為上瑞今宋州大水安用此為詔除本縣令
名遣使詰責友諒以兖海留後惠王友能代為宋州留
後
　　災異門
　　　漢劉更生使外親上變事獲罪
初元二年元帝復徴周堪劉更生欲以為諫大夫𢎞恭
石顯白皆以為中郎元帝器重蕭望之不已欲倚以為
相恭顯及許史子弟侍中諸曹皆側目於望之等更生
乃使其外親上變事言地震殆為恭等不為三獨夫動
臣愚以為宜退恭顯以章蔽善之罰進望之等以通賢
者之路如此太平之門開災異之原塞矣書奏恭顯疑
其更生所為白請考姦詐辭果服遂逮更生繫獄免為
庶人
　　　于定國等俱以災異乞骸骨
永光元年隕霜殺稼天下大饑丞相于定國大司馬車
騎將軍史髙御史大夫薛廣徳俱以災異乞骸骨賜安
車駟馬黄金六十斤罷太子太傅
　　　王音言飛雉之變
鴻嘉二年博士行大射禮有飛雉集于庭歴階登堂而
雊後雉又集太常宗正丞相御史大夫車騎將軍之府
又集未央宮承明殿屋上車騎將軍王音等上言天地
之氣以𩔖相應譴告人君甚微而著今雉以博士行禮
之日大衆聚會飛集於庭歴階登堂徑歴三公之府太
常宗正典宗廟骨肉之官然後入宮雖人道相戒何以
過是後成帝使中常侍鼂閎詔音曰聞捕得雉毛羽頗
摧折𩔖拘執者得無人為之音復對曰陛下安得亡國
之語不知誰主為佞讇之計誣亂聖徳如此者今即位
十五年繼嗣不立日日駕車而出外有微行之害内有
疾病之憂皇天數見災異欲人變更終已不改天尚不
能感動陛下臣子何望獨有極言待死命在朝暮而已
宜謀於賢智克己復禮以求天意繼嗣可立災變尚可
銷也
　　　揚雄等以鼓妖為聽失之象
建平二年丞相孔光自先帝時議繼嗣有持異之隙又
重忤傅太后指由是傅氏在位者與朱博為表裏共毁
譖光䇿免光為庶人以朱博為丞相趙𤣥為御史大夫
臨延登受策有大聲如鐘鳴殿中郎吏陛者皆聞焉哀
帝以問黄門侍郎揚雄及李尋尋對曰此洪範所謂鼔
妖者也師法以為人君不聰為衆所惑空名得進則有
聲無形不知所從生其傳曰嵗月日之中則正卿受之
今以四月日加辰巳有異是為中焉正卿謂執政大臣
也宜退丞相御史以應天變然雖不退不出期年其人
自䝉其咎揚雄亦以為鼔妖聴失之象也
　　　王嘉乞勿動干戈以應天變
四年息夫躬因建言災異屢見恐必有非常之變可遣
大將軍行邊兵敕武備斬一郡守以立威震四夷因以
厭應變異哀帝然之以問丞相王嘉對曰臣聞動民以
行不以言應天以實不以文下民微細猶不可詐况於
上天神明而可欺哉天之見異所以敕戒人君欲令覺
悟反正推誠行善民心説而天意得矣辯士見一端或
妄以意傅著星厯虛造匈奴烏孫西羌之難謀動干戈
設為權變非應天之道也昔秦繆公不從百里奚蹇叔
之言以敗其師其悔過自責疾詿誤之臣思黄髮之言
名垂於後世唯陛下觀覽古戒反覆參考無以先入之
語為主哀帝不聽
　　　鮑宣乞退董賢以應天心
元夀元年鮑宣上書曰陛下父事天母事地子養黎民
即位已来父虧明母震動子訛言相驚恐小民正朔日
尚恐毁敗器物何况於日虧乎陛下深内自責避正殿
舉直言求過失罷退外親及旁仄素餐之人徴拜孔光
為光禄大夫發覺孫寵息夫躬過惡衆庶歙然莫不説
喜天人同心人心説則天意觧矣乃二月丙戌白虹干
日連隂不雨此天下憂結未解民有怨望未塞者也侍
中駙馬都尉董賢本無葭莩之親但以令色諛言自進
賞賜無度竭盡府藏并合三第尚以為小復壞暴室海
内貢獻當養一君今反盡之賢家豈天意與民意邪誠
欲哀賢宜為謝過天地解讎海内免遣就國收乘輿器
物還之縣官如此可以終其性命不者海内之所仇未
有得久安者也孫寵息夫躬不宜居國可皆免以視天
下復徴何武師丹彭宣傅喜曠然使民易視以應天心
建立大政興太平之端哀帝感大異納宣言徴何武彭
宣拜鮑宣為司𨽻
　　　公孫閎因言災異被誅
元始五年王惲等八人使行風俗還言天下風俗齊同
詐為郡國造歌謠頌功徳皆封為列侯時廣平相班稺
獨不上嘉瑞及歌謠琅邪太守公孫閎言災害於公府
甄豐遣屬馳至兩郡諷吏民而劾閎空造不祥稺絶嘉
應嫉害聖政皆不道稺班偼伃弟也太后曰不宣徳美
宜與言災者異罰且班稺後宮賢家我所哀也閎獨下
獄誅
　　　王莽以地動不為害
天鳯三年地震大雨雪關東尤甚深者一大竹柏或枯
大司空王邑上書以地震乞骸骨莽不許曰夫地有動
有震震者有害動者不害春秋記地震易繫坤動動静
辟翕萬物生焉其好自誣飾皆此𩔖也
　　　鄭興因日食諫光武之急
建武七年三月晦日有食之詔百僚各上封事其上書
者不得言聖太中大夫鄭興上疏曰夫國無善政則謫
見日月要在因人之心擇人處位今公卿大夫多舉漁
陽太守郭伋可大司空者而不以時定道路流言咸曰
朝廷欲用功臣功臣用則人位謬矣願陛下屈己從衆
以濟羣臣讓善之功頃年日食每多在晦先時而合皆
月行疾也日君象而月臣象君亢急則臣下促迫故月
行疾今陛下髙明而羣臣惶促宜留思柔克之政垂意
洪範之法光武躬勤政事頗傷嚴急故興奏及之
　　　鍾離意乞罷北宮役以應天心
永平三年明帝大起北宮時天旱尚書僕射鍾離意詣
闕免冠上疏曰昔成湯遭旱以六事自責曰政不節邪
使民疾邪宮室營邪女謁盛邪苞苴行邪讒夫昌邪竊
見北宮大作民失農時自古非苦宮室小狹但患民不
安寧宜且罷止以應天心明帝䇿詔報曰湯引六事咎
在一人其冠履勿謝又敕大匠止作諸宮減省不急詔
因謝公卿百僚遂應時澍雨
　　　明帝因日食之變敕有司
八月晦日有食之詔曰昔楚荘無災以致戒懼魯哀禍
大天不降譴今之動變儻尚可救有司勉思厥職以匡
無徳
　　　鮑昱乞除禁錮以消旱災
建初元年詔兖豫徐三州稟贍饑民章帝問司徒鮑昱
何以消復旱災對曰陛下始踐天位雖有失得未能致
異臣前為汝南太守典治楚事繋者千餘人恐未能盡
當其罪夫大獄一起寃者過半又諸徙者骨肉離分孤
魂不祀宜一切還諸徙家蠲除禁錮使死生獲所則和
氣可致章帝納其言
　　　順帝以大旱䇿問周舉
陽嘉三年詔以春夏連旱赦天下順帝親自露坐徳陽
殿東廂請雨以尚書周舉才學優深特加䇿問舉對曰
臣聞隂陽閉隔則二氣否塞陛下廢文帝光武之法而
循亡秦奢侈之欲内積怨女外有曠夫自枯旱以来彌
歴年嵗未聞陛下改過之効徒勞至尊暴露風塵誠無
益也陛下但務其華不尋其實猶縁木希魚却行求前
誠宜推信革政崇道變惑出後宮不御之女除太官重
膳之費易𫝊曰陽感天不旋日惟陛下留神裁察順帝
復召舉面問得失舉對以宜慎官人去貪汙逺佞邪順
帝曰官貪汙佞邪者為誰乎對曰臣從下州超備機宻
不足以别羣臣然公卿大臣數有直言者忠貞也阿䛕
茍容者佞邪也
　　　陳授陳日食之變咎在梁冀
延熹元年五月晦日有食之太史令陳授因小黄門徐
璜陳日食之變咎在大將軍梁冀冀聞之諷雒陽收考
授死於獄桓帝由是怒冀
　　　襄楷言河清之異
九年平原襄楷詣闕上疏曰案春秋以来及古帝王未
有河清臣以為河者諸侯位也清者屬陽濁者屬隂河
當濁而反清者隂欲為陽諸侯欲為帝也京房易𫝊曰
河水清天下平今天垂異地吐妖人癘疫三者並時而
有河清猶春秋麟不當見而見孔子書之以為異也願
賜清閒極盡所言書奏不省
　　　楊賜封事言蛇變
建寧二年有青蛇見於御坐上靈帝以蛇妖問光禄勲
楊賜賜上封事曰夫善不妄来災不空發王者心有所
想雖未形顔色而五星以之推移隂陽為其變度夫皇
極不建則有龍蛇之孽詩云惟虺惟蛇女子之祥惟陛
下思乾剛之道别内外之宜抑皇甫之權割艶妻之愛
則蛇變可消禎祥立應
　　　楊賜蔡邕各言災異
光和元年有異氣墯帝所御温徳殿東庭中長十餘丈
似龍又青虹見玊堂後殿庭中詔召楊賜等詣金商門
問以災異及消復之術賜對曰春秋䜟曰天投蜺天下
怨海内亂今妾媵閹尹之徒共専國朝欺罔日月更相
薦説旬月之間竝各拔擢處常伯等各授豐爵不次之
寵而令搢紳之徒委伏畎畮口誦堯舜之言身蹈絶俗
之行棄捐溝壑不見逮及冠履倒易陵谷代處幸賴皇
天垂象譴告周書曰天子見怪則修徳諸侯見怪則修
政卿大夫見怪則修職士庶人見怪則修身唯陛下斥
逺佞巧之臣速徴鶴鳴之士斷絶尺一抑止槃游冀上
天還威衆變可弭議郎蔡邕對曰臣伏思諸異皆亡國
之怪也天於大漢殷勤不已故屢出妖變以當譴責欲
令人君感悟改危即安今蜺墯雞化皆婦人干政之所
致也前者乳母趙嬈貴傾天下讒䛕驕溢續以永樂門
史霍玊依阻城社又為姦邪伏見廷尉郭禧純厚老成
光禄大夫橋𤣥聰達方直故太尉劉寵忠實守正並宜
為謀主數見訪問夫宰相大臣君之四體委任責成優
劣已分不宜聽納小吏雕琢大臣也夫君臣不宻上有
漏言之戒下有失身之禍願寢臣表無使盡忠之吏受
怨姦仇章奏靈帝覽而歎息因起更衣曹節於後竊視
之悉宣語左右事遂漏露其為邕所裁黜者側目思報
　　　苻秦主以太白入井自為渇
東晉升平元年太白入東井秦有司奏太白罰星東井
秦分必有暴兵起京師秦主生曰太白入井自為渇耳
何所怪乎
　　　張孟乞剪慕容氏以消星變
寧康元年有彗星出于尾箕長十餘丈經太微掃東井
自四月始見及秋冬不滅秦太史令張孟言於秦王堅
曰尾箕燕分東井秦分也今彗起尾箕而掃東井十年
之後燕當滅秦二十年之後代當滅燕慕容暐父子兄
弟我之仇敵而布列朝廷貴盛莫二臣竊憂之宜剪其
魁傑者以消天變堅不聽陽平公融亦以為狼虎之心
終不可養星變如此願少留意堅報曰朕方混六合為
一家視夷狄為赤子汝宜息慮勿懷耿介夫惟修徳可
以攘災茍能内求諸己何懼外患乎
　　　苻堅不肯以討蝗不滅罪劉蘭
太元七年秦劉蘭討蝗經秋冬不能滅有司奏請徴蘭
下廷尉秦王堅曰災降自天非人所能除此由朕之失
政蘭何罪乎是嵗秦大熟
　　　武帝舉酒祝長星
二十年有長星見自須女至于哭星武帝心惡之於華
林園舉酒祝之曰長星勸汝一杯酒自古何有萬嵗天
子邪
　　　南燕王因郊祀之變乃大赦
義熈四年南燕王超祀南郊有獸如鼠而赤大如馬来
至壇側須㬰大風晝晦羽儀帷幄皆毁裂超懼以問太
史令成公綏對曰陛下信用姦佞誅戮賢良賦歛繁多
事役殷重之所致也超乃大赦黜公孫五樓等俄而復
用之
　　　齊武帝不聽有司請禳災
永明元年有司以天文失度請禳之武帝曰應天以實
不以文我克己求治思隆恵政若災𤯝在我禳之何益
　　　北魏髙祖以久旱輟膳三日
建武三年魏髙祖以久旱自癸未不食至于乙酉羣臣
皆詣中書省請見髙祖在崇虡樓遣舎人辭焉且問来
故豫州刺史王肅對曰今四郊雨已霑洽獨京城微少
庶民未乏一餐而陛下輟膳三日臣下惶惶無復情地
髙祖使舎人應之曰朕不食數日猶無所感比来中外
貴賤皆言四郊有雨朕疑其欲相寛勉未必有實方將
遣使視之果如所言即當進膳如其不然朕何以生為
當以身為萬民塞咎耳是夕大雨
　　　崔光言雞雛之為異
梁天監三年魏典事史元顯獻雞雛四翼四足詔以問
侍中崔光光上表曰漢元帝初元中丞相府史家雌雞
伏子漸化為雄冠距鳴將永光中有獻雄雞生角劉向
以為雞者小畜主司時起居人小臣執事為政之象也
後石顯伏辜此其効也靈帝光和元年南宮寺雌雞欲
化為雄但頭冠未變詔問議郎蔡邕對曰頭為元首人
君之象也今雞一身已變未至於頭而上知之是將有
其事而不遂成之象也是後黄巾破壞四方天下遂大
亂今之雞狀雖與漢不同而其應頗相𩔖誠可畏也臣
以向邕言推之翼足衆多亦羣下相扇助之象雛而未
大足羽差小亦其勢尚微易制御也臣聞災異之見皆
所以示吉凶明君覩之而懼乃能致福闇主覩之而慢
所以致禍或者今亦有自賤而貴關預政事如前世石
顯之事者邪願陛下進賢黜佞則妖弭慶集矣後數日
皓等伏誅世宗愈重光
　　　北齊崔叔瓉謂土功不時蝗蟲為災
陳永定元年河南北大蝗齊顯祖問於魏郡丞崔叔瓉
曰何故致蝗對曰五行志土功不時蝗蟲為災今外築
長城内興三臺殆以此乎顯祖大怒使左右毆之擢其
髪以溷沃其頭曳足以出
　　　唐趙郡王以血水為輔公祐授首之徴
武徳六年詔襄州道行臺僕射趙郡王孝恭以舟師趣
江州嶺南道大使李靖以交廣泉桂之衆趣宣州懷州
總管黄君漢出譙亳齊州總管李世勣出淮泗以討輔
恭祐孝公將發與諸將宴集命取水忽變為血在坐皆
失色孝恭舉止自若曰此乃公祐授首之徴也飲而盡
之衆皆悦服
　　　太宗吞蝗為民受災
貞觀二年畿内有蝗太宗入苑中見蝗掇數枚祝之曰
民以穀為命而汝食之寧食吾之肺腸舉手欲吞之左
右諫曰惡物或成疾太宗曰朕為民受災何疾之避遂
吞之是嵗蝗不為災
　　　天后不輟朝停酺以荅天譴
天册萬嵗元年初明堂既成天后命僧懷義作夾紵大
像其小指中猶容數十人於明堂北構天堂以貯之堂
始構為風所摧更構之日役萬人采木江嶺數年之間
所費以萬億計府藏為之耗竭又作無遮會於朝堂鑿
地為阬深五尺結綵為宮殿佛像皆於阬中引出之云
自地涌出又殺牛取血畫大像首髙二百尺云懷義刺
膝血為之張像於天津橋南設齋時御醫沈南璆亦得
幸於天后懷義心愠是夕宻燒天堂延及明堂火照城
中如晝比明皆盡暴風裂血像為數百叚天后恥而諱
之但云内作工徒誤燒麻主遂涉明堂時方酺宴左拾
遺劉承慶請輟朝停酺以答天譴天后將從之姚璹曰
昔成周宣榭卜代愈隆漢武建章盛徳彌永今明堂布
政之所非宗廟也不應自貶損天后乃御端門觀酺如
平日命更造明堂天堂仍以懷義充使又鑄銅為九州
鼎及十二神皆髙一丈各置其方
　　　王求禮以瑞雪三足牛為災妖
長安元年三月大雪蘇味道以為瑞帥百官入賀殿中
侍御史王求禮止之曰三月雪為瑞雪臘月雷為瑞雷
乎味道不從既入求禮獨不賀進言曰今陽和布氣草
木發榮而寒雪為災豈得誣以為瑞賀者皆諂䛕之士
也天后為之罷朝時又有獻三足牛者宰相復賀求禮
颺言曰凡物反常皆為妖此鼎足非其人政教不行之
象也天后為之愀然
　　　姚崇奏督州縣捕蝗
開元三年山東大蝗氏或於田旁焚香膜拜設祭而不
敢殺姚崇奏遣御史督州縣捕而瘞之議者以為蝗衆
多除不可盡明皇亦疑之崇曰今蝗滿山東河南北之
人流亡殆盡豈可坐視食苗曽不救乎借使除之不盡
猶勝養以成災明皇乃從之盧懷慎以為殺蝗太多恐
傷和氣崇曰昔楚荘吞蛭而愈疾孫叔殺蛇而致福奈
何不忍於蝗而忍人之饑死乎若使殺蝗有禍崇請當
之
　　　倪若水不從捕蝗之命
四年山東蝗復大起姚崇又命捕之倪若水謂蝗乃天
災非人力所及宜修徳以禳之劉聰時常捕埋之為害
益甚拒御史不從其命崇牒若水曰劉聰偽主徳不勝
妖今日聖朝妖不勝徳古之良守蝗不入境若其修徳
可免彼豈無徳致然若水乃不敢違敕委使者詳察州
縣捕蝗勤惰者各以名聞由是連嵗蝗災不致大饑
　　　姚崇以太廟室壞不為異
五年太廟四室壞明皇素服避正殿時明皇將幸東都
以問宋璟蘇頲對曰陛下三年之制未終遽爾行幸恐
未契天心災異為戒願且停車駕又問姚崇對曰太廟
屋材皆苻堅時物嵗久朽腐而壞適與行期相會何足
異也且王者以四海為家陛下以關中不稔幸東都百
司供擬已備不可失信但應遷神主於太極殿更修太
廟如期自行耳明皇大喜從之賜崇絹二百匹右散騎
常侍褚无量上言隋文帝富有天下遷都之日豈取苻
氏舊材以立太廟乎此特䛕臣之言耳願陛下克謹天
戒納忠諫逺諂諛明皇弗聽
　　　宋璟説明皇日食修徳
七年五月日有食之明皇素服以俟變徹樂減膳命中
書門下察繫囚賑饑乏勸農功宋璟等奏曰陛下勤恤
人隱此誠蒼生之福然臣聞日食修徳月食修刑親君
子逺小人絶女謁除讒慝所謂修徳也君子恥言浮於
行茍推至誠以行之不必數下制書也
　　　楊國忠抑天下言災異
天寳十三載自去嵗水旱相繼關中大饑楊國忠惡京
兆尹李峴不附己以災沴歸咎於峴貶長沙太守明皇
憂雨傷稼國忠取禾之善者獻之曰雨雖多不害稼也
明皇以為然扶風太守房琯言所部水災國忠使御史
推之是嵗天下無敢言災者髙力士侍側明皇曰淫雨
不已卿可盡言對曰自陛下以權假宰相賞罰無章隂
陽失度臣何敢言明皇黙然
　　　徳宗時蝗不食稻
興元元年是嵗蝗徧逺近草木無遺惟不食稻大饑道
殣相望
　　　陸贄請遣使賑撫諸道水災
貞元八年河南北江淮荆襄陳許等四十餘州大水溺
死者一萬餘人陸贄請遣使賑撫徳宗曰聞所損殊少
即議優恤恐生姦欺贄上奏其略曰流俗之弊多狥諂
諛揣所悦意則侈其言度所惡聞則小其事制備失所
恒病於斯又曰所費者財用所收者人心茍不失人何
憂乏用徳宗許為遣使而曰淮西貢賦既闕不必遣使
䞇復上奏以為陛下息師含垢宥彼渠魁惟兹下人所
宜矜恤昔秦晉讎敵穆公猶救其饑况帝王懷柔萬邦
唯徳與義寧人負我無我負人徳宗遣中書舎人京兆
奚涉等宣撫諸道水災
　　　憲宗從二臣之請天果雨
元和四年憲宗以久旱欲降徳音翰林學士李絳白居
易上言以為欲令實惠及人無如減其租税又言宮人
驅使之餘其數猶廣事宜省費物貴徇情又請禁諸道
横歛以充進奉又言嶺南黔中福建風俗多掠良人賣
為奴婢乞嚴禁止閏月己酉制降天下繫囚蠲租税出
宮人絶進奉禁掠賣皆如二臣之請己未雨絳表賀曰
乃知憂先於事故能無憂事至而憂無救於事
　　　以淮浙水旱蠲租賦
七年憲宗謂宰相曰卿輩屢言淮浙去嵗水旱近有御
史自彼還言不至為災事竟何如李絳對曰臣按淮南
浙西浙東奏狀皆云水旱人多流亡求設法招撫其意
似恐朝廷罪之者豈肯無災而妄言有災邪此葢御史
欲為姦䛕以悦上意耳願得其主名按致其法憲宗曰
卿言是也國以人為本聞有災當亟救之豈可尚復疑
之邪朕適者不思失言耳命速蠲其租賦
　　　文宗以久旱求致雨之方
太和八年文宗以久旱詔求致雨之方司門員外郎李
中敏上表以為仍嵗大旱非聖徳不至直以宋申錫之
寃濫鄭注之姦邪今致雨之方莫若斬注而雪申錫表
留中中敏謝病歸東都
　　　司天監以彗星為瑞星
咸通五年彗星出於婁長三丈己亥司天監奏按星經
是名含譽瑞星也懿宗大喜請宣示中外編諸史策從
之
　　　楊知至奏蝗不食稼
乾符二年蝗自東而西蔽日所過赤地京兆尹楊知至
奏蝗入京畿不食稼皆抱荆棘而死宰相皆賀
　　　蜀主閉門不救火
後梁貞明元年蜀宮火自得成都以来寳貨貯於百尺
樓悉為煨燼都指揮使宗侃等帥衛兵欲入救火蜀主
閉門不納至旦火猶未熄蜀主出義興門見羣臣命有
司聚太廟神主分巡都城言畢復入宮閉門將相皆獻
帷幕飲食
　　　蜀張雲謂彗星乃亡國之徴
後唐同光元年彗星見輿鬼長丈餘蜀司天監言國有
大災蜀主詔於玊局化設道場右補闕張雲上疏以為
百姓怨氣上徹於天故彗星見此乃亡國之徴非祈禳
可弭蜀主怒流雲黎州卒於道
　　　康澄言不足懼者五深可畏者六
長興三年大理少卿康澄上疏曰臣聞童謠非禍福之
本祅祥豈隆替之源故雊雉升鼎而桑穀生朝不能止
殷宗之盛神馬長嘶而玊龜告兆不能延晉祚之長是
知國家有不足懼者五有深可畏者六隂陽不調不足
懼三辰失行不足懼小人訛言不足懼山崩川涸不足
懼蟊賊傷稼不足懼賢人藏匿深可畏四民遷業深可
畏上下相徇深可畏㢘恥道消深可畏毁譽亂真深可
畏直言蔑聞深可畏不足懼者願陛下存而勿論深可
畏者願陛下修而靡忒明宗優詔奬之
　　　後晉齊王欲刻碑紀塞河之功
開運元年滑州河決浸汴曹單濮鄆五州之境環梁山
合于汶詔大發數道丁夫塞之既塞齊王欲刻碑紀其
事中書舎人楊昭儉諫曰陛下刻石紀功不若降哀痛
之詔染翰頌美不若頒罪已之文齊王善其言而止
　　　後漢隱帝時太白晝見
乾祐二年太白晝見民有仰視之者為邏卒所執史𢎞
肈腰斬之
　　　趙延乂謂弭災莫如修徳
三年閏月宮中數有怪癸巳大風雨發屋拔木吹鄭門
扉起十餘步而落震死者六七人水深平地尺餘隱帝
召司天監趙廷乂問以禳祈之術對曰臣之業在天文
時日禳祈非所習也然王者欲弭災異莫如修徳延乂
歸隱帝遣中使問如何為修徳延乂對請讀貞觀政要
而法之
　　飢饉門
　　　唐徳宗時比嵗飢饉
貞元二年關中倉廩竭禁軍或自脱巾呼於道曰拘吾
於軍而不給糧吾罪人也徳宗憂之甚㑹韓滉運米三
萬斛至陜李泌即奏之徳宗喜遽至東宮謂太子曰米
已至陜吾父子得生矣時禁中不釀命於坊市取酒為
樂又遣中使諭神䇿六軍軍士皆呼萬嵗時比嵗飢饉
兵民卒皆瘦黒至是麥始熟市有醉人當時以為嘉瑞
人乍飽食死者復伍之一數月人膚色乃復故
　　　後晉括民穀至餒死者甚衆
天福八年是嵗春夏旱秋冬水蝗大起東自海壖西距
隴坻南踰江湖北抵幽薊原野山谷城郭廬舎皆滿竹
木葉俱盡重以官括民穀使者督責嚴急至封碓磑不
留其食有坐匿穀抵死者縣令往往以督趣不辦納印
自劾去民餒死者數十萬口流亡不可勝數於是留守
節度使下至將軍各獻馬金帛芻粟以助國朝廷以恒
定飢甚獨不括民穀順國節度使杜威奏稱軍食不足
請如諸州例許之威用判官王緒謀檢索殆盡得百萬
斛威止奏三十萬斛餘皆入其家又令判官李沼稱貸
於民復滿百萬斛来春糶之得緡錢二百萬闔境苦之
定州吏欲援例為奏義武節度使馬全節不許曰吾為
觀察使職在養民豈忍效彼所為乎
　　　南唐饑民渡淮糴米
後周廣順三年南唐大旱井泉涸淮水可涉饑民渡淮
而北者相繼濠夀發兵禦之民與兵鬭而北来太祖聞
之曰彼我之民一也聽糴米過淮唐人遂築倉多糴以
供軍詔唐民以人畜負米者聽之以舟車運載者勿予
　　流民門
　　　北魏爾朱兆委衆于髙歡
梁中大通二年初葛榮部衆流入并肆者二十餘萬為
契胡陵暴皆不聊生大小二十六反誅夷者半猶謀亂
不止爾朱兆患之問計於髙歡歡曰六鎮反殘不可盡
殺宜選王腹心使統之有犯者罪其帥則所罪者寡矣
兆遂以其衆委焉歡以兆醉恐醒而悔之遂出宣言受
委統州鎮兵可集汾東受號令乃建牙陽曲川陳部分
軍士素惡兆而樂屬歡莫不皆至居無何又使劉貴請
兆以并肆頻嵗霜旱降户掘田䑕而食之面無穀色徒
汙人境内請令就食山東待温飽更受處分兆從其議
　　　唐李渤乞革攤逃之弊
元和十四年陳許節度使郗士美薨以庫部員外郎李
渤為弔祭使渤上言臣過渭南聞長源鄉舊四百户今
纔百餘户閺鄉縣舊三千户今纔千户其它州縣大率
相似迹其所以然皆由以逃户税攤於比鄰致驅迫俱
逃此皆聚歛之臣剥下媚上惟思竭澤不慮無魚乞降
詔書絶攤逃之弊盡逃户之産償税不足者乞免之計
不數年人皆復於農矣執政見而惡之渤遂謝病歸東
都
　
　
　
　
　
　通鑑總𩔖卷十四下
欽定四庫全書
　通鑑總𩔖卷十五上　　　　宋　沈樞　撰
　　忠義門
　　　齊王蠋謝樂毅之請
周赧王三十一年樂毅聞晝邑人王蠋賢令軍中環晝
邑三十里無入使人請蠋蠋謝不往燕人曰不來吾且
屠晝邑蠋曰忠臣不事二君烈女不更二夫齊王不用
吾諫故退而耕於野國破君亡吾不能存而又欲劫之
以兵吾與其不義而生不若死遂經其頸於𣗳枝自奮
絶脰而死燕師乘勝長驅齊城皆望風奔潰樂毅修整
燕軍禁止侵掠求齊之逸民顯而禮之寛其賦斂除其
暴令修其舊政齊民喜悦
　　　王孫賈殺淖齒以報齊王
三十二年齊淖齒之亂湣王子灋章變名姓為莒太史
敫家傭王孫賈從湣王失王之處其母曰汝朝出而晚
來則吾倚門而望汝暮出而不還則吾倚閭而望汝今
事王王走汝不知其處汝尚何歸焉王孫賈乃入市呼
曰淖齒亂齊國殺湣王欲與我誅之者袒右市人從者
四百人與攻淖齒殺之於是齊亡臣相與求湣王子立
以為齊王保莒城以拒燕
　　　趙藺相如全璧而歸
趙王得楚和氏璧秦昭王欲之請易以十五城趙王欲
勿與畏秦疆欲與之恐見欺以問藺相如對曰秦以城
求璧而王不許曲在我矣我與之璧而秦不與我城則
曲在秦均之二策寧許以負秦臣願奉璧而往使秦城
不入臣請完璧而歸之趙王遣之相如至秦秦王無意
償趙城相如乃以詐紿秦王復取璧遣從者懐之間行
歸趙而以身待命於秦秦王以為賢而弗誅禮而歸之
趙王以相如為上大夫
　　　漢紀信誑楚以救漢王之急
三年楚圍漢王於滎陽急將軍紀信言於漢王曰事急
矣臣請誑楚王可以間出於是陳平夜出女子東門二
千餘人楚因四面擊之紀信乃乘王車黄屋左纛曰食
盡漢王降楚楚皆呼萬嵗之城東觀以故漢王得與數
十騎出西門遁去令韓王信與周苛魏豹樅公守滎陽
羽見紀信問漢王安在曰已出去矣羽燒殺信
　　　周苛不肯為項羽將
項羽已破走彭越聞漢復軍成臯乃引兵西拔滎陽城
生得周苛羽謂苛為我將以公為上將軍封三萬戸周
苛罵曰若不趨降漢今為虜矣若非漢王敵也羽烹周
苛并殺樅公而虜韓王信遂圍成臯
　　　高祖赦季布戮丁公
五年初楚人季布為項籍將數窘辱帝項籍滅高祖購
求布千金敢有舍匿罪三族布乃髠鉗為奴自賣於魯
朱家朱家心知其季布也買置田舍身之洛陽見滕公
説曰季布何罪臣各為其主用職耳項氏臣豈可盡誅
邪今上始得天下而以私怨求一人何示不廣也且以
季布之賢漢求之急此不北走胡南走越耳夫忌壯士
以資敵國此伍子胥所以鞭荆平之墓也君何不從容
為上言之滕公待間言於上如朱家指髙祖乃赦布召
拜郎中朱家遂不復見之布母弟丁公亦為項羽將逐
窘帝彭城西短兵接髙祖急顧謂丁公曰兩賢豈相戹
哉丁公引兵而還及項王滅丁公謁見髙祖以丁公徇
軍中曰丁公為項王臣不忠使項王失天下者也遂斬
之曰使後為人臣無傚丁公也
　　　趙苞不顧私恩毁忠節
熹平六年遼西太守趙苞到官遣使迎母及妻子值鮮
卑萬餘人入塞寇鈔苞母及妻子遂為所劫質載以擊
郡苞率騎二萬與賊對陳賊出母以示苞苞悲號謂母
曰為子無狀欲以微禄奉養朝夕不圖為母作禍昔為
母子今為王臣義不得顧私恩毁忠節唯當萬死無以
塞罪母遥謂曰人各有命何得相顧以虧忠義爾其勉
之苞即時進戰賊悉摧破其母妻皆為所害苞歸塟訖
謂鄉人曰食祿而避難非忠也殺母以全義非孝也如
是有何面目立於天下遂歐血而死
　　　晉嵇紹以身衞恵帝見殺
永興元年太弟穎僭侈日甚大失衆望司空東海王越
等謀討之越奉恵帝北征徵前侍中嵇紹詣行在侍中
秦準謂紹曰今往安危難測卿有佳馬乎紹正色曰臣
子扈衞乘輿死生以之佳馬何為穎遣石超帥衆五萬
拒戰超軍奄至乘輿敗績於蕩隂恵帝傷頰中三矢百
官侍御皆散嵇紹朝服下馬登輦以身衞恵帝兵人引
紹於轅中斫之恵帝曰忠臣也勿殺對曰奉太弟令惟
不犯陛下一人耳遂殺紹血濺帝衣恵帝墮於草中亡
六璽石超奉恵帝幸其營左右欲浣帝衣恵帝曰嵇侍
中血勿浣也
　　　東晉沈勁變凶逆之族為忠義之門
興寧二年初沈充之子勁以其父死於逆亂志欲立功
以雪舊恥年三十餘以刑家不得仕呉興太守王胡之
為司州刺史上疏稱勁才行請解禁錮參其府事朝廷
許之及燕人逼洛陽冠軍將軍陳祐守之衆不過二千
勁自表求配祐効力詔以勁補冠軍長史洛陽糧盡援
絶祐留勁以五百人守洛陽祐帥衆而東勁喜曰吾志
欲致命今得之矣燕太宰恪攻洛陽克之執勁勁神氣
自若恪將宥之中軍將軍慕輿䖍曰勁雖奇士觀其志
度終不為人用今赦之必為後患遂殺之臣光曰沈勁
可謂能為子矣耻父之惡致死以滌之變凶逆之族為
忠義之門易曰幹父之蠱用譽蔡仲之命曰爾尚蓋前
人之愆惟忠惟孝其是之謂乎
　　　郗愔怒子超黨於桓溫
太元二年臨海太守郗超卒初超黨於桓氏以父愔忠
於王室不令知之及病甚出一箱書授門生曰公年尊
我死之後若以哀惋害寢食者可呈此箱不爾即焚之
既爾愔果哀惋成疾門生呈箱皆與桓溫往反密計愔
大怒曰小子死已晚矣遂不復哭
　　　宋袁粲父子俱死石頭城
昇明元年蕭道成兼總軍國布置心膂與奪自專褚淵
素相憑附劉秉與袁粲閤手仰成矣詔袁粲鎮石頭粲
性沖静每有朝命常固辭逼切不得已乃就職至是知
蕭道成有不臣之志隂欲圖之即時順命㑹蒼梧王遇
弑沈攸之遺道成書以為少帝昏狂宜與諸公密議共
白太后下令廢之奈何交結左右親行弑逆凡在臣下
誰不惋駭又移易朝舊布置親黨宮閤管籥悉闗家人
吾不知子孟孔明遺訓固如此乎足下既有賊宋之心
吾寧敢捐包胥之節邪朝廷聞之恼懼道成初聞攸之
事起自往詣粲粲辭不見道成乃召褚淵與之連席毎
事必引淵共之初褚淵為衞將軍遭母憂去職朝廷敦
迫不起粲素有重名自往譬説淵乃從之及粲為尚書
令遭母憂淵譬説懇至粲遂不起淵由是恨之及沈攸
之事起道成與淵議之淵曰西夏釁難事必無成公當
先備其内耳粲謀既定將以告淵衆謂淵與道成素善
不可告粲曰淵與彼雖善豈容大作同異今若不告事
定便應除之乃以謀告淵淵即以告道成道成遣軍主
㑹稽戴僧静帥數百人向石頭助蘇烈等自倉門得入
與之并力攻粲僧静分兵攻府西門焚之粲謂其子最
曰本知一木不能止大厦之崩但以名義至此耳僧静
乘暗踰城獨進最覺有異人以身衞粲僧静直前斫之
粲謂最曰我不失忠臣汝不失孝子遂父子俱死百姓
哀之為之謠曰可憐石頭城寧為袁粲死不作褚淵生
　　　謝朏不肯勸進蕭道成
齊建元元年太傅道成以謝朏有重名必欲引參佐命
以為左長史嘗置酒與論魏晉故事因曰石苞不早勸
晉文死方慟哭方之馮異非知機也朏曰晉文世事魏
室必將身終北面借使魏依唐虞故事亦當三讓彌髙
道成不悦
　　　齊劉思忌寧為南鬼不為北臣
永泰元年魏綂軍李佐攻新野拔之縛劉思忌問之曰
今欲降未思忌曰寧為南鬼不為北臣乃殺之
　　　北魏崔楷不肯虧忠而全愛
梁大通元年魏分定相二州四郡置殷州以北道行臺
崔楷為刺史楷表稱州今新立尺刃斗糧皆所未有乞
資以兵糧詔付外量聞竟無所給或勸楷留家單騎之
官楷曰吾聞食人之祿者憂人之憂若吾獨往則將士
誰肯固志哉遂舉家之官葛榮逼州城或勸減弱小以
避之楷遣幼子及一女夜出既而悔之曰人謂吾心不
固虧忠而全愛也遂命追還賊至彊弱相懸又無守禦
之具楷撫勉將士以拒之莫不争奮皆曰崔公尚不惜
百口吾屬何愛一身連戰不息死者相枕終無叛志城
䧟楷執節不屈榮殺之遂圍冀州
　　　沈恪不忍送梁主如别宫
陳永定元年梁敬帝禪位于陳陳王使中書舍人劉師
知引宣猛將軍沈恪勒兵入宫衞送梁主如别宫恪排
闥見王叩頭謝曰恪身經事蕭氏今日不忍見此分受
死耳決不奉命王嘉其意不復逼更以盪主王僧志代之
　　　周榮建緒不願與隋主共取富貴
大建十三年隋主與周載下大夫榮建緒有舊隋主將
受禪建緒為息州刺史將之官隋主謂曰且躊躇當共
取富貴建緒正色曰明公此㫖非僕所聞及即位來朝
帝謂之曰卿亦悔不建緒稽首曰臣位非徐廣情𩔖楊
彪帝笑曰朕雖不曉書語亦知卿此言不遜上柱國竇
毅之女聞隋受禪自投堂下撫膺太息曰恨我不為男
子救舅氏之患毅及襄陽公主掩其口曰汝勿妄言滅
吾族毅由是奇之
　　　隋堯君素責屈突通負國生降
義寧元年屈突通與劉文静相持月餘通勢益蹙或説
通降通泣曰吾歴事兩主恩顧甚厚食人之祿而違其
難吾不為也每自摩其頸曰要當為國家受一刀勞勉
將士未嘗不流涕人亦以此懐之及聞長安不守家屬
皆為李淵所虜乃留顯和鎮潼闗引兵東出將趣洛陽
通適去顯和即以城降文静文静遣竇琮等將輕騎與
顯和追之竇琮遣通子夀往諭之通罵曰此賊何來昔
與汝為父子今與汝為仇讎命左右射之顯和謂其衆
曰今京城已䧟汝輩皆闗中人去欲何之衆皆釋仗而
降通知不免下馬東南再拜號哭曰臣力屈至此非敢
負國天地神祇實知之軍人執通送長安淵以為兵部
尚書賜爵蔣公淵遣通至河東城下招諭堯君素君素
見通歔欷不自勝通亦泣下霑衿因謂君素曰吾軍已
敗義旗所指莫不響應事勢如此卿當早降君素曰公
為國大臣主上委公以闗中代王付公以社稷奈何負
國生降乃更為人作説客邪公所乘馬即代王所賜也
公何面目乘之哉通曰吁君素我力屈而來君素曰方
今力猶未屈何用多言通慙而退
　　　唐張道源不降竇建徳
武徳二年淮安王神通使張道源鎮趙州竇建徳䧟趙
州執總管張志昂及道源建徳以二人及邢州刺史陳
君賓不早下欲殺之國子祭酒凌敬諫曰人臣各為其
主用彼堅守不下乃忠臣也今大王殺之何以勵羣下
乎建徳怒曰吾至城下彼猶不降力屈就擒何可捨也
敬曰今大王使大將髙士興拒羅藝於易水藝纔至興
即降大王之意以為何如建徳乃悟即命釋之
　　　屈突通不顧二兒以狥義
三年髙祖議擊王世充世充聞之選諸州鎮驍勇皆集
洛陽屈突通二子在洛陽髙祖謂通曰今欲使卿東征
如卿二兒何通曰臣昔為俘囚分當就死陛下釋縛加
以恩禮當是之時臣心口相誓期以更生餘年為陛下
盡節但恐不𫉬死所耳今得備先驅二兒何足顧乎髙
祖歎曰狥義之士一至此乎
　　　秦王以薛萬徹為義士
九年下詔赦天下凶逆之罪止於建成元吉自餘黨與
一無所問馮立謝叔方皆自出薛萬徹亡匿世民屢使
諭之乃出世民曰此皆忠於所事義士也釋之
　　　顔真卿獨守平原以拒賊
天寶十四載初平原太守顔真卿知祿山且反因霖雨
完城浚壕料丁壯實倉廪祿山以其書生易之及祿山
反牒真卿以平原博平兵七千人防河津真卿遣平原
司兵李平間道奏之明皇始聞祿山反河北郡縣皆風
靡歎曰二十四郡曾無一人義士邪及平至大喜曰朕
不識顔真卿作何狀乃能如是真卿使親客密懐購賊
牒詣諸郡由是諸郡多應者
　　　盧奕守節死無所恨
河南尹達奚珣降於祿山留守李憕謂御史中丞盧奕
曰吾曹荷國重任雖知力不敵必死之奕許諾憕收殘
兵數百欲戰皆棄憕潰去憕獨坐府中奕先遣妻子懐
印間道走長安朝服坐臺中左右皆㪚祿山屯於閑廏
使人執憕奕及采訪判官蔣清皆殺之奕罵祿山數其
罪顧賊黨曰凡為人當知逆順我死不失節夫復何恨
　　　顔真卿感激軍士以討賊
顔真卿召募勇士旬日至萬餘人諭以舉兵討安祿山
繼以涕泣士皆感憤祿山使其黨段子光齎李憕盧奕
蔣清首狥河北諸郡至平原真卿執子光腰斬以狥取
三人首續以蒲身棺斂塟之祭哭受弔
　　　顔杲卿罵賊至死
至徳元載常山已䧟杲卿至洛陽祿山數之曰汝自范
陽戸曹我奏汝為判官不數年超至太守何負於汝而
反邪杲卿暝目罵曰汝本營州牧羊羯奴天子擢汝為
三道節度使恩幸無比何負於汝而反我世為唐臣祿
位皆唐有雖為汝所奏豈從汝反邪我為國討賊恨不
斬汝何謂反也臊羯狗何不速殺我祿山大怒并袁履
謙等縛於中橋之柱而冎之杲卿履謙比死罵不虛口
顔氏一門死於刀鋸者三十餘人
　　　張巡責令狐潮以忠義何在
令狐潮復引兵攻雍丘潮與張巡有舊於城下相勞苦
如平生潮因説巡曰天下事去矣足下堅守危城欲誰
為乎巡曰足下平生以忠義自許今日之舉忠義何在
潮慙而退
　　　段秀實以笏擊朱泚
建中四年涇原節度使姚令言以亂兵迎朱泚入宫自
稱權知六軍泚以司農卿段秀實久失兵柄意其必怏
怏遣騎士劫之以兵秀實自度不免乃謂子弟曰國家
有患吾於何避之當以死狥社稷汝曹宜人自求生乃
往見泚泚延坐問計秀實説之曰公本以忠義著聞天
下今涇軍以犒賜不豐遽有披猖使乘輿播越夫犒賜
不豐有司之過也天子安得知之公宜以此開論將士
示以禍福奉迎乘輿復歸宫闕此莫大之功也泚黙然
不悦左驍衞將軍劉海賓涇原都虞候何明禮孔目官
岐靈岳皆秀實素所厚也秀實密與之謀誅泚迎乘輿
泚遣涇原兵馬使韓旻將鋭兵三千聲言迎大駕實襲
奉天時奉天守備單弱段秀實謂岐靈岳曰事急矣使
靈岳詐為姚令言符令旻且還當與大軍俱發募善走
者追之旻至駱驛得符而還秀實謂同謀曰旻來吾屬
無𩔖矣我當直搏泚殺之不克則死終不能為之臣也
乃令劉海賓何明禮隂結軍中之士欲使應之於外旻
兵至泚令言大驚岐靈岳獨承其罪而死不以及秀實
等是日泚召李忠臣源休姚令言及秀實等議稱帝事
秀實勃然起奪休象笏前唾泚面大罵曰狂賊吾恨不
斬汝萬段豈從汝反邪因以笏擊泚泚舉手扞之纔中
其額濺血灑地泚與秀實相搏忠臣前助泚泚得匍匐
脱走秀實知事不成謂泚黨曰我不同汝反何不殺我
衆争前殺之泚一手承血一手止其衆曰義士也勿殺
秀實已死泚哭之甚哀徳宗聞秀實死恨委用不至涕
泗久之
　　　顔真卿雍容辨敇而就死
興元元年李希烈聞李希倩伏誅忿怒遣中使至蔡州
殺顔真卿中使曰有敇真卿再拜中使曰今賜卿死真
卿曰老臣無狀罪當死不知使者幾日發長安使者曰
自大梁來非長安也真卿曰然則賊耳何謂敇耶遂縊
殺之
　　　鄭畋刺血誓以討賊
廣明元年鄭畋還鳯翔召將佐議拒賊皆曰賊勢方熾
且宜從容以俟兵集乃圖收復畋曰諸君勸畋臣賊乎
因悶絶仆地甃傷其面自午至明旦尚不能言㑹黄巢
使者以赦書至監軍袁敬柔與巢使者宴樂奏將佐以
下皆哭畋聞之曰吾固知人心尚未厭唐賊授首無日
矣乃刺指血為表遣所親間道詣行在召將佐諭以逆
順皆聽命復刺血與盟然後完城塹繕器械訓士卒密
約隣道合兵討賊隣道皆許諾發兵㑹於鳯翔時禁軍
分鎮闗中者尚數萬聞天子幸蜀無所歸畋使人招之
皆往從畋畋分財以給其心軍勢大振
　　　王處存舉兵衞車駕
義武節度使王處存聞長安失守號哭累日不俟詔命
舉軍入援遣二千人間道詣興元衞車駕
　　　孫揆寧死不肯復事鎮使
大順二年李存孝械孫揆以獻於李克用克用囚之既
而使人誘之欲以為河東副使揆曰吾天子大臣兵敗
而死分也豈能復事鎮使邪克用怒命以鋸鋸之鋸不
能入揆罵曰死狗奴鋸人當用板夾汝豈知邪乃以板
夾之至死罵不絶聲
　　　王師範舉義兵以討朱全忠
天復三年平盧節度使王師範頗好學以忠義自許為
治有聲迹朱全忠圍鳯翔韓全誨以詔書徵藩鎮兵入
援乘輿師範見之泣下霑衿曰吾屬為帝室藩屏豈得
坐視天子困辱如此各擁疆兵但自衞乎㑹張濬自長
水亦遺之書勸舉義兵師範曰張公言正㑹吾意夫復
何疑雖力不足當死生以之時闗東兵多從全忠在鳯
翔師範分遣諸將詐為貢獻及商販包束兵仗載以小
車入汴徐兖鄆齊沂河南孟滑河中陜虢華等州期以
同日俱發討全忠全忠留節度判官裴迪守大梁師範
遣走卒齎書至大梁迪問以東方事走卒色動迪察其
有變屏人問之走卒具以實告迪不暇白全忠亟請馬
步都指揮使朱有寧將兵萬餘人東巡兖鄆友寧召葛
從周於邢州共攻師範全忠聞變亦分兵先歸使友寧
并將之
　　　後梁朱全昱責梁王滅唐三百年社稷
開元元年梁王更名晃王兄全昱聞王將即帝位謂王
曰朱三爾可作天子乎張文蔚楊涉乘輅自上源驛從
册寶諸司各備儀衞鹵簿前導百官從其後至金祥殿
前陳之王被衮冕即皇帝位太祖與宗戚飲博於宫中
酒酣朱全昱忽以投瓊撃盆中迸㪚睨帝曰朱三汝本
碭山一民也從黄巢為盜天子用汝為四鎮節度使富
貴極矣奈何一旦滅唐家三百年社稷自稱帝王行當
族滅奚以博為太祖不懌而罷
　　　張承業勸晉王復唐社稷
龍徳元年蜀主呉王屢以書勸晉王稱帝晉王以書示
僚佐曰昔王太師亦嘗遺先王書勸以唐室已亡宜自
帝一方先王語余云昔天子幸石門吾發兵誅賊臣當
是之時威振天下吾若挾天子據闗中自作九錫禪文
誰能禁我顧吾家世忠孝立功帝室誓死不為耳汝它
日當務以復唐社稷為心慎勿効此曹所為言猶在耳
此議非所敢聞也因泣既而將佐及藩鎮勸進不已乃
令有司市王造法物張承業在晉陽聞之亟詣魏州諫
曰吾王世世忠於唐室救其患難所以老奴三十餘年
為王捃拾財賦召補兵馬誓滅逆賊復本朝宗社耳今
河北甫定朱氏尚存而王遽即大位殊非從來征伐之
意天下其誰不解體乎王何不先滅朱氏復列聖之深
讎然後求唐後而立之南取呉西取蜀汛掃宇内合為
一家當是之時雖使髙祖太宗復生誰敢居王上者讓
之愈久則得之愈堅矣老奴之志無他但以受先王大
恩欲為王立萬年之基耳王曰此非余所願奈羣下意
何承業知不可止慟哭曰諸侯血戰本為唐家今王自
取之誤老奴矣即歸晉陽邑邑成疾不復起
　　　後唐莊宗終不能用王彦章
同光元年後梁王彦章以數十騎走龍武大將軍李紹
竒單騎追之識其聲曰王鐵槍也拔矟刺之彦章重傷
馬躓遂擒之莊宗惜彦章之材欲用之賜藥傅其創屢
遣人誘諭之彦章曰余本匹夫䝉梁恩位至上將與皇
帝交戰十五年今兵敗力窮死自其分縱皇帝憐而生
我我何面目見天下之人乎豈有朝為梁將暮為唐臣
此我所不為也康延孝固請亟取大梁莊宗從之令下
諸軍皆踊躍願行莊宗發中都舁王彦章自隨遣中使
問彦章曰吾此行克乎對曰段凝有精兵六萬雖主將
非材亦未肯遽爾倒戈殆難克也莊宗知其終不為用
遂斬之
　　　姚洪寧為天子死不與人奴並生
長興元年東川兵至閬州董璋晝夜攻城初璋為梁將
指揮使姚洪嘗𨽻麾下至是將兵千人戍閬州璋密以書
誘之洪投諸厠城䧟璋執洪而讓之曰吾自行間奬拔
汝今日何相棄洪曰老賊汝昔為李氏奴掃馬糞得臠
炙感恩無窮今天子用汝為節度使何負於汝而反邪
汝猶負天子吾受汝何恩而云相負哉汝奴材固無恥
吾義士豈忍為汝所為乎吾寧為天子死不能與人奴
並生璋怒然鑊於前令壯士十人刲其肉自啗之洪至
死罵不絶聲明宗置洪二子於近衞厚給其家
　　　後晉張敬達不肯主降契丹
天福元年晉安寨被圍數月髙行周符彦卿數引騎兵
出戰衆寡不敵皆無功芻糧俱竭削柹淘糞以飼馬馬
相啗尾鬛皆秃死則將士分食之援兵竟不至張敬達
性剛時人謂之張生鐵楊光逺安審琦勸敬達降於契
丹敬達曰吾受明宗及今上厚恩為元帥而敗軍其罪
已大況降敵乎今援兵旦暮至且當俟之必若力盡勢
窮則諸軍斬我首攜之出降自求多福未為晚也諸將
毎旦集於招討使營髙行周符彦卿未至光逺乘其無
備斬敬達首帥諸將上表降於契丹契丹主嘉張敬達
之忠命收塟而祭之謂其下及晉諸將曰汝曹為人臣
當効敬達也
　　　沈斌寧為國家死不効趙延夀所為
開運二年契丹自恒州還以羸兵驅牛羊過祁州城下
刺史沈斌出兵擊之契丹以精騎奪其門州兵不得還
趙延夀知城中無餘兵引契丹急攻之斌在上延夀語
之曰沈使君吾之故人擇禍莫若輕何不早降斌曰侍
中父子失計䧟身虜庭忍帥敵兵以殘父母之邦不自
愧恥更有驕色何哉沈斌弓折矢盡寧為國家死耳終
不効公所為明日城陷斌自殺
　　　後周太祖稱馬全義忠於所事
廣順三年鎮寧節度使郭榮入朝故李守貞騎士馬全
義從榮入朝太祖召見補殿前指揮使謂左右曰全義
忠於所事昔在河中屢挫吾軍汝輩宜効之
　　　南唐張彦卿部兵守城至死不降
顯徳五年周兵攻楚州踰四旬唐楚州防禦使張彦卿
固守不下世宗自督諸將攻之宿於城下克之彦卿與
都監鄭昭業猶帥衆拒戰矢刃皆盡彦卿舉繩牀以鬬
而死所部千餘人至死無一人降者
　　節義門
　　　漢蘇武杖節不肯降匈奴
始元六年初蘇武既徒北海上稟食不至掘野鼠去草
實而食之杖漢節牧羊卧起操持節旌盡落武在漢與
李陵俱為侍中陵降匈奴不敢求武久之單于使陵至
海上為武置酒設樂因謂武曰單于聞陵與子卿素厚
故使來説足下虛心欲相待終不得歸漢空自苦亡人
之地信義安所見乎武曰武父子無功徳位列將爵通
侯兄弟親近常願肝腦塗地今得殺身自効雖斧鉞湯
鑊誠甘樂之臣事君猶子事父也子為父死無所恨願
勿復再言陵與武飲數日復曰子卿壹聴陵言武曰自
分已死久矣王必欲降武請畢今日之驩效死於前陵
見其至誠喟然歎曰嗟乎義士陵與衞律之罪上通於
天因泣下霑衿與武決去後陵復至北海上語武以武
帝崩武南鄉號哭及壺衍鞮單于立國内乖離常恐漢
兵襲之於是衞律為單于謀與漢和親漢使至求蘇武
等匈奴詭言武死常恵私教使者謂單于言天子射上
林中得鴈足有係帛書言武等在某澤中使者知恵語
以讓單于單于驚謝乃歸武於是李陵置酒賀武曰今
足下還歸揚名於匈奴功顯於漢室雖古竹帛所載丹
青所畫何以過子卿泣下數行因與武訣凡隨武還者
九人既至京師詔武奉一大牢謁武帝園廟拜為典屬
國秩中二千石武留匈奴凡十九嵗始以疆壯出及還
鬚髮盡白
　　　龔勝等守節不仕王莽
始建國三年王莽遣使者奉璽書印綬安車駟馬迎龔
勝即拜為師友祭酒勝稱病篤使者進謂勝曰聖朝未
嘗忘君制作未定待君為政思聞所欲施行以安海内
勝對曰素愚加以年老被病命在旦夕隨使君上道必
死道路無益萬分使者要説至以印綬就加勝身勝輒推
不受使者為勝兩子及門人髙暉等言朝廷虚心待君以
茅土之封雖疾病宜動移至傳舍示有行意必為子孫遺
大業暉等白使者語勝即謂暉等吾受漢家厚恩無以報
今年老矣旦暮入地誼豈以一身事二姓下見故主哉語
畢遂不復開口飲食積十四日死莽又以安車迎薛方方
因使者辭謝曰堯舜在上下有巢由今明主方隆唐虞之徳
小臣欲守箕山之節使者以聞莽説其言不疆致初郭欽為
南郡太守蔣詡為兖州刺史亦以廉直為名莽居攝欽詡皆
以病免官歸鄉里陳咸以律令為尚書莽輔政多改漢制咸
心非之及何武鮑宣死咸歎曰易稱見幾而作不俟終日吾
可以逝矣即乞骸骨去職及莽簒位咸三子參豐欽皆在位
咸悉令解官歸鄉里閉門不出入猶用漢家祖臘人問其故
咸曰我先人豈知王氏臘乎悉收斂其家律令書文壁藏之
又齊栗融北海禽慶蘇章山陽曹竟皆儒生去官不仕於莽
　　　鮑永慙以其衆幸富貴
建武二年鮑永馮衍審知更始已亡乃發喪出儲大伯
等封上印綬悉罷兵幅巾詣河内光武見永問曰卿衆
安在永離席叩頭曰臣事更始不能令全誠慙以其衆
幸富貴故悉罷之光武曰卿言大而意不悦既而永以
立功見用衍遂廢棄永謂衍曰昔髙祖賞季布之罪誅
丁固之功今遭明主亦何憂哉衍曰人有挑其隣人之
妻者其長者罵而少者報之後其夫死取其長者或謂
之曰夫非罵爾者邪曰在人欲其報我在我欲其罵人
也夫天命難知人道易守守道之臣何患死亡
　　　宋𢎞不狥主意而易妻
湖陽公主新寡光武與共論朝臣微觀其意主曰宋公
威容徳器羣臣莫及光武曰方且圖之後𢎞被引見光
武令主坐屏風後因謂𢎞曰諺言貴易交富易妻人情
乎𢎞曰臣聞貧賤之交不可忘糟糠之妻不下堂光武
顧謂主曰事不諧矣
　　　溫序杖節伏劍而死
八年校尉溫序為隗囂將荀宇所𫉬宇曉譬數四欲降
之序大怒叱宇等曰虜何敢迫脅漢將因以節撾殺數
人宇止之曰此義士死節可賜以劍序受劍銜須於口
顧左右曰既為賊所殺無令須汙血遂伏劍而死
　　　荀彧不從曹操議九錫
建安十七年董昭言於曹操曰自古以來人臣匡世未
有今日之功有今日之功未有久處人臣之勢者也今
明公恥有慙徳樂保名節然處大臣之勢使人以大事
疑己誠不可不重慮也乃與列侯諸將議以丞相宜進
爵國公九錫備物以彰殊勲荀彧以為曹公本興義兵
以匡朝寧國秉忠貞之誠守退讓之實君子愛人以徳
不宜如此操由是不悦
　　　魏文帝不能臣楊彪
黄初二年初文帝欲以楊彪為太尉彪辭曰嘗為漢朝
三公值世衰亂不能立尺寸之益若復為魏臣於國之
𨕖亦不為榮也文帝乃止
　　　晉周虓不肯屈節於苻秦
寧康元年秦王堅欲以周虓為尚書郎虓曰䝉晉厚恩
但老母見獲失節於此母子得全秦之惠也雖公侯之
貴不以為榮況郎官乎遂不仕每見堅或箕踞而坐呼
為氐賊嘗值元㑹儀衞甚盛堅問之曰晉朝元㑹與此
何如虓攘袂厲聲曰犬羊相聚何敢比擬天朝秦人以
虓不遜屢請殺之堅待之彌厚
　　　楊盛不改晉年號
宋元嘉二年初楊盛聞晉亡不改義熙年號謂世子𤣥曰
吾老矣當終為晉臣汝善事宋帝及盛卒始用元嘉年號
　　　唐顔真卿不為賊黨誘脅失節
建中四年李希烈遣其將李克誠襲䧟汝州執别駕李元
平又遣别將董待名等四出抄掠官軍數為所敗邏騎西
至彭婆東都士民震駭竄匿山谷徳宗問計於盧杞對曰
希烈年少驍將恃功驕慢誠得儒雅重臣奉宣聖澤為陳
逆順禍福希烈必革心悔過可不勞軍旅而服顔真卿
三朝舊臣忠直剛決名重海内人所信服真其人也徳
宗以為然命真卿詣許州宣慰希烈詔下舉朝失色真
卿乘驛至東都鄭叔則曰往必不免宜少留須後命真
卿曰君命也將焉避之遂行李勉表言失一元老為國
家羞請留之又使人邀真卿於道不及真卿與其子書
但敕以奉家廟撫諸孤而已至許州欲宣詔㫖希烈使
其養子千餘人環繞慢罵拔劍擬之為將剸㗖之勢真
卿足不移色不變希烈遽以身蔽之麾衆令退留真卿
不遣朱滔王武侯田悦季納各遣使詣希烈上表稱臣
勸進希烈召真卿示之曰今四王遣使見推不謀而同
太師觀此事勢豈吾獨為朝廷所忌無所自容邪真卿
曰此乃四凶何謂四王相公不自保功業為唐舊臣乃
與亂臣賊子相從求與之同覆滅邪希烈不悦扶真卿
出它日又與四使同宴四使曰久聞太師重望今都統
將稱大號而太師適至是天以宰相賜都統也真卿叱
之曰何謂宰相汝知有罵安祿山而死者顔杲卿乎乃
吾兄也吾年八十知守節而死耳豈受汝曹誘脅乎四
使不敢復言希烈乃使甲士十人守真卿於館舍掘坎
於庭云欲阬之真卿怡然見希烈曰死生已定何必多
端亟以一劍相與豈不快公心事邪希烈乃謝之
　　　梁震終身不受髙氏辟署
後梁開平二年依政進士梁震唐末登第至是歸蜀過
江陵髙季昌愛其才識留之欲奏為判官震恥之欲去
恐及禍乃曰震素不慕榮宦明公不以震為愚必欲使
之參謀議但以白衣侍樽俎可也何必在幕府季昌許
之震終身止稱前進士不受髙氏辟署季昌甚重之以
為謀主呼曰先輩
　　孝行門
　　　漢薛包不以外居廢晨昬之禮
建光元年初汝南薛包少有至行父娶後妻而憎包分
出之包日夜號泣不能去至被敺朴不得已廬於舍外
旦入洒掃父怒又逐之乃廬於里門昬晨不廢積嵗餘
父母慙而還之及父母亡弟子求分財異居包不能止
乃中分其財奴婢引其老者曰與我共事久若不能使
也田廬取其荒頓者曰吾少時所治意所戀也器物取
朽敗者曰我素所服食身口所安也弟子數破其産輒
復賑給安帝聞其名令公車特徵至拜侍中包以死自
乞有詔賜告歸加禮如毛義
　　　徐庻不肯失母而圖王霸之業
建安十三年徐庻母為曹操所𫉬庻辭劉備指其心曰
本欲與將軍共圖王霸之業者以此方寸之地也今已
失老母方寸亂矣無益於事請從此别遂詣操
　　　魏王祥以繼母憎愛愈㳟
甘露元年王祥性至孝繼母朱氏遇之無道祥愈恭謹
朱氏子覽年數嵗每見祥被楚撻輒涕泣抱持母母以
非理使祥覽輒與詳俱往及長娶妻母虐使祥妻覽妻
亦趨而共之母患之為之少止祥漸有時譽母深疾之
密使酖祥覽知之徑起取酒祥争而不與母遽奪反之
自後母賜祥饌覽輒先嘗母懼致斃遂止漢末遭亂祥
𨼆居三十餘年不應州郡之命母終毁瘁杖而後起徐
州刺史吕䖍檄為别駕委以州事州界清静政化大行
時人歌之曰海沂之康實賴王祥邦國不空别駕之功
　　　晉王裒痛父非命不仕
泰始十年初東闗之敗文帝問僚屬曰近日之事誰任
其咎安東司馬王儀對曰責在元帥文帝怒曰司馬欲
委罪孤邪引出斬之儀子裒痛父非命𨼆居教授三徵
七辟皆不就未嘗西向而坐廬於墓側旦夕攀栢悲號
涕泣著𣗳𣗳為之枯讀詩至哀哀父母生我劬勞未嘗
不三復流涕門人為之廢蓼莪家貧計口而田度身而
蠶人或饋之不受助之不聴諸生密為刈麥裒輒棄之
遂不仕而終
　　　梁吉翂乞代父命
天監二年馮翊吉翂父為原鄉令為姦吏所誣逮詣廷
尉罪當死翂年十五檛登聞鼔乞代父命武帝以其幼
疑人教之使廷尉卿蔡法度嚴加誘脅取其欵實法度
盛陳拷訊之具詰翂曰爾求代父敕已相許審能死不
且爾重騃若為人所教亦聴悔異翂曰囚雖愚幼豈不
知死之可憚顧不忍見父極刑故求代之此非細故奈
何受人教邪明詔聴代不異登仙豈有囘貳法度乃更
和顔誘之曰主上知尊侯無罪行當得釋觀君足為佳
童今若轉辭幸可父子同濟翂曰父挂深劾必正刑書
囚瞑目引領唯聴大戮無言復對時翂備加杻械法度
愍之命更著小者翂弗聴曰死罪之囚唯宜益械豈可
減乎竟不脱法度具以聞武帝乃宥其父罪丹楊尹王
志求其在廷尉事并問鄉里欲於嵗首舉充純孝翂曰
異哉王尹何量翂之薄乎父辱子死道固當然若翂當
此舉乃是因父取名何辱如之固拒而止
　　　房景伯母能化部民
大通元年北魏清河太守房景伯母崔氏通經有明識
貝丘婦人列其子不孝景伯以白其母母曰吾聞聞名
不如見面山民未知禮義何足深責乃召其母與之對
榻共食使其子侍立堂下觀景伯供食未旬日悔過求
還崔氏曰此雖面慙其心未也且置之凡二十餘日其
子叩頭流血涕泣乞還卒以孝聞
　　　唐張公藝九世同居
麟徳二年夀張人張公藝九世同居齊隋唐皆旌表其
門髙宗過壽張幸其宅問所以能共居之故公藝書忍
字百餘以進髙宗善之賜以縑帛
　　　晉王數省其母曹夫人
後梁貞明二年晉王還晉陽王性孝故雖經營河北而
數還晉陽省曹夫人嵗再三焉
　　　楚王居喪無戚容
後唐長興二年武安静江節度使馬希聲聞梁太祖嗜
食雞慕之既襲位日殺五十雞為膳居喪無戚容塟武
穆王于衡陽將發引頓食雞􁂄數盤前吏部侍郎潘起
譏之曰昔阮籍居喪食蒸豚何代無賢
　　名望門
　　　漢孔融才疎意廣訖無成功
建安元年北海太守孔融負其髙氣志在靖難而才疎
意廣訖無成功髙談清教盈溢官曹辭氣溫雅可玩而
誦論事考實難可悉行但能張磔網羅而目理甚疎造
次能得人心久久亦不願附也其所任用好竒取異多
剽輕小才至於尊事名儒鄭𤣥執子孫禮易其鄉名曰
鄭公鄉及清儁之士左承祖劉義遜等皆備在坐席而
已不與論政事曰此民望不可失袁譚攻融自春至夏
戰士所餘裁數百人流矢交集而融猶𨼆几讀書談笑
自若城夜䧟乃犇東山妻子為譚所虜曹操與融有舊
徵為將作大匠
　　　曹操以禰衡有虛名不殺
平原禰衡少有才辯而尚氣剛傲孔融薦之於曹操衡
罵辱操操怒謂融曰禰衡豎子孤殺之猶雀鼠耳顧此
人素有虚名逺近將謂孤不能容之乃送與劉表表延
禮以為上賓衡稱表之美盈口而好譏貶其左右於是
左右因形而譖之曰衡稱將軍之仁西伯不過也唯以
為不能㫁終不濟者必由此也其言實指表短而非衡
所言也表由是怒以江夏太守黄祖性急送衡與之祖
亦善待焉後衡衆辱祖祖殺之
　　　滿寵請赦楊彪恐失民望
二年故太尉楊彪與袁術昬姻曹操惡之誣云欲圖廢
立奏收下獄劾以大逆將作大匠孔融聞之不及朝服
往見操曰楊公四世清徳海内所瞻周書父子兄弟罪
不相及況以袁氏歸罪楊公乎操曰此國家之意融曰
假使成王殺邵公周公可得言不知邪操使許令滿寵
按彪獄融與尚書令荀彧皆屬寵曰但當受辭勿加考
掠寵一無所報考訊如灋數日求見操言之曰楊彪考
訊無他辭語此人有名海内若罪不明白必大失民望
竊為明公惜之操即日赦出彪彪見漢室衰微政在曹
氏遂稱脚攣積十餘年不行由是得免於禍
　　　死諸葛走生仲達
魏青龍二年蜀諸葛亮卒于軍中長史楊儀整軍而出
百姓犇告司馬懿懿追之姜維令儀反旗鳴鼓若將向
懿者懿歛軍退不敢偪於是儀結陳而去入谷然後發
喪百姓為之諺曰死諸葛走生仲達懿聞之笑曰吾能料
生不能料死故也懿案行亮之營壘處所歎曰天下竒
才也追至赤岸不及而還
　　　夏侯霸知鍾㑹為呉蜀之憂
嘉平元年夏侯霸犇漢姜維問於霸曰司馬懿既得彼
政當復有征伐之志不霸曰彼方營立家門未遑外事
有鍾士季者其人雖少若管朝政呉蜀之憂也士季者
鍾繇之子尚書郎㑹也
　　　晉劉𢎞一紙書賢於十部從事
永興二年時天下大亂劉𢎞專督江漢威行南服謀事
有成者則曰某人之功如有負敗則曰老子之罪每有
興發手書守相丁寧款密所以人皆感悦争起之咸曰
得劉公一紙書賢於十部從事
　　　陳敏欲盡誅江東名士
陳敏既克石氷自謂勇畧無敵遂據有江東以顧榮為
右將軍賀循為丹陽内史周玘為安豐太守凡江東豪
桀名士咸加收禮為將軍郡守者四十餘人循詐為狂
疾得免玘亦稱疾不之郡敏疑諸名士終不為己用欲
盡誅之榮説敏曰中國喪亂胡夷内侮觀今日之勢不
能復振百姓將無遺種江南雖經石氷之亂人物尚全
榮常憂無孫劉之主有以存之今將軍神武不世勲校
已著帶甲數萬舳艫山積若能委信君子使各得盡懐
㪚蔕芥之嫌塞讒謟之口則上方數州可傳檄而定不
然終不濟也敏乃止
　　　王導勸琅邪王引致名士
永嘉元年琅邪王睿至建業睿以安東司馬王導為謀
主推心親信每事咨焉睿名論素輕呉人不附居久之
士大夫莫有至者導患之㑹睿出觀禊導使睿乘肩轝
具威儀導與諸名勝皆騎從紀瞻顧榮等見之驚異相
帥拜於道左導因説睿曰顧榮賀循此土之望宜引之
以結人心二子既至則無不來矣睿乃使導躬造循榮
二人皆應命而至以循為呉國内史榮為軍司凡軍府
政事皆與之謀議又以紀瞻為軍祭酒卞壼為從事中
郎周玘為倉曹屬琅邪劉超為舍人張闇及魯國孔衍
為參軍王導説睿謙以接士儉以足用以清静為政撫
綏新舊故江東歸心焉睿初至頗以酒廢事導以為言
睿命酌引觴覆之於此遂已
　　　王衍名蓋四海為石勒所害
五年漢石勒帥輕騎追太傅越之䘮晉將士十餘萬人
相踐如山無一人得免者執太尉王衍等坐之幕下問
以晉故衍具陳禍敗之由云計不在己且自言少無宦
情不豫世事因勸勒稱尊號冀以自免勒曰君少壯登
朝名蓋四海身居重任何得言無宦情邪破壊天下非
君而誰命左右扶出衆人畏死多自陳述勒謂孔萇曰
吾行天下多矣未嘗見此輩人當可存乎萇曰彼皆晉
之王公終不為吾用勒曰雖然要不可加以鋒刃夜使
人排牆殺之
　　　陳頵謂中華取士先白望
陳頵遺王導書曰中華所以傾弊者正以取財失所先
白望而後實事浮競驅馳互相貢薦言重者先顯言輕
者後叙遂相波扇乃至陵遲加有莊老之俗傾惑朝廷
養望者為𢎞雅政事者為俗人王職不䘏灋物墜喪夫
欲制逺先由近始今宜改張明賞信罰抜卓茂於密縣
顯朱邑於桐鄉然後大業可舉中興可冀耳導不能從
　　　唐楊綰為相朝野相賀
大厯十二年以楊綰常衮並同平章事綰性清簡儉素
制下之日朝野相賀郭子儀方宴客聞之減坐中聲樂
五分之四京兆尹黎幹騶從甚盛即日省之止存十騎
中丞崔寛第舎宏侈亟毁撤之
　　　天下恃郭子儀為安危
建中二年郭子儀嘗遣使至田承嗣所承嗣西望拜之
曰此膝不屈於人若干年矣李靈曜據汴州作亂公私
皆留之惟子儀物不敢近遣兵衞送出境僕固懐恩李
懐光渾瑊輩皆出麾下雖貴為王公常頥指役使趨走
於前家人亦以僕𨽻視之天下以其身為安危者殆三
十年功蓋天下而主不疑位極人臣而衆不疾窮奢極
欲而人不非之年八十五而終其將佐至大官為名臣
者甚衆
　　　白居易以牛僧孺等皆人望不宜疎棄
元和三年翰林學士白居易上疏以為牛僧孺等直言
時事恩奬登科而更遭斥逐並出為闗外官楊於陵等
以考䇿敢收直言裴垍等以覆策不退直言皆坐譴謫
盧坦以數舉職事黜庻子此數人皆今之人望天下視
其進退以卜時之否臧者也一旦無罪悉疎棄之上下
杜口衆心恟恟陛下亦知之乎且陛下既下詔徵之直
言索之極諫僧孺等所對如此縱未能推而行之又何
忍罪而斥之乎
　　　李訓時取重望順人心
太和九年以裴度兼中書令李訓所奬拔率皆狂險之
士然亦時取天下重望以順人心如裴度令狐楚鄭覃
皆累朝耆俊久為當路所軋置之散地訓皆引居崇秩
由是士大夫亦有望其真能致太平者不惟天子惑之
也然識者見其横甚知將敗矣
　　　裴度威望逺達四夷
開成四年裴度至京師以疾歸第不能入見文宗勞問
賜賚使者旁午三月薨諡曰文忠文宗怪度無遺表問
其家得半藁以儲嗣未定為憂言不及私度身貌不踰
中人而威望逺達四夷四夷見唐使輒問度老少用捨
以身繫國家輕重如郭子儀者二十餘年
　　　長安市人迎劉瞻
乾符元年以虢州刺史劉瞻為刑部尚書瞻之貶也人
無賢愚莫不痛惜及其還也長安兩市人率錢僱百戲
迎之瞻聞之改期由它道而入
　　才徳門
　　　司馬溫公辨才徳之異
周威烈王二十三年韓魏殺智伯盡滅智氏之族臣
光曰智伯之亡也才勝徳也夫才與徳異而世俗莫之
能辨通謂之賢此其所以失人也夫聰察疆毅之謂才
正直中和之謂徳才者徳之資也徳者才之帥也雲夢
之竹天下之勁也然而不矯揉不羽括則不能以入堅
堂谿之金天下之利也然而不鎔範不砥礪則不能以
擊疆是故才徳全盡謂之聖人才徳兼亡謂之愚人徳
勝才謂之君子才勝徳謂之小人凡取人之術茍不得
聖人君子而與之與其得小人不若得愚人何則君子
挾才以為善小人挾才以為惡挾才以為善者善無不
至矣挾才以為惡者惡亦無不至矣愚者雖欲為不善
智不能周力不能勝譬之乳狗搏人人得而制之小人
智足以遂其姦勇足以決其暴是虎而翼者也其為害
豈不多哉夫徳者人之所嚴而才者人之所愛愛者易
親嚴者易疎是以察者多蔽於才而遺於徳自古昔以
來國之亂臣家之敗子才有餘而徳不足以至於顛覆
者多矣豈特智伯哉故為國為家者茍能審於才徳之
分而知所先後又何失人之足患哉
　　早達門
　　　唐李勣勸劉延裕稍自貶抑
總章元年渭南尉劉延祐弱冠登進士第政事為畿縣
最李勣謂之曰足下春秋甫爾遽擅大名宜稍自貶抑
無為獨出人右也
　　功名門
　　　晉祖逖中流擊楫誓清中原
建興元年初范陽祖逖少有大志與劉琨俱為司州主
簿同寢中夜聞雞鳴蹴琨覺曰此非惡聲也因起舞及
渡江左丞相睿以為軍諮祭酒逖居京口糾合驍健言
於睿曰晉室之亂非上無道而下怨叛也由宗室争權
自相魚肉遂使戎狄乘隙毒流中土今遺民既遭殘賊
人思自奮大王誠能命將出師使如逖者統之以復中
原郡國豪傑必有望風響應者矣睿素無北伐之志以
逖為奮威將軍豫州刺史給千人廩布三千疋不給鎧
仗使自召募逖將其部曲百餘家渡江中流擊楫而誓
曰祖逖不能清中原而復濟者有如大江遂屯淮隂起
冶鑄兵募得二千餘人而後進
　　　陶侃運甓欲致力中原
三年陶侃在廣州無事輒朝運百甓於齋外暮運於齋
内人問其故荅曰吾方致力中原過爾優逸恐不堪事
故自勞耳
　　公勤門
　　　蜀漢楊顒諫孔明自校簿書
魏黄初四年漢諸葛亮嘗自校簿書主簿楊顒直入諫
曰為治有體上下不可相侵請為明公以作家譬之今
有人使奴執耕稼婢典炊爨雞主司晨犬主吠盜牛負
重載馬涉逺路私業無曠所求皆足雍容髙枕飲食而
已忽一旦盡欲以身親其役不復付任勞其體力為此
碎務形疲神困終無一成豈其智之不如奴婢雞狗哉
失為家主之灋也是故古人稱坐而論道謂之三公作
而行之謂之士大夫故丙吉不問横道死人而憂牛喘
陳平不肯知錢榖之數云自有主者彼誠達於位分之
體也今明公為治乃躬自校簿書流汗終日不亦勞乎
亮謝之及顒卒亮垂泣三日
　　　東晉陶侃治荆州未嘗少閒
太寧三年以陶侃為荆州刺史荆州士女相慶侃性聰
敏恭勤終日歛膝危坐軍府衆事撿攝無遺未嘗少閒
常語人曰大禹聖人乃惜寸隂至於衆人當惜分隂豈
可但逸遊荒醉生無益於時死無聞於後是自棄也諸
叅佐或以談戲廢事者命取其酒器蒱博之具悉投之
於江將吏則加鞭扑曰樗蒱者牧猪奴戲耳老莊浮華
非先王之灋言不益實用君子當正其威儀何有蓬頭
跣足自謂宏達邪有奉饋者必問其所由若力所致雖
微必喜慰賜參倍若非理得之則切厲訶辱還其所饋
嘗出遊見人持一把未熟稻侃問用此何為人云行道
所見聊取之耳侃大怒曰汝既不佃而戲賊人稻執而
鞭之是以百姓勤於農作家給人足嘗造船其木屑竹
頭侃皆令籍而掌之人咸不解所以後正㑹積雪始晴
聴事前餘雪猶濕乃以木屑布地及桓溫伐蜀又以侃
所貯竹頭作丁裝船其綜理微密皆此𩔖也
　　　北魏蘇綽積勞成疾
梁中大同元年魏司農卿蘇綽性忠儉常以喪亂未平
為己任薦賢拔能紀綱庻政丞相泰推心任之人莫能
間或出遊常預署空紙以授綽有須處分隨事施行及
還啟知而已綽常謂為國之道當愛人如慈父訓人如
嚴師毎與公卿論議自晝達夜事無巨細若指諸掌積
勞成疾而卒泰深痛惜之
　　守職門
　　　漢郅惲拒車駕夜還
建武十三年光武嘗出獵車駕夜還上東門候汝南郅
惲拒闗不開光武令從者見面於門間惲曰火明遼逺
遂不受詔光武乃囘從東中門入明日惲上書諌曰昔
文王不敢槃於游田以萬民惟正之供而陛下逺獵山
林夜以繼晝其如社稷宗廟何書奏賜惲布百匹貶東
中門侯為參封尉
　　　宋謝莊不奉㫖開門
大明元年武帝畋遊無度嘗出夜還敕開門侍中謝莊
居守以棨信或虚執不奉㫖須墨敕乃開武帝後因燕
飲從容曰卿欲効郅君章邪對曰臣聞王者祭祀畋遊
出入有節今陛下晨往宵歸臣恐不逞之徒妄生矯詐
是以伏須神茟乃敢開門耳
　　　唐段志𤣥閉門不納使者
貞觀十年塟文徳皇后於昭陵將軍段志𤣥宇文士及
分統士衆出肅章門太宗夜使宫官至二人所士及開
營内之志𤣥閉門不納曰軍門不可夜開使者曰此有
手敕志𤣥曰夜中不辨真偽竟留使者至明太宗聞而
嘆曰真將軍也
　　　吕元膺擢守門者為重職
元和五年以御史中丞吕元膺為鄂岳觀察使元膺嘗
欲夜登城門已鏁守者不為開左右曰中丞也對曰夜
中難辨真偽雖中丞亦不可元膺乃還明日擢為重職
　　　呉越王門吏不肯啟闗
後梁貞明五年呉越王嘗微行夜叩北城門吏不肯啟
闗曰雖大王來亦不可啟乃自佗門入明日召北門吏
厚賜之
　
　
　
　
　通鑑總𩔖卷十五上
欽定四庫全書
　通鑑總𩔖卷十五下　　　宋　沈樞　撰
　　謙遜門
　　　漢光武不許竇融讓職
建武十三年以冀州牧竇融為大司空融自以非舊臣
一旦入朝在功臣之右毎召㑹進見容貌辭氣卑恭已
甚光武以此愈親厚之融小心久不自安數辭爵位上
疏曰臣融有子朝夕教導以經藝不令觀天文見䜟記
誠欲令恭肅畏事恂恂守道不願其有才能何況乃當
𫝊以連城廣土享故諸侯王國哉因復請間求見光武
不許後朝罷逡巡席後光武知欲有讓遂使左右𫝊出
它日㑹見迎詔融曰日者知公欲讓職還土故命公暑
熱且自便今相見宜論它事勿得復言融乃不敢重陳
請
　　　呉嚴畯力辭代魯肅
建安二十二年魯肅卒孫權以從事中郎嚴畯代肅督
兵萬人鎮陸口衆人皆為畯喜畯固辭以樸素書生不
閑軍務發言懇惻至於流涕權乃以吕䝉兼漢昌太守
以代之衆嘉嚴畯能以實讓
　　　晉羊祜拜官多避讓
咸寧三年羊祜為南城郡侯祐固辭不受祜毎拜官爵
常多避讓至心素著故特見申於分别之外祜歴事二
世職典樞要凡謀議損益皆焚其草世莫得聞所進達
之人皆不知所由常曰拜官公朝謝恩私門吾所不敢
也
　　　羊祜身没讓存
四年羊祜卒武帝哭之甚哀是日大寒涕淚霑鬚鬢皆
為氷祜遺令不得以南城侯印入柩武帝曰祜固讓厯
年身没讓存今聽復本封以彰髙美
　　　劉寔著崇讓論
太康十年武帝為皇孫遹髙𨕖僚佐以㪚騎常侍劉寔
志行清素命為廣陵王傅寔以時俗喜進趣少廉讓嘗
著崇讓論欲令初除官通謝章者必推賢讓能乃得通之
一官缺則擇為人所讓最多者用之以為人情争則欲毁
己所不如讓則競推於勝已故世争則優劣難分時讓則
賢智顯出當此時也能退身修己則讓之者多矣雖欲守
貧賤不可得也馳騖進趨而欲人見讓猶却行而求前也
　　　東晉王述不肯讓尚書令
興寧二年以揚州王述為尚書令述每受職不為虚讓
其所辭必於不受及為尚書令子坦之白述故事當讓
述曰汝謂我不堪邪坦之曰非也但克讓自美事耳述
曰既謂堪之何為復讓人言汝勝我定不及也
　　　北魏髙祖嘉于烈有謙讓之美
齊建武二年魏髙祖見羣臣於光極堂宣下品令為大
𨕖之始光祿勲于烈子登引例求遷官烈上表曰方今
聖明之朝理應謙讓而臣子登引人求進是臣素無教
訓乞行黜落魏王曰此乃有識之言不謂烈能辦此乃引
見登謂曰朕將流化天下以卿父有謙讓之美直士之風
故進卿為太子翊軍校尉又加烈散騎常侍
　　　謝朓三讓吏部郎
永泰元年明帝賞謝朓之功遷尚書吏部郎朓上表三
讓明帝不許中書疑朓官未及讓國子祭酒沈約曰近
世小官不讓遂成恒俗謝吏部今授超階讓别有意夫
讓出人情豈闗官之大小邪
　　　梁韋叡不與羣帥争先告捷
天監六年曹景宗與羣帥争先告捷韋叡獨居後世尤
以此賢之詔増景宗叡爵邑
　　　湛僧智歸功於夏侯䕫
大通元年譙州刺史湛僧智圍魏東豫州刺史元慶和
於廣陵司州刺史夏侯䕫自武陽引兵助僧智䕫至城
下慶和舉城降䕫以讓僧智僧智曰慶和欲降公不欲
降僧智今往必乖其意且僧智所將應募烏合之人不
可御以法公持軍素嚴必無侵暴受降納附深得其宜
䕫乃登城拔魏幟建梁幟慶和束兵而出吏民安堵獲
男女四萬餘口臣光曰湛僧智可謂君子矣忘其積時
攻戰之勞以授一朝新至之將知己之短不掩人之長
攻成不取以濟國事忠且無私可謂君子矣
　　　唐房𤣥齡請解機務
貞觀十三年加左僕射房𤣥齡太子少師𤣥齡自以居
端揆十五年男遺愛尚上女髙陽公主女為韓王妃深
畏滿盈上表請解機務太宗不許𤣥齡固請不已詔㫁
表乃就職太子欲拜𤣥齡設儀衞待之𤣥齡不敢謁見
時人美其有讓𤣥齡以度支繫天下利害嘗有闕求其
人未得乃自領之
　　　崔羣謂遂王嫡子不當讓
元和七年立遂王宥為太子更名恒諸姬子澧王寛長
於恒憲宗將立恒命崔羣為寛草讓表羣曰凡推己之
有與人謂之讓遂王嫡子也寛何讓焉憲宗乃止
　　　憲宗不肯纂述平蔡之功
十四年裴度纂述蔡鄆用兵以來上之憂勤機畧因侍
宴獻之請内印出付史官憲宗曰如此似出朕志非所
欲也弗許
　　　蜀趙廷𨼆願以昭武讓李肇
後唐長興三年昭武留後趙廷𨼆白孟知祥以利州城
塹已完頃在劍州與牙内都指揮使李肇同功願以昭
武讓肇知祥襃諭不許廷𨼆三讓知祥召廷𨼆還成都
以肇代之
　　　呉柴再用以戰功歸社稷之靈
清泰二年呉徳勝節度使柴再用卒先是史官王振嘗
詢其戰功再用曰鷹犬微效皆社稷之靈再用何功之
有竟不報
　　　後漢郭威不肯獨膺爵賞
乾祐二年郭威至大梁入見𨼆帝勞之賜金帛衣服玉
帶鞍馬辭曰臣受命期年僅克一城何功之有且臣將
兵在外凡鎮安京師供億所須使血食不乏皆諸大臣
居中者之力也臣安敢獨膺此賜請徧賞之於是徧賜
宰相樞密宣徽三司侍衞使九人與威如一𨼆帝欲特
賞威辭曰運籌建畫出於廟堂發兵饋糧資於藩鎮暴
露戰鬬在於將士而功獨歸臣臣何以堪之議者以郭
威不專有其功推以分人信為美矣而國家爵位以一
人立功而覃及天下不亦濫乎
　　簡傲門
　　　晉何綏與人書疏詞禮簡傲
永嘉三年何綏及弟機羨汰侈尤甚與人書疏詞禮簡
傲河内王尼見綏書謂人曰伯蔚居亂世而矜豪乃爾
其能免乎人曰伯蔚聞卿言必相危害尼曰伯蔚比聞
我言自已死矣及永嘉之末何氏無遺種
　　　東晉殷浩欲正蔡謨傲上之罪
永和六年蔡謨除司徒三年不就職詔書屢下太后遣
使諭意謨終不受於是穆帝臨軒自旦至申使者十餘
返而謨不至時穆帝方八嵗甚倦問左右曰所召人何
以至今不來臨軒何時當竟太后以君臣俱疲乃詔必
不來者宜罷朝中軍將軍殷浩奏免吏部尚書江虨官
㑹稽王昱令曹曰蔡公傲違上命無人臣之禮若人主
卑屈於上大義不行於下亦不知所以為政矣公卿
乃奏謨悖慢傲上罪同不臣請送廷尉以正刑書謨懼
帥子弟素服詣闕稽顙自到廷尉待罪殷浩欲加謨大
辟㑹徐州刺史荀羨入朝浩以問羨羨曰蔡公今日事
危明日必有桓文之舉浩乃止下詔免謨為庻人
　　矜伐門
　　　晉王濬與王渾争功不已
太康元年王濬之入建業也其明日王惲乃濟江渾以
濬不待已至先受孫皓降意甚愧忿渾濬争功不已武
帝命劉頌校其事以渾為上功濬為中功濬自以功大
而為渾父子及黨與所挫抑每進見陳其攻伐之勞及
見枉之狀或不勝忿憤徑出不辭武帝每容恕之益州
䕶軍范通謂濬曰卿功則美矣然恨所以居美者未盡善
也卿旋斾之日角巾私第口不言平呉之事若有問者
輒曰聖主之徳羣帥之力老夫何力之有此藺生所以
屈㢘頗也王渾能無愧乎濬曰吾始懲鄧艾之事懼禍
及身不得無言其終不能遣諸胷中是吾褊也時人咸
以濬功重報輕為之憤邑博士秦秀等並上表訟濬之
屈武帝乃遷濬鎮軍大將軍
　　　劉毅自矜建義之功
義熈八年劉毅性剛愎自謂建義之功與劉裕相埓深
自矜伐雖權事推裕而心不服及居方岳常怏怏不得
志裕每柔而順之毅驕縱滋甚嘗云恨不遇劉項與之
争中原及敗於桑落知物情去已彌復憤發裕素不學
而毅頗涉文雅故朝士有清望者多歸之毅既據上流
隂有圖裕之志求兼督交廣二州裕許之毅表求至京
口辭墓裕往㑹之於倪塘寧逺將軍胡藩言於裕曰公
謂劉衞軍終能為公下乎裕黙然久之曰卿謂何如藩
曰連百萬之衆攻必取戰必克毅固以此服公至於涉
獵傳記一談一詠自許以為雄豪以是搢紳白面之士
輻湊歸之恐終不為公下不如因㑹取之裕曰吾與毅
俱有克復之功其過未彰不可自相圖也
　　　陳侯安都恃功驕慢
天嘉四年司空侯安都恃功驕横數聚文武之士騎射
賦詩齋中賓客動至千人部下將帥多不遵法度檢問
收攝輒奔歸安都文帝性嚴整内銜之安都弗之覺及
侍宴酒酣或箕踞傾倚嘗陪樂遊園褉飲謂上曰何如
作臨川王時文帝不應安都再三言之文帝曰此雖天
命抑亦明公之力宴訖啟借供帳水飾欲載妻妾於御
堂宴飲文帝雖許之意甚不懌明日安都坐於御座賓
客居羣臣位稱觴上夀安都遣其别駕周𢎞實自託於
舎人蔡景厯并問省中事景厯錄其狀具奏之因希㫖
稱安都謀反安都自京口還建康文帝引安都宴於嘉
徳殿於坐收安都囚于嘉徳西省因出蔡景厯表以示
於朝乃下詔暴其罪惡明日賜死初髙祖在京口嘗與
諸將宴杜僧明周文育侯安都為夀各稱功伐髙祖曰
卿等悉良將也而並有所短杜公志大而識闇狎於下
而驕於上周侯交不擇人而推心過差侯郎傲誕而無
厭輕佻而肆志並非全身之道卒皆如其言
　　　唐張行成諫太宗與羣臣校功
貞觀十五年太宗臨朝謂侍臣曰朕為人主常兼將相
之事給事中張行成退而上書以為禹不矜伐而天下
莫與之争陛下撥亂反正羣臣誠不足望清光然不必
臨朝言之以萬乘之尊乃與羣臣校功臣竊為陛下不
取太宗甚善之
　　　呉沈行思與盛師友論功
後梁開平四年呉越王鏐之巡湖州也留沈行思為巡
檢使與盛師友俱歸行思謂同列陳瓌曰王若以師友
為刺史何以處我時瓌已得鏐密㫖遣行思詣府乃紿
之曰何不自詣王所論之行思從之既至數日瓌送其
家亦至行思恨瓌買已取鍛鎚擊瓌殺之因詣鏐與師
友衆執之鏐斬行思以師友為婺州刺史
　　　後唐莊宗自矜十指上得天下
同光元年荆南髙季興在洛陽還謂將佐曰新朝百戰
方得河南乃對功臣舉手云吾於十指上得天下矜伐
如此則它人皆無功矣其誰不解體又荒於禽色何能
久長吾無憂矣乃繕城積粟招納梁舊兵為戰守之備
　　　李榖與韓熈載各言攻取之易
天成元年韓熈載將奔呉密告其友汝隂進士李榖榖
送至正陽痛飲而别熈載謂榖曰呉若用吾為相當長
驅以定中原榖笑曰中原若用吾為相取呉如囊中物
耳
　　　後晉楊昭儉諫齊主刻石紀功
開運元年滑州河決浸汴曹單濮鄆五州之境環梁山
合於汶詔大發數道丁夫塞之既塞齊王欲刻碑紀其
事中書舍人楊昭儉諫曰陛下刻石紀功不若降哀痛
之詔染翰頌美不若頒罪已之文齊王善其言而止
　　　南唐取楚自謂諸國指麾可定
後周廣順元年南唐百官共賀湖南平起居郎髙逺曰
我乘楚亂取之甚易觀諸將之才但恐守之甚難耳唐
主自即位以來未嘗親祠郊廟禮官以為請唐主曰俟
天下一家然後告謝及一舉取楚謂諸國指麾可定魏
岑侍宴言臣少遊元城樂其風土俟陛下定中原乞魏
博節度使唐主許之岑趨下拜謝其主驕臣佞如此
　　恬退門
　　　漢揚雄恬於勢利以樂道
天鳯五年初成帝之世揚雄為郎給事黄門與莽及劉
秀並列哀帝之初又與董賢同官莽賢為三公權傾人
主所薦莫不拔擢而雄三世不徙官及莽簒位雄以耆
老久次轉為大夫恬於勢利好古樂道欲以文章成名
於後世乃作太𤣥以綜天地人之道又見諸子各以其
智舛馳大扺詆訾聖人即為怪迂析辨詭辭以撓世事
雖小辯終破大道而惑衆使溺於所聞而不自知其非
也故人時有問雄者常用灋應之號曰灋言用心於内
不求於外於時人皆忽之唯劉秀及范逡敬焉而桓譚
以為絶倫大司空王邑納言嚴尤聞雄死謂桓譚曰子
常稱揚雄書豈能傳於後世乎譚曰必傳顧君與譚不
及見也凡人賤近而貴逺親見揚子雲祿位容貌不能
動人故輕其書昔老耼著虚無之言兩篇薄仁義非禮
學然後好之者尚以為過於五經自漢文景之君及司
馬遷皆有是言今揚子之書文義至深而論不詭於聖
人則必度越諸子矣
　　　東晉王述年三十尚未知名
咸康元年王導辟王述為中兵屬述性沈静每坐客辨
論蠭起而述處之恬如也年三十尚未知名人謂之癡
導以門地辟之既見唯問在東米價述張目不荅導曰
王掾不癡人何言癡也嘗見導每發言一坐莫不贊美
述正色曰人非堯舜何得每事盡善導改容謝之
　　　顧和殷浩固辭遷職
永和二年穆帝以顧和為尚書令殷浩為揚州刺史和
有母喪固辭不起謂所親曰古人有釋衰絰從王事者
以其才足幹時故也如和者正足以虧孝道傷風俗耳
識者美之浩亦固辭㑹稽王昱與浩書曰屬當厄運危
弊理極足下沈識淹長足以經濟若復深存挹退茍遂
本懐吾恐天下之事於此去矣足下去就即時之廢興
則家國不異足下宜深思之浩乃就職
　　　北魏彭城王好恬素不樂勢利
齊永元二年魏以彭城王勰錄尚書事勰固辭不免勰
雅好恬素不樂勢利髙祖重其事幹故委以權任雖有
遺詔復為世宗所留勰每乖情願常悽然歎息為人美
風儀端嚴若神折旋合度出入言笑觀者忘疲敦尚文
史物務之暇披覽不輟小心謹慎初無過失雖閒居獨
處亦無惰容愛敬儒雅傾心禮待清正儉素門無私謁
　　　北齊王晞苦辭侍郎
陳天嘉元年北齊肅宗欲以王晞為侍郎苦辭不受或
勸晞勿自疎晞曰我少年以來閲要人多矣得志少時
鮮不顛覆且吾性實疎緩不堪時務人主恩私何由可
保萬一披猖求退無地非不好作要官但思之爛熟耳
　　　北周蘇威屏居山寺除官不拜
大建十三年北周美陽公蘇威少有令名晉公䕶强以
女妻之威見䕶專權恐禍及已屏居山寺以諷讀為娯
周髙祖聞其賢除官不拜宣帝就除大將軍隋主為丞
相髙熲薦之隋主召見與語大悦居月餘聞將受禪遁
歸田里熲請追之隋主曰此不欲預吾事耳置之及受禪
徵拜太子少保追封其父為邳公以威襲爵
　　　唐岑文本拜官有憂色
貞觀十八年以岑文本為中書令文本既拜還家有憂
色母問其故文本曰非勲非舊濫荷寵榮位髙責重所
以憂懼親賓有來賀者文本曰今受弔不受賀也
　　　蘇頲固辭職以終制
景雲元年許文貞公蘇瓌薨制起復其子頲為工部侍
郎頲固辭睿宗使李日知諭㫖日知終坐不言而還奏
曰臣見其哀毁不忍發言恐其隕絶睿宗乃聴其終制
　　　孔吏部不肯居朝廷
大中四年吏部侍郎孔溫業白執政求外官白敏中謂
同列曰我輩須自㸃檢孔吏部不肯居朝廷矣
　　　鄭祇徳以子尚主求㪚地
九年江西觀察使鄭祇徳以其子顥尚主通顯固求㪚
地以祇徳為賓客分司
　　　韋澳辭戸部乞小鎮
十一年先是判戸部有缺京兆尹韋澳奏事宣宗欲以
澳補之辭曰臣比年心力衰耗難以處繁劇屢就陛下
乞小鎮聖恩未許宣宗不悦及歸其甥栁玭尤之澳曰
主上不與宰輔僉議私欲用我人必謂我以它歧得之
何以自明且爾知時事浸不佳乎由吾曹貪名位所致
耳以澳為河陽節度使
　　　後唐盧質固辭為相
同光元年晉王下教置百官於四鎮判官中選前朝士
族欲以為相河東節度判官盧質為之首質固辭請以豆盧
革盧程為之王即召革程拜行臺左右丞相以質為禮部尚書
　　　呉宋齊丘以退讓為髙
長興二年吳徐知誥欲以内樞使宋齊丘為相齊丘自以
資望素淺欲以退讓為髙謁歸洪州塟父因入九華山
止于應天寺啟求𨼆居吳主下詔徵之知誥亦以書招
之皆不至知誥遣其子景通自入山敦諭齊丘始還朝
除右僕射致仕更命應天寺曰徵賢寺
　　𨼆逸門
　　　漢光武屢徵處士
建武五年是嵗詔徵處士太原周黨㑹稽嚴光寺至京
師黨入見伏而不謁自陳願守所志博士苑升奏曰伏
見太原周黨東海王良山陽王成等蒙受厚恩使者三
聘乃肯就車及陛見帝廷黨不以禮屈伏而不謁偃蹇
驕悍同時俱逝黨等文不能演義武不能死君釣采華
名庶㡬三公之位臣願與坐雲臺之下考試圖國之道
不如臣言伏虚妄之罪而敢私竊虚名誇上求髙皆大
不敬書奏詔曰自古明王聖主必有不賓之士伯夷叔
齊不食周粟太原周黨不受朕祿亦各有志焉其賜帛
四十匹罷之光武少與嚴光同遊學及即位以物色訪
之得於齊國累徵乃至拜諫議大夫不肯受去耕釣於
富春山中以夀終於家王良後歴沛郡太守大司徒司
直在位恭儉布被瓦器妻子不入官舍後以病歸一嵗
復徵至滎陽疾篤不任進道過其友人友人不肯見曰
不有忠言竒謀而取大位何其往來屑屑不憚煩也遂
拒之良慙自後連徵不應卒於家
　　　李業等不受公孫述徵命
十二年初公孫述徵廣漢李業為博士業固稱疾不起
述羞不能致使大鴻臚尹融奉詔命以刼業若起則受
公侯之位不起賜以毒酒融譬㫖曰朝廷貪慕名徳四
時珍御不以忘君宜上奉知已下為子孫身名俱全不
亦優乎業乃歎曰古人危邦不入亂拜不居為此故也
君子見危授命何乃誘以髙位重餌哉遂飲毒而死述
恥有殺賢之名遣使弔祠賻贈百匹業子翬逃辭不受
述又聘巴郡譙𤣥𤣥不詣亦遣使者以毒藥劫之太守
自詣𤣥廬勸之行𤣥曰保志全髙死亦奚恨遂受毒藥
𤣥子瑛願奉家錢千萬以贖父死太守為請述許之述
又徵蜀郡王皓王嘉恐其不至先繫其妻子使者謂嘉
曰速裝妻子可全對曰犬馬猶識主況於人乎王皓先
自刎以首付使者述怒遂誅皓家屬王嘉聞而歎曰後
之哉乃對使者伏劍而死犍為費貽不肯仕述漆身為
癩陽狂以避之同郡任永馮信皆託青盲以辭徵命
　　　樊英進退無據黄瓊練達官曹
永建二年初南陽樊英少有學行名著海内𨼆於壺山
之陽州郡前後禮請不應公卿舉賢良方正有道皆不
行安帝賜策書徵之不赴是嵗順帝復以策書𤣥纁備
禮徵英英不得已到京稱疾不肯起疆輿入殿猶不能
屈順帝使出就太醫養疾月致羊酒其後順帝乃為英
設壇令公車令導尚書奉引賜几杖待以師傅之禮延
問得失拜五官中郎將數月英稱疾辭位有詔譬㫖勿
聴英初被詔命衆皆以為必不降志南郡王逸素與英
善因與其書多引古譬諭勸使就聘英順逸議而至及
後應對無竒謀深策談者以為失望河南張楷與英俱
徵謂英曰天下有二道出與處也吾前以子之出能輔
是君也濟斯民也而子始以不訾之身怒萬乘之主及
其享受爵祿又不聞匡救之術進退無所據矣時又徵
廣漢楊厚江夏黄瓊厚既至豫陳漢有三百五十年之
戹以為戒拜議郎瓊將至李固以書逆遺之曰君子謂
伯夷隘栁下恵不恭不夷不恵可否之間聖賢居身之
所珍也誠遂欲枕山棲谷善政少而亂俗多必待堯舜
之君此為士行其志終無時矣常聞語曰嶢嶢者易缺
皦皦者易汙盛名之下其實難副近樊君被徵初至朝
廷設壇席猶待神明雖無大異而言行所守亦無所缺
而毁謗布流應時折減者豈非觀聴望深聲名太盛乎
是故俗論皆言處士純盜虚聲願先生𢎞此逺謨令衆
人歎服一雪此言耳瓊至拜議郎稍遷尚書僕射瓊昔
隨父香在臺閣習見故事及後居職達練官曹争議朝
堂莫能抗奪數上疏言事順帝頗采用之李固郃之子
也少好學常改易姓名杖策驅驢負笈從師不逺千里
遂究覽墳籍為世大儒每到太學密入公府定省父母
不令同業諸生知其為郃子也
　　　陳蕃薦五處士徵之皆不至
延熹二年尚書令陳蕃上疏薦五處士豫章徐穉彭城
姜肱汝南袁閎京兆韋著潁川李曇桓帝悉以安車𤣥
纁備禮徵之皆不至穉家貧常自耕稼非其力不食恭
儉義讓所居服其徳陳蕃為豫章太守以禮請署功曹
穉不之免既謁而退蕃性方峻不接賓客唯稺來特設
一榻去則縣之肱與二弟仲海季江俱以孝友著聞不
應徵聘肱嘗與季江俱詣郡夜於道為盜所劫欲殺之
肱曰弟年幼父母所憐又未聘娶願殺身濟弟季江曰
兄年徳在前家之珍寶國之英傑乞自受戮以代兄命
盜遂兩釋焉桓帝既徵肱不至乃下彭城使畫工圖其
形狀肱卧於幽闇以被韜面言患眩疾不欲出風工竟
不得見之桓帝又徵安陽魏桓其鄉人勸之行桓曰夫
干祿求進所以行其志也今後宫千數其可損乎廐馬
萬匹其可減乎左右權豪其可去乎皆對曰不可桓乃
慨然歎曰使桓生行死歸於諸子何有哉遂𨼆身不出
　　　管寧等往依公孫度以避世
初平二年公孫度威行海外中國人士避亂者多歸之
北海管寧邴原王烈皆往依焉寧少時與華歆為友嘗
與歆共鋤菜見地有金寧揮鋤不顧與瓦石無異歆捉
而擲之人以是知其優劣邴原逺行遊學八九年而歸
師友以原不飲酒㑹米肉送之原曰本能飲酒但以荒
思廢業故㫁之耳今當逺别可一飲燕於是共坐飲酒
終日不醉寧原俱以操尚稱度虚館以候之寧既見度
乃廬於山谷時避難多居郡南而寧獨居北示無還志
後漸來從之旬月而成邑寧每見度語唯經典不及世
事還山專講詩書習俎豆非學者無見也由是度安其
賢民化其徳邴原性剛直清議以格物度已下心不安
之寧謂原曰潛龍以不見成徳言非其時皆招禍之道
也密遣原逃歸度聞之亦不復追也王烈器業過人少
時名聞在原寧之右善於教誘鄉里有盜牛者主得之
盜曰吾惟刑戮是甘乞不使王彦方知也烈聞而使人
謝之遺布一端或問其故烈曰盜懼吾聞其過是有恥
惡之心既知恥惡則善心將生故與布以勸為善也後
有老父遺劍於路行道一人見而守之至暮老父還尋
得劍怪之以事告烈烈使推求乃先盜牛者也諸有争
訟曲直將質之於烈或至塗而反或望廬而還皆相推
以直不敢使烈聞之度欲以為長史烈辭之為商賈以
自穢乃免
　　　東京殷浩累辭徵辟
建元元年殷浩累辭徵辟屏居墓所幾將十年時人擬
之管葛江夏相謝尚長山令王濛常伺其出處以卜江
左興亡嘗相與省之知浩有確然之志既返相謂曰深
源不起當如蒼生何庾翼請浩為司馬浩不應翼遺浩
書曰王夷甫立名非真雖云談道實長華競明徳君子
遇㑹處濟寧可然乎浩猶不起
　　　謝安以山水文籍自娯
升平四年謝安少有重名前後徵辟皆不就寓居㑹稽
以山水文籍自娯雖為布衣時人皆以公輔期之士大
夫自相謂曰安石不出當如蒼生何安每遊東山常以
妓女自隨司徒昱聞之曰安石既與人同樂必不得不
與人同憂召之必至安妻劉惔之妹也見家門貴盛而
安獨静退謂曰丈夫不如此也安淹鼻曰恐不免耳及
弟萬廢黜始有仕進之志時已年四十餘征西大將軍
桓溫請為司馬安乃赴召溫大喜禮重之
　　　夏主殺𨼆士韋祖思
元熈元年夏主勃勃徵𨼆士韋祖思祖思既至恭懼過
甚勃勃怒曰我以國士徵汝汝乃以非𩔖遇我汝昔不
拜姚興今何獨拜我我在汝猶不以我為帝王我死汝
曹弄筆當置我於何地邪遂殺之
　　　北魏世祖徵崔𤣥等差次叙用
宋元嘉八年魏世祖詔曰今二寇摧殄將偃武修文理
廢職舉逸民范陽盧𤣥博陵崔綽趙郡李靈河間邢穎
勃海髙允廣平游雅太原張偉等皆賢􁏒之胄冠冕州
邦易曰我有好爵吾與爾縻之如𤣥之比者盡敇州郡
以禮發遣遂徵𤣥等及州郡所遣至者數百人差次叙
用崔綽以母老固辭𤣥等皆拜中書𤣥舅崔浩每與𤣥
言輒歎曰對子真使我懐古之情更深
　　　梁陶𢎞景謂之山中宰相
大同二年丹陽陶𢎞景博學多藝能好養生之術仕齊
為奉朝請棄官𨼆居茅山武帝早與之遊及即位恩禮
甚篤每得其書焚香䖍受屢以手敇招之𢎞景不出國
家每有吉凶征討大事無不先諮之月中常有數信時
人謂之山中宰相將没為詩曰夷甫任散誕平叔坐論
空豈悟昭陽殿遂作單于宫時士大夫競談𤣥理不習
武事故𢎞景詩及之
　　　北周處士韋夐十徵不屈
陳永定三年周處士韋夐志尚夷簡魏周之際十徵不
屈周太祖甚重之不奪其志世宗禮敬尤厚號曰逍遥
公晉公䕶延之至第訪以政事䕶盛修第舎夐仰視堂
歎曰酣酒嗜音峻宇彫牆有一于此未或不亡䕶不悦
　　　隋王通教授於河汾之間
仁夀三年是嵗龍門王通詣闕獻太平十二策文帝不
能用罷歸通遂教授於河汾之間弟子自逺至者甚衆
累徵不起楊素甚重之勸之仕通曰通有先人之弊廬
足以庇風雨薄田足以具􁉸粥讀書談道足以自樂願
明公正身以治天下使時和年豐通也受賜多矣不願
仕也大業末卒於家門人謚曰文中子
　　　唐田遊巖被徵無所規益
開耀元年髙宗徵田遊巖為太子洗馬在東宫無所規
益右衞副率蔣儼以書責之曰足下負巢由之俊節傲
唐虞之聖主聲出區宇名流海内主上屈萬乘之重申
三顧之榮遇子以商山之客待子以不臣之禮將以輔
導儲貳漸染芝蘭耳皇太子春秋鼎盛聖道未周僕以
不才猶參庭諍足下受調䕶之寄是可言之秋唯唯而
無一談悠悠以卒年嵗向使不飡周粟僕何敢言祿及
親矣以何酬塞想為不達謹書起予遊巖竟不能荅
　　　司馬承禎指終南山為仕宦㨗徑
景雲二年睿宗召天台山道士司馬承禎問以隂陽數
術對曰道者損之又損以至於無為安肯勞心以學數
術乎睿宗曰理身無為則髙矣如理國何對曰國猶身
也順物自然而心無所私則天下理矣睿宗歎曰廣成
之言無以過也承禎固請還山睿宗許之尚書左丞盧
藏用指終南山謂承禎曰此中大有佳處何必天台承
禎曰以愚觀之此乃仕宦之㨗徑耳藏用嘗𨼆終南天
后時徵為左拾遺故承禎言之
　　　宋璟以山人言涉佞䛕不用
開元六年有薦山人范知璿文學者并獻其所為文宋
璟判之曰觀其良宰論頗涉佞䛕山人當極言讜議豈
宜偷合茍容文章若髙自宜從選舉求試不可别奏
　　　肅宗待李泌為賓友
至徳元載初京兆李泌幼以才敏著聞𤣥宗使與忠王
遊忠王為太子泌已長上書言事𤣥宗欲官之不可使
與太子為布衣交太子常謂之先生楊國忠惡之奏徙
蘄春後得歸𨼆居潁陽肅宗自馬嵬北行遣使召之謁
見於靈武肅宗大喜出則聮轡寢則對榻如為太子時
事無大小皆咨之言無不從至於進退將相亦與之議
肅宗欲以泌為右相泌固辭曰陛下待以賓友則貴於
宰相矣何必屈其志肅宗乃止
　　　李泌衣紫袍以絶羣疑
肅宗與泌出行軍軍士指之竊言曰衣黄者聖人也衣
白者山人也肅宗聞之以告泌曰艱難之際不敢相屈
以官且衣紫袍以絶羣疑泌不得已受之服之入謝肅
宗笑曰既服此豈可無名稱出懐中敕以泌為侍謀軍
國元帥府行軍長史泌固辭肅宗曰朕非敢相臣以濟
艱難耳俟賊平任行髙志泌乃受之
　　　肅宗為李泌築室於山中
二載李泌求歸山不已肅宗固留之不能得乃聴歸衡
山敕郡縣為之築室於山中給三品料
　　　代宗為李泌起書院於蓬萊殿側
大厯三年初代宗遣中使徵李泌於衡山既至復賜金
紫為之作書院於蓬萊殿側代宗時衣汗衫躡屨過之
欲以泌同平章事泌固辭代宗曰機務之煩不得晨夕
相見誠不若且居密近何必署敇然後為宰相邪後乃
命中使為泌塟二親又為泌娶盧氏女為妻資費皆出
縣官賜第於光福坊令泌數日宿第中數日宿蓬萊院
　　　南唐宋齊丘乞歸九華舊𨼆
後晉天福八年唐侍中周宗年老恭謹自守中書令宋
齊丘廣樹朋黨百計傾之宗泣訴於唐主唐主由是薄
齊丘乃出齊丘為鎮海節度使齊丘忿懟表乞歸九華
舊𨼆唐主知其詐一表即從之賜書曰今日之行昔時
相許朕實知公故不奪公志仍賜號九華先生封青陽
公食一縣租税齊丘乃治大第於青陽服御將吏皆如
王公而憤邑尤甚
　　致仕門
　　　漢薛廣徳縣安車以𫝊示子孫
永光元年御史大夫薛廣徳俱以災異乞骸骨賜安車
馳馬黄金六十斤罷太子太傅廣徳歸縣其安車以𫝊
示子孫為榮
　　　晉劉坦乞聽劉寔請老
永嘉三年劉寔連年請老懐帝不許尚書左丞劉坦上
言古之養老以不事為優不以吏之為重謂宜聽寔所
守詔寔以侯就第
　　　宋何尚之致仕復起視事
元嘉二十九年尚書令何尚之以老請致仕退居方山
議者咸謂尚之不能固志既而詔書敦諭數四尚之復
起視事御史中丞袁淑錄自古𨼆士有迹無名者為真
𨼆傳以嗤之
　　　沈慶之不效何公往而復返
孝建二年南兖州刺史沈慶之請老以為開府儀同三
司慶之固讓表䟽數十上又面自陳乃至稽顙泣涕武
帝不能奪聴以始興公就第厚加給奉頃之武帝復欲
用慶之使何尚之往起之尚之累陳上意慶之笑曰沈
公不效何公往而復返尚之慙而止
　　　齊沈淵表百官致仕並窮困私門
建武元年永明中御史中丞沈淵表百官年七十皆令
致仕並窮困私門詔依舊銓叙
　　　荆南梁震自稱荆臺𨼆士
後唐清泰二年荆南節度使髙從誨性明達親禮賢士
委任梁震以兄事之震常謂從誨為郎君楚王希範好
奢靡游談者共誇其盛從誨謂僚佐曰如馬王可謂大
丈夫矣孫光憲對曰天子諸侯禮有等差彼乳臭子驕
侈僭忲取快一時不為逺慮危亡無日又足慕乎從誨
久而悟曰公言是也他日謂梁震曰吾自念平生奉養
固已過矣乃捐去玩好以經史自娯省刑薄賦境内以
安梁震曰先王待我如布衣交不復事人矣遂固請退
居從誨不能留乃為之築室於土洲震披鶴氅自稱荆
臺𨼆士每詣府跨黄牛至㕔事從誨時過其家四時賜
與甚厚自是悉以政事屬孫光憲臣光曰孫光憲見微
而能諫髙從誨聞善而能徙梁震成功而能退自古有
國家者能如是夫何亡國敗家喪身之有
　　知足門
　　　漢張良自以封侯為布衣之極
五年張良素多病從髙祖入闗即道引不食榖杜門不
出曰家世相韓及韓滅不愛黄金之資為韓報讎疆秦
天下振動今以三寸舌為帝者師封萬戸侯此布衣之
極於良足矣願棄人間事欲從赤松子游耳
　　　二疏上疏乞骸骨
元康三年皇太子年十二通論語孝經太傅疏廣謂少
傅受曰吾聞知足不辱知止不殆今仕宦至二千石宦
成名立如此不去懼有後悔即日父子俱移病上疏乞
骸骨宣帝皆許之加賜黄金二十斤皇太子贈以五十
斤公卿故人設祖道供張東都門外送者車數百兩道
路觀者皆曰賢哉二大夫或歎息為之下泣廣受歸鄉
里日令其家賣金共具請族人故舊賓客與相娯樂或
勸廣以其金為子孫頗立産業者廣曰吾豈老誖不念
子孫哉顧自有舊田廬令子孫勤力其中足以共衣食
與凡人齊今復增益之以為贏餘但教子孫怠墮耳賢
而多財則損其志愚而多財則益其過且夫富者衆之
怨也吾既無以教化子孫不欲益其過而生怨又此金
者聖主所以恵養老臣也故樂與鄉黨宗族共饗其賜
以盡吾餘日不亦可乎於是族人悦服
　　　晉司馬孚不以尊寵為榮
泰始八年安平獻王孚性忠慎宣帝執政孚常自退損
後逢廢立之際未嘗預謀及武帝即位恩禮尤重元㑹
詔孚乘輿上殿武帝於阼階迎拜既坐親奉觴上夀如
家人禮孚雖見尊寵不以為榮常有憂色臨終遺令曰
有魏貞士河内司馬孚字叔逹不伊不周不夷不恵立
身行道終始若一當衣以時服斂以素棺詔賜東園溫
明祕器諸所施行皆以漢東平獻王故事其家遵孚遺
㫖所給器物一不施用
　　　齊王僧䖍不欲一門有二台司
永明元年開府儀同三司王僧䖍固辭開府謂兄子儉
曰汝任重於朝行登三事我若復有此授乃是一門有
二台司吾實懼焉累年不拜武帝乃許之加僧䖍特進
儉作長梁齋制度小過僧䖍視之不悦竟不入戸儉即
日毁之初王𢎞與兄弟集㑹任子孫戲適僧達跳下地
作虎子僧綽正坐采蠟燭珠為鳯凰僧達奪取打壊亦
復不惜僧䖍累十二博棊既不墜落亦不重作𢎞歎曰
僧達俊爽當不減人然後終危吾家僧綽當以名義見
美僧䖍必為長者位至公台已而皆如其言
　　　隋韋世康有止足之志
開皇十五年以吏部尚書韋世康為荆州總管世康和
静謙恕在吏部十餘年時稱亷平常有止足之志謂子
弟曰祿豈須多防滿則退年不待暮有疾便辭因懇乞
骸骨文帝不許使鎮荆州時天下唯有四總管并揚益
荆以晉秦蜀三王及世康為之當世以為榮
　　　唐張嘉貞不營家産
開元十七年張嘉貞不營家産有勸其市田宅者嘉貞
曰吾貴為將相何憂寒餒若其獲罪雖有田宅亦無所
用比見朝士廣占良田身没之日適足為無賴子弟酒
色之資吾不取也聞者是之
　　　蜀王宗弁不肯求進不已
後梁開平三年蜀蜀州刺史王宗弁稱疾罷歸成都杜
門不出蜀主疑其矜功怨望加檢校太保固辭不受謂
人曰㢘者足而不憂貪者憂而不足吾小人致位至此
足矣豈可求進不已乎蜀主嘉其志而許之賜與有加
　　躁進門
　　　漢賈捐之欲媚石顯以求進
永光元年賈捐之與楊興善捐之數短石顯以故不得
官稀復進見興新以材能得幸捐之謂興曰京兆尹缺
使我得見言君蘭京兆尹可立得興曰君房下筆言語
妙天下使君房為尚書令勝五鹿充宗逺甚捐之復短
石顯興曰顯方貴上信用之今欲進第從我計且與合
意即得入矣捐之即與興共為薦顯奏稱譽其美以為
宜賜爵闗内侯又共為薦興奏以為可試守京兆尹石
顯聞知白之元帝乃下興捐之獄令顯治之奏興捐之
懐詐偽更相薦譽欲得大位罔上不道捐之竟坐棄市
興髡鉗為城旦
　　　宋范􁫚自謂才用不盡
元嘉十七年始興王濬為揚州刺史時濬尚幼州事悉
委後軍長史范􁫚􁫚尋遷左衞將軍沈演之為右衞將
軍對掌禁旅俱叅機密􁫚有雋才而薄情淺行數犯名
教為士流所鄙性躁競自謂才用不盡常怏怏不得志
吏部尚書何尚之言於文帝曰范􁫚志趨異常請出為
廣州刺史若在内舋成不得不加鈇鉞鈇鉞亟行非國
家之美也文帝曰始誅劉湛復遷范􁫚人將謂卿等不
能容才朕信受讒言但共知其如此無能為害也
　　　齊張敬兒意欲無限
永明元年車騎將軍張敬兒好信夢初為南陽太守其
妻尚氏夢一手熱如火及為雍州夢一胛熱為開府夢
半身熱敬兒意欲無限嘗謂所親曰吾妻復夢舉體熱
矣又自言夢舊村社樹髙至天武帝聞而惡之㑹有人
告敬兒遣人至蠻中貨易武帝疑其有異志㑹武帝於
華林園設八闗齋朝臣皆預於座收敬兒敬兒脱冠貂
投地曰此物誤我遂殺敬兒并其四子
　　　王融三十内望為公輔
十一年中書郎王融自恃人地三十内望為公輔嘗夜
直省中撫案歎曰為爾寂寂鄧禹笑人行逢朱雀桁開
喧湫不得進搥車壁歎曰車前無八騶何得稱丈夫竟
陵王子良愛其文學特親厚之鬱林王即位十餘日即
收王融下廷尉使中丞孔稚珪奏融險躁輕狡招納不
逞誹謗朝政融求援於竟陵王子良子良憂懼不敢救
遂於獄賜死時年二十七
　　　王融速求富貴
建武元年竟陵文宣王子良以憂卒明帝常憂子良為
變聞其卒甚喜臣光曰孔子稱鄙夫不可與事君未得之
患得之既得之患失之茍患失之無所不至王融乘危徼
幸謀易嗣君子良當時賢王雖素以忠慎自居不免憂死
迹其所以然正由融速求富貴而已輕躁之士烏可近哉
　　　北齊祖珽欲求宰相
陳光大元年齊祕書監祖珽與黄門侍郎劉逖友善珽
欲求宰相乃疏趙彦深元文遥和士開罪狀令逖奏之
逖不敢通彦深等聞之先詣上皇自陳上皇大怒執珽
詰之珽因陳士開文遥彦深等朋黨弄權賣官鬻獄事上
皇曰爾乃誹謗我乃鞭二百配甲坊尋徙光州敇令牢
掌别駕張奉福曰牢者地牢也乃置地牢中桎桔不離
身夜以蕪菁子為燭眼為所熏由是失明
　　　唐姜公輔詣陸贄求遷官
貞元八年右庻子姜公輔久不遷官詣陸贄求遷贄密
語之曰聞竇相屢奏擬上不允有怒公之言公輔懼
請為道士徳宗問其故公輔不敢泄贄語以聞參言為
對徳宗怒參歸怨於君貶公輔為吉州别駕又遣中使
責參
　　　鄭顥營求作相甚切
大中十年判戸部駙馬都尉鄭顥營求作相甚切其父
祇徳聞之與書曰聞汝已判戸部是吾必死之年又聞
欲求宰相是吾必死之日也顥懼累表辭劇務宣宗以
顥為祕書監
　　　後唐孔謙賂伶宦求租庸使
同光二年孔謙復短王正言於郭崇韜又厚賂伶宦求
租庸使終不獲意怏怏表求解職莊宗怒以為避事將
寘於法景進救之得免
　　髙尚門
　　　齊魯仲連不願帝秦
周赧王五十七年秦攻邯鄲楚王使春申君將兵救趙
魏王亦使將軍晉鄙將兵十萬救趙秦王使謂魏王曰
吾攻趙旦暮且下諸侯敢救之者吾已拔趙必移兵先
擊之魏王恐遣人止晉鄙留兵壁鄴名為救趙實挾兩
端又使將軍新垣衍間入邯鄲因平原君説趙王欲共
尊秦為帝以却其兵齊人魯仲連在邯鄲聞之往見新
垣衍曰彼秦者棄禮義而上首功之國也彼即肆然而
為帝於天下則連有蹈東海而死耳不願為之民也
　　　魯仲連不受平原君封
五十八年趙平原君欲封魯連使者三返終不肯受又
以千金為魯連夀魯連笑曰所貴於天下之士者為人
排患釋難解紛亂而無取也即有取者是商賈之事也
而連不忍為也遂辭平原君而去終身不復見
　　　魏子順以魯連為髙士之次
秦孝文王元年齊田單克聊城歸言魯仲連於齊王欲
爵之仲連逃之海上曰吾與富貴而詘於人寧貧賤而
輕世肆志焉魏安釐王問天下之髙士於子順子順曰
世無其人也抑可以為次其魯仲連乎王曰魯仲連彊
作之者非體自然也子順曰人皆作之作之不止乃成
君子作之不變習與體成習與體成則自然也
　　操守門
　　　漢尚符璽郎不肯以璽授霍光
後元二年霍光金日磾上官桀共領尚書事光輔幼主
政自己出天下想聞其風采殿中嘗有怪一夜羣臣相
驚光召尚符璽郎欲收取璽郎不肯授光欲奪之郎按
劍曰臣頭可得璽不可得也光甚誼之明日詔增此郎
秩二等衆庶莫不多光
　　　嚴延年劾霍光擅廢立主
元平元年侍御史嚴延年劾奏大將軍光擅廢立主無
人臣禮不道奏雖寢然朝廷肅然敬憚之
　　　馬援謂丈夫窮益堅老益壯
建武元年馬援少時以家用不足辭其兄況欲就邊郡
田牧況曰汝大才當晚成良工不示人以朴且從所好
遂之北地田牧常謂賓客曰丈夫為志窮當益堅老當
益壯後有畜數千頭榖數萬斛既而歎曰凡殖財産貴
其能賑施也否則守錢虜耳乃盡散於親舊聞隗囂好
士往從之囂甚敬重與决籌䇿
　　　馬援不答梁松拜
二十五年馬援軍至臨鄉擊破蠻兵斬獲二千餘人初
援嘗有疾虎賁中郎將梁松來候之獨拜牀下援不荅
松去後諸子問曰梁伯孫帝壻貴重朝廷公卿已下莫
不憚之大人奈何獨不為禮援曰我乃松父友也雖貴
何得失其序乎
　　　种暠拒中常侍迎太子
建康元年立皇子炳為太子改元赦天下太子居承光
宫順帝使侍御史种暠監其家中常侍髙梵從中單駕
出迎太子時太傅杜喬等疑不欲從而未決暠乃手劍
當車曰太子國之儲副人命所係今常侍來無詔信何
以知非姦邪今日有死而已梵辭屈不敢對馳還奏之
詔報太子乃得去喬退而歎息愧暠臨事不惑順帝亦
嘉其持重稱善者良久
　　　傅燮拒趙忠不求私賞
中平三年以中常侍趙忠為車騎將軍靈帝使忠論討
黄巾之功執金吾甄舉謂忠曰傅南容前在東軍有功
不侯天下失望今將軍親當重任宜進賢理屈以副衆
心忠納其言遣弟城門校尉延致殷勤於傅燮延謂燮
曰南容少荅我常侍萬戸侯不足得也燮正色拒之曰
有功不論命也傅燮豈求私賞哉忠愈懐恨然憚其名
不敢害出為漢陽太守
　　　魏徐邈清介不改其常
嘉平元年光祿大夫徐邈以清節著名盧欽嘗著書稱
邈曰徐公志髙行潔才博氣猛其施之也髙而不狷潔
而不介博而守約猛而能寛聖人以清為難而徐公之
所易也或問欽徐公當武帝之時人以為通自為涼州
刺史及還京師人以為介何也欽荅曰往者毛孝先崔
季珪用事貴清素之士于時皆變易車服以求名髙而
徐公不改其常故人以為通比來天下奢靡轉相倣傚
而徐公雅尚自若不與俗同故前日之通乃今日之介
也是世人之無常而徐公之有常也
　　　王祥獨不拜晉王
咸熈元年進晉公司馬昭爵為王增封十郡王祥何曾
荀顗共詣晉王顗謂祥曰相王尊重何侯與一朝之臣
皆已盡敬今日便當相率而拜無所疑也祥曰相國雖
重要是魏之宰相吾等魏之三公王公相去一階而已
安有天子三公可輒拜人者捐魏朝之望虧晉王之徳
君子愛人以禮我不為也及入顗遂拜而祥獨長揖王
謂祥曰今日然後知君見顧之重也
　　　東晉顔含修己守道
咸康四年光祿勲顔含以老遜位論者以王導帝之師
傅名位隆重百僚宜為降禮太常馮懐以問含含曰王
公雖貴重理無偏敬降禮之言或是諸君事宜鄙人老
矣不識時務既而告人曰吾聞伐國不問仁人向馮祖
思問佞於我我豈有邪徳乎郭璞嘗遇含欲為之筮含
曰年在天位在人修己而天不與者命也守道而人不
知者性也自有性命無勞蓍龜致仕二十餘年年九十
三而卒
　　　北魏古弼不以肥馬給獵騎
宋元嘉二十一年魏世祖畋于河西尚書令古弼留守
詔以肥馬給獵騎弼悉以弱者給之世祖大怒曰筆頭
奴敢裁量朕朕還臺先斬此奴弼頭鋭故世祖常以筆
目之弼官屬惶怖恐并坐誅弼曰吾為人臣不使人主
盤于遊畋其罪小不備不虞乏軍國之用其罪大今蠕
蠕方彊南寇未滅吾以肥馬供軍弱馬供獵為國逺慮
雖死何傷且吾自為之非諸君之憂也世祖聞之歎曰
有臣如此國之寶也賜衣一襲馬二匹鹿十頭它日世
祖復畋於山北獲麋鹿數千頭詔尚書發牛車五百乘
以運之詔使已去世祖謂左右曰筆公必不與我汝輩
不如自以馬運之遂還行百餘里得弼表曰今秋榖懸
黄麻菽布野豬鹿竊食鳥鴈侵費風雨所耗朝夕三倍
乞賜矜緩使得收載世祖曰果如吾言筆公可謂社稷
之臣矣
　　　顧顗之獨不降意於戴法興等
大明二年初武帝在江州山隂戴法興戴明寶蔡閑為
典籖及即位皆以為南臺侍御史凡選授遷徙誅賞大
處分武帝皆與法興尚之參懐内外雜事多委明寶三
人權重當時而法興明寶大納貨賄凡所薦達言無不
行天下輻湊門外成市家産並累千金吏部尚書顧顗
之獨不降意於法興等蔡興宗與顗之善嫌其風節太
峻顗之曰辛毗有言孫劉不過使吾不為三公耳顗之
常以為人禀命有定分非智力所移唯應恭己守道而
闇者不達妄意僥倖徒虧雅道無闗得喪乃以其意命
弟子愿著定命論以釋之
　　　齊虞悰不肯贊惟新之政
建武元年海陵王即位起居飲食皆諮宣城王而後行
嘗思食蒸魚菜太官令荅無錄公命竟不與皇太后令
曰嗣主沖幼庶政多昧弗克負荷太傅宣城王宜入承
寶命明帝即皇帝位大赦改元以王敬則為大司馬陳
顯達為太尉王晏加驃騎大將軍徐孝嗣加中軍大將
軍蕭諶為領軍將軍度支尚書虞悰稱疾不陪位明帝
以悰舊人欲引參佐命使王晏齎廢立事示悰悰曰主
上聖明公卿戮力寧假朽老以贊惟新乎不敢聞命因
慟哭朝議欲糾之徐孝嗣曰此亦古之遺直乃止明帝
與羣臣宴㑹詔功臣上酒王晏等興席謝瀹獨不起曰
陛下受命應天順人王晏妄叨天功以為己力明帝大
笑解之座罷晏呼瀹共載還令省欲相撫悦瀹正色曰
君巢窟在何處晏甚憚之
　　　梁王承等不徃朱异之門
大同五年朱异善伺候人主意為阿䛕用事三十年廣
納貨賂欺罔視聴逺近莫不忿疾園宅玩好飲膳聲色
窮一時之盛毎休下車馬填門唯王承王稚及褚翔不
往
　　　唐宋璟不與楊思朂交言
開元四年明皇將幸東都以宋璟為刑部尚書西京留
守令馳驛詣闕遣内侍楊思朂迎之璟風度凝逺人莫
測其際在塗竟不與思朂交言思朂素貴幸歸訴於明
皇明皇嗟歎良久益重璟
　　　王毛仲不能致宋璟
十三年王毛仲有寵於上百官附之者輻湊毛仲嫁女
明皇問何須毛仲頓首對曰臣萬事已備但未得客明
皇曰張説源乾曜輩豈不可呼邪對曰此則得之明皇
曰知汝所不能致者一人耳必宋璟也對曰然明皇笑
曰朕明日為汝召客明日明皇謂宰相朕奴毛仲有昬
事卿等宜與諸達官悉詣其第既而日中衆客未敢舉
筯待璟久之方至先執酒西向拜謝飲不盡巵遽稱腹
痛而歸璟之剛直老而彌篤
　　　韓休守正不阿
二十一年蕭嵩薦韓休為黄門侍郎同平章事休為人
峭直不干榮利及為相甚允時望始嵩以休恬和謂其
易制故引之及與共事休守正不阿嵩漸惡之宋璟歎
曰不意韓休乃能如是明皇或宫中宴樂及後苑遊獵
小有過差輒謂左右曰韓休知否言終諫疏已至明皇
嘗臨鏡黙然不樂左右曰韓休為相陛下殊痩於舊何
不逐之明皇歎曰吾貌雖痩天下必肥蕭嵩奏事常順
指既退吾寢不安韓休常力争既退吾寢乃安吾用韓
休為社稷耳非為身也
　　　嚴挺之竟不詣李林甫
二十四年張九齡與嚴挺之善欲引以為相嘗謂之曰
李尚書方承恩足下宜一造門與之欵暱挺之素負氣
薄林甫為人竟不之詣林甫恨之益深
　　　張彖不肯謁楊國忠圖富貴
天寶十一載楊國忠既為相以天下為己任裁決機務
果敢不疑居朝廷攘袂扼腕公卿以下頥指氣使莫不
震慴臺省官有才行時名不為己用者皆出之或勸陜
郡進士張彖謁國忠曰見之富貴立可圖彖曰君輩倚
楊右相如泰山吾以為氷山耳若皎日既出君輩得無
失所恃乎遂𨼆居嵩山
　　　甄濟不畏安祿山脅召
至徳二載初汲郡甄濟有操行𨼆居青巖山安祿山為
采訪使奏掌書記濟察祿山有異志詐得風疾舁歸家
祿山反使蔡希徳引行刑者二人封刀召之濟引首待
刀希徳以實病白祿山後安慶緒亦使人强舁至東京
月餘㑹廣平王俶平東京濟起詣軍門上謁俶遣詣京
師肅宗命館之於三司令受賊官爵者列拜以媿其心
以濟為祕書郎國子司業
　　　杜黄裳怒韋執誼以一官相買
永貞元年先是太常卿杜黄裳為裴延齡所惡留滯臺
閣十年不遷及其壻韋執誼為相始遷太常卿黄裳勸
執誼帥羣臣請太子監國執誼驚曰丈人甫得一官奈
何啟口議禁中事黄裳勃然曰黄裳受恩三朝豈得以
一官相買乎拂衣起出
　　　李鄘恥由宦官進
元和十二年初吐突承璀方貴寵用事為淮南監軍李
鄘為節度使性剛嚴與承璀互相敬憚故未嘗相失承
璀歸引鄘為相鄘恥由宦官進曰吾老安外鎮宰相非
吾任也鄘至京師辭疾不入見不視事百官到門者皆
辭不見
　　　韋溫拒鄭注叅佐之請
太和九年鄭注為鳯翔節度使欲取名家才望之士為
叅佐請禮部員外郎韋溫為副使溫不可或曰拒之必
為患溫曰擇禍莫若輕拒之止於逺貶從之有不測之
禍卒辭之
　　　王皥力辨郭后祔廟之事
大中二年初憲宗之崩宣宗疑郭太后預其謀故即位
待郭太后禮殊薄郭太后意怏怏及崩宣宗不欲以郭
后祔憲宗有司請塟景陵外園禮院檢討官王皥奏宜
合塟景陵神主配憲宗室奏入宣宗大怒白敏中召皥
詰之皥曰太皇太后汾陽王之孫憲宗在東宫為正妃
逮事順宗為婦憲宗厭代之夕事出曖昧太皇太后母
天下歴五朝豈得以曖昧之事遽廢正嫡之禮乎敏中
怒甚皥辭氣愈厲諸相㑹食周墀立於敏中之門以俟
之敏中使謝曰方為一書生所苦公第先行墀入至敏
中㕔問其事見皥争辨方急墀舉手加顙歎皥孤直明
日皥坐貶官
　　　韋保衡憚李璋方嚴
咸通十三年韋保衡欲以其黨裴條為郎官憚左丞李
璋方嚴恐其不放上先遣人達意璋曰朝廷遷除不應
見問懿宗以璋為宣歙觀察使
　　　後梁李愚不肯拜衡王
貞明一年均王聞前河南府參軍李愚學行召為左拾
遺衡王友諒貴重李振等見皆拜之愚獨長揖均王聞
而讓之曰衡王於朕兄也朕猶拜之卿長揖可乎對曰
陛下以家人禮見衡王拜之宜也振等陛下家臣臣於
王無素不敢妄有所屈久之竟以抗直罷為鄧州觀察
判官
　　　後周李榖以人臣盡節為對
廣順元年初太祖討河中已為人望所屬李榖時為轉
運使太祖數以微言諷之榖但以人臣盡節為對太祖
以是賢之即位首用為相
　　　周行逢竟不能屈徐仲雅
顯徳三年前天䇿府學士徐仲雅自馬希廣之廢杜門
不仕行逢慕之署節度判官仲雅曰行逢昔趨事我奈
何為之幕吏辭疾不至行逢迫脅固召之面授文牒終
辭不取行逢怒放之邵州既而召還㑹行逢生日諸道
各遣使致賀行逢有矜色謂仲雅曰自吾兼鎮三府四
隣亦畏我乎仲雅曰侍中境内彌天太保徧地司空四
隣那得不畏行逢復放之邵州竟不能屈
　
　
　
　
　
　通鑑總𩔖卷十五下
欽定四庫全書
　通鑑總𩔖卷十六上　　　　宋　沈樞　撰
　　明哲門
　　　漢髙祖不宿柏人
八年髙祖東擊韓王信餘寇於東垣過柏人貫髙等壁
人於厠中欲以要髙祖髙祖欲宿心動問曰縣名為何
曰柏人髙祖曰柏人者迫於人也遂不宿而去
　　　穆生以醴酒不設去楚
景帝三年初楚元王好書與魯申公穆生白生俱受詩
於浮丘伯及王楚以三人為中大夫穆生不嗜酒元王
每置酒常為穆生設醴及子夷王孫王戊即位常設後
乃忘設焉穆生退曰可以逝矣醴酒不設王之意怠不
去楚人將鉗我於市遂稱疾卧申公白生彊起之曰獨
不念先王之徳與今王一旦失小禮何足至此穆生曰
易稱知幾其神乎幾者動之微吉凶之先見者也君子
見幾而作不俟終日先王之所以禮吾三人者為道存
也今而忽之是忘道也忘道之人胡可與乆處豈為區
區之禮哉遂謝病去申公白生獨留王戊稍淫暴太傅
韋孟作詩諷諫不聽亦去居於鄒戊因坐削地事遂與
吳通謀申公白生諫戊戊胥靡之衣之赭衣使雅舂於
市
　　　北海敬王智慮畏慎
永平十七年北海敬王睦薨睦少好學光武及眀帝皆
愛之嘗遣中大夫詣京師朝賀召而謂之曰朝廷設問
寡人大夫将何辭以對使者曰大王忠孝慈仁敬賢樂
士臣敢不以實對睦曰吁子危我哉此乃孤㓜時進趣
之行也大夫其對以孤襲爵以來志意衰惰聲色是娱
犬馬是好乃為相愛耳其智慮畏慎如此
　　　鍾皓以保身全家為貴
建和三年鍾皓素與荀淑齊名李膺常歎曰荀君清識
難尚鍾君至徳可師皓兄子瑾母膺之姑也瑾好學慕
古有退讓風與膺同年俱有聲名膺祖太尉修常言瑾
似我家性邦有道不廢邦無道免於刑戮復以膺妹妻
之膺謂瑾曰孟子以為人無是非之心非人也弟於是
何太無皁白邪瑾嘗以膺言白皓皓曰元禮祖父在位
諸宗並盛故得然乎昔國武子好招人過以致怨惡今
豈其時邪必欲保身全家爾道為貴
　　　晉張翰等各隱去以避禍
太和元年齊武閔王冏既得志頗驕奢擅權大起府第
壞公私廬舍以百數制與西宫等中外失望冏謂曹攄
曰或勸孤委權還國何如攄曰物禁太盛大王誠能居
髙慮危褰裳去之斯善之善者也冏不聴張翰顧榮皆
慮及禍翰因秋風起思菰菜􁃇羹鱸魚鱠歎曰人生貴
適志耳富貴何為即引去榮故酣飲不省府事長史葛
旟以其廢職白冏冏徙榮為中書侍郎潁川處士庾衮
聞冏期年不朝歎曰晉室卑矣禍亂将興帥妻子逃於
林慮山中
　　　東晉王導善處興廢
太興三年王敦殺武陵内史向碩元帝之始鎮江東也
敦與從弟導同心翼戴元帝亦推心任之敦總征討導
專機政羣從子弟布列顯要時人為之語曰王與馬共
天下後敦自恃有功且宗族彊盛稍益驕恣元帝畏而
惡之乃引劉隗刁協等以為腹心稍抑損王氏之權導
亦漸見踈外中書郎孔愉陳導忠賢有佐命之勛宜加
委任元帝出愉為司徒左長史導能任真推分澹如也
有識皆稱其善處興廢而敦益懐不平遂構嫌隙
　　　王允之聞王敦逆謀
太寧元年王敦從子允之方總角敦愛其聦警常以自
隨敦嘗夜飲允之辭醉先卧敦與錢鳯謀為逆允之悉
聞其言即於卧處大吐衣面並汚鳯出敦果照視見允
之卧於吐中不復疑之㑹其父舒拜廷尉允之求歸省
父悉以敦鳯之謀白舒舒與王導俱啓眀帝隂為之備
　　　宋太宰義恭得免於禍
大明五年正月戊午朔朝賀雪落太宰義恭衣有六出
義恭奏以為瑞武帝恱義恭以武帝猜暴懼不自容每
卑辭遜色曲意祗奉由是終武帝之世得免於禍
　　　唐楊元琰先請為僧得免罪
神龍元年楊元琰為衞尉卿先是元琰知武三思浸用
事請棄官為僧中宗不許敬暉聞之笑曰使我早知勸
上許之髠去胡頭豈不妙哉元琰多鬚𩔖胡故暉戲之
元琰曰功成名遂不退将危此乃由衷之請非徒然也
暉知其意瞿然不恱及暉等得罪元琰獨免
　　　司空圖陽為失儀以避世
天祐二年初禮部員外郎知制誥司空圖棄官居虞鄉
王官谷昭宗屢徵之不起柳璨以詔書徴之圖懼詣洛
陽入見陽為衰野墜笏失儀璨乃復下詔畧曰既養髙
以傲代𩔖移山以釣名又曰匪夷匪恵難居公正之朝
可放還山
　　　後唐李愚以位髙責重為憂
長興四年閔帝始御中興殿閔帝自終易月之制即召
學士讀貞觀政要太宗實録有致治之志然不知其要
寛柔少斷李愚私謂同列曰吾君延訪鮮及吾輩位髙
責重事亦堪憂衆惕息不敢應
　　　南唐李建勲戒勿封土立碑
後周廣順二年唐司徒致仕李建勲卒且死戒家人曰
時事如此吾得良死幸矣勿封土立碑聽人耕種於其
上免為它日開發之標及江南之亡也諸貴人髙大之
冢無不發者惟建勲冢莫知其處
　　醇謹門
　　　漢衞綰以醇謹為景帝寵任
前三年河間王太傅衛綰擊吳楚有功拜為中尉綰以
中郎將事文帝醇謹無它景帝為太子時召文帝左右
飲而綰稱病不行文帝且崩屬景帝曰綰長者善遇之
故景帝亦寵任焉
　　　萬石君家以孝謹聞乎郡國
建元二年初景帝以太子太傅石奮及四子皆二千石
乃集其門號奮為萬石君萬石君無文學而恭謹無與
比子孫為小吏來歸謁萬石君必朝服見之不名子孫
有過失不責讓為便坐對案不食然後諸子相責因長
老肉袒謝罪改之乃許子孫勝冠者在側雖燕居必冠其
執䘮哀戚甚悼子孫遵教皆以孝謹聞乎郡國及趙綰
王臧以文學獲罪竇太后以為儒者文多質少今萬石
君家不言而躬行乃以其長子建為郎中令少子慶為
内史建在上側事有可言屏人恣言極切至廷見如不
能言者武帝以是親之慶嘗為太僕御出上問車中幾
馬慶以策數馬畢舉手曰六馬慶於諸子中最為簡易
矣
　　　魏魏舒遲鈍質朴
景元四年司馬昭辟魏舒為相國𠫭軍初舒少時遲鈍
質朴不為鄉親所重從叔父吏部郎衡有名當世亦不
知之年四十餘郡舉上計掾察孝亷宗黨以舒無學業
勸令不就可以為髙舒曰若試而不中其負在我安可
虛竊不就之髙以為己榮乎於是自課百日習一經因
而對䇿升第累遷後將軍鍾毓長史毓每與𠫭佐射舒
常為畫籌而已後遇朋人不足以舒滿數舒容範閒雅
發無不中舉坐愕然莫有敵者毓歎而謝曰吾之不足
以盡卿才有如此射矣豈一事哉及為相國㕘軍府朝
碎務未嘗見是非至於廢興大事衆人莫能斷者舒徐
為籌之多出衆議之表昭深噐重之
　　引咎門
　　　東晉庾亮以蘇峻凶逆由已發
咸和四年成帝之出石頭也庾亮見成帝稽顙哽咽詔
亮與大臣俱升御座明日亮復泥首謝罪乞骸骨欲闔
門投竄山海成帝遣尚書侍中手詔慰喻曰此社稷之
難非舅之責也亮上疏自陳祖約蘇峻縱肆凶逆罪由
臣發寸斬屠戮不足以謝七廟之靈塞四海之責朝廷
復何理齒臣於人次臣亦何顔自次於人理願陛下雖
垂寛宥全其首領猶宜棄之任其自存自没則天下粗
知勸戒之綱矣優詔不許
　　　唐張說被彈惶懼待罪
開元十四年李林甫共奏彈張說引術士占星徇私僣
侈受納賄賂敕源乾曜等同於御史臺鞫之乾曜等鞫
彈說事頗有狀明皇使髙力士視說力士還奏說蓬首
垢面席藁食以瓦器惶懼待罪上意憐之力士因言說
有功於國明皇以為然但罷說中書令餘如故
　　　閩黄仁諷以忠信仁義自責
後晉開運二年閩張漢貞至福州攻其東關黄仁諷聞
其家夷滅開門力戰大破閩兵執漢貞入城斬之卓巖
明無它方略但於殿上噀水散豆作諸法事而已又遣
使迎其父於莆田尊為太上皇李仁達既立巖明自判
六軍諸衛事使黄仁諷屯西門陳繼珣屯北門仁諷從
容謂繼珣曰人之所以為人以有忠信仁義也吾頃嘗
有功於富沙中間叛之非忠也人以從子託我而與人
殺之非信也屬者與建兵戰所殺皆鄉曲故人非仁也
棄妻子使人魚肉之非義也此身十沈九浮死有餘愧
因拊膺慟哭繼珣曰大丈夫徇功名何顧妻子宜置此
事勿以取禍仁逹聞之使人告仁諷繼珣謀反皆殺之
由是兵權盡歸仁逹
　　訓戒門
　　　宋文帝以書誡江夏王
元嘉六年以江夏王義恭為都督荆湘等八州諸軍事
荆州刺史文帝與義恭書誡之曰天下艱難家國事重
雖曰守成實亦未易隆替安危在吾曹耳豈可不感尋
王業大懼負荷汝性褊急志之所滯其欲必行意所不
存從物回改此最弊事宜念裁抑衞青遇士大夫以禮
與小人以恩西門安于矯性齊美關某張飛任偏同弊
行已舉事深宜鑒此若事異今日嗣子㓜䝉司徒當周
公之事汝不可不盡祗順之理爾時天下安危決汝二
人耳汝一月自用錢不可過三十萬若能省此益美西
楚府舍略有諳究計當不須改作日求新異凡訊獄多
決當時難可逆慮此實為難至訊日虚懐博盡慎無以
喜怒加人能擇善者而從之美自歸已不可専意自決
以矜獨斷之明也名器深宜慎惜不可妄以假人昵近
爵賜尤應裁量吾於左右雖為少恩如聞外論不以為
非也以貴凌物物不服以威加人人不厭此易逹事耳
聲樂嬉遊不宜令過蒱酒漁獵一切勿為供用奉身宜
有節度奇服異器不宜興長又宜數引見佐史相見不
數則彼我不親不親無因得盡人情人情不盡復何由
知衆事也
　　　唐太宗作帝範以賜太子
貞觀二十二年太宗作帝範十二篇以賜太子曰君體
建親求賢審官納諌去讒戒盈崇儉賞罰務農閱武崇
文且曰修身治國備在其中一旦不諱更無所言矣又
曰汝當更求古之哲王以為師如吾不足法也夫取法
於上僅得其中取法於中不免為下吾居位已來不善
多矣錦繡珠玉不絶於前宫室臺榭屢有興作犬馬鷹
隼無逺不致行遊四方供頓煩勞此皆吾之深過勿以
為是而法之顧我𢎞濟蒼生其益多肇造區夏其功大
益多損少故人不怨功大過微故業不墮然比之盡美
盡善固多愧矣汝無我之功勤而承我之富貴竭力為
善則國家僅安驕惰奢縱則一身不保且成遲敗速者
國也失易得難者位也可不惜哉可不慎哉
　　警戒門
　　　漢馮異以河北之難巾車之恩相戒
建武六年馮異自長安入朝光武謂公卿曰是我起兵
時主簿也為吾披荆棘定關中既罷賜珍寶錢帛詔曰
倉卒蕪蔞亭豆粥虖沱河麥飯厚意乆不報異稽首謝
曰臣聞管仲謂桓公曰願君無忘射鉤臣無忘檻車齊國
賴之臣今亦願國家無忘河北之難小臣不敢忘巾車
之恩留十餘日令與妻子還西
　　　宋髙祖藏微時耕具示子孫
元嘉四年文帝如丹徒謁京陵初髙祖既貴命藏微時
耕具以示子孫文帝至故宫見之有慙色近侍或進曰
大舜躬耕歴山伯禹親事水土陛下不覩遺物安知先
帝之至徳稼穡之艱難乎
　　　髙祖以微時納衣示子孫
十七年驍騎將軍徐湛之與彭城王義康尤親厚文帝
深銜之義康敗湛之被收罪當死其母㑹稽公主於兄
弟為長嫡素為文帝所禮家事大小必咨而後行髙祖
微時常自於新洲伐荻有納衣衫襖臧皇后手所作也
既貴以付公主曰後世有驕奢不節者可以此衣示之
至是公主入宫見文帝號哭不復施臣妾之禮以錦囊
盛納衣擲地曰汝家本貧賤此是我母為汝父所作今
日得一飽餐遽欲殺我兒邪文帝乃赦之
　　　唐魏徴喜太宗居安思危
貞觀五年太宗謂侍臣曰治國如治病病雖愈尤宜將
䕶倘遽自放縱病復作則不可救矣今中國幸安四夷
俱服誠自古所希然朕日慎一日唯懼不終故欲數聞
卿輩諫爭也魏徴曰内外治安臣不以為喜惟喜陛下
居安思危耳
　　　魏徴以十思儆太宗
十一年魏徴上疏以為人主善始者多克終者寡豈取
之易而守之難乎葢以殷憂則竭誠以盡下安逸則驕
恣而輕物盡下則胡越同心輕物則六親離徳雖震之
以威怒亦皆貌從而心不服故也人主誠能見可欲則
思知足将興繕則思知止處髙危則思謙降臨滿盈則
思挹損遇逸樂則思樽節在宴安則思後患防擁蔽則
思延納疾讒邪則思正己行爵賞則思因喜而僣施刑
罰則思因怒而濫兼是十思而選賢任能固可以無為
而治又何必勞神苦體以代百司之任哉
　　　劉仁軌陳吕后之事戒天后
光宅元年命劉仁軌専知西京留守事天后與劉仁軌
書曰昔漢以關中之事委蕭何今託公亦猶是矣仁軌
上疏辭以衰老不堪居守因陳吕后禍敗之事以申規
戒天后使祕書監武承嗣齎璽書慰諭之曰今以皇帝
諒闇不言𦕈身且代親政逺勞勸戒復辭衰疾又云吕
氏見嗤於後代禄産貽禍於漢朝引喻良深愧慰交集
公忠貞之操終始不渝勁直之風古今罕比初聞此語
能不罔然靜而思之是為龜鏡況公先朝舊徳遐邇具
瞻願以匡救為懷無以暮年致請
　　　後唐馮道以四方無事為戒
天成四年明宗與馮道從容語及年榖屢登四方無事
道曰臣嘗記昔在先皇幕府奉使中山歴井陘之險臣
憂馬蹶執轡甚謹幸而無失逮至平路放轡自逸俄至
顛隕凡為天下者亦猶是也明帝深以為然
　　戒子孫門
　　　漢馬援以書戒兄子嚴敦
建武二十五年馬援兄子嚴敦並喜譏議通輕俠援前
在交阯還書戒之曰吾欲汝曹聞人過失如聞父母之
名耳可得聞口不可得言也好論議人長短妄是非政
法此吾所大惡也寧死不願聞子孫有此行也龍伯髙
敦厚周慎口無擇言謙約節儉亷公有威吾愛之重之
願汝曹效之杜季良豪俠好義憂人之憂樂人之樂父
䘮致客數郡畢至吾愛之重之不願汝曹效也效伯髙
不得猶為謹敕之士所謂刻鵠不成尚𩔖鶩者也效季
良不得䧟為天下輕薄子所謂畫虎不成反𩔖狗者也
　　　魏王昶以四者為名戒子孫
青龍四年詔公卿舉才徳兼備者各一人司馬懿以兖
州刺史太原王昶應選昶為人謹厚名其兄子曰黙曰
沈名其子曰渾曰深為書戒之曰吾以四者為名欲使
汝曹顧名思義不敢違越也夫物速成則疾亡晩就則
善終朝華之草夕而零落松柏之茂隆寒不衰是以君
子戒於闕黨也夫能屈以為伸讓以為得弱以為彊鮮
不遂矣夫毁譽者愛惡之原而禍福之機也孔子曰吾
之於人誰毁誰譽以聖人之徳猶尚如此況庸庸之徒
而輕毁譽哉人或毁己當退而求之於身若己有可毁
之行則彼言當矣若已無可毁之行則彼言妄矣當則
無怨於彼妄則無害於身又何反報焉諺曰救寒莫如
重裘止謗莫如自修斯言信矣
　　　齊陳顯逹戒其子勿以富貴陵人
永明十一年以陳顯逹為江州刺史顯逹自以門寒位
重每遷官常有愧懼之色戒其子勿以富貴陵人而諸
子多事豪侈顯逹聞之不恱子休尚為郢府主簿過九
江顯逹曰麈尾蠅拂是王謝家物汝不須捉此即取於
前燒之
　　　北周于謹訓諸子務存靜退
陳光大二年周燕文公于謹卒謹勲髙位重而事上益
恭毎朝參所從不過二三騎朝廷有大事多與謹謀之
謹盡忠補益於功臣中特被親信禮遇隆重始終無間
教訓諸子務存靜退而子孫蕃衍率皆顯逹
　　　唐李勣付李弼察視子孫
總章二年英貞武公李勣寢疾髙宗悉召其子弟在外
者使歸侍疾一旦忽謂其弟司衛少卿弼曰吾今日小
愈可共置酒為樂於是子孫悉集酒闌謂弼曰吾自度
必不起故欲與汝曹為别耳汝曹勿悲泣聽我約束我
見房杜平生勤苦僅能立門户遭不肖子蕩覆無餘吾
有此子孫今悉付汝謹察視之其有志氣不倫交遊非
𩔖者皆先撾殺然後以聞自是不復更言
　　　柳玭以勤學勵行戒子弟
景福二年以柳玭為瀘州刺史柳氏自公綽以來世以
孝悌禮法為士大夫所宗玭嘗戒其子弟曰凡門地髙
可畏不可恃也立身行己一事有失則得罪重於他人
死無以見先人於地下此其所以可畏也門髙則驕心
易生族盛則為人所嫉懿行實才人未之信小有玭纇
衆皆指之此其所以不可恃也故膏粱子弟學宜加勤
行宜加勵僅得比他人耳
　　識見門
　　　晉何曾知諸孫必及於難
永嘉三年初何曾侍武帝宴退謂諸子曰主上開創大
業吾每宴見未嘗聞經國逺圖惟說平生常事非貽厥
孫謀之道也及身而已後嗣其殆乎汝輩猶可以免指
諸孫曰此屬必及於難及綏死兄嵩哭之曰我祖其殆
聖乎曾日食萬錢猶云無下箸處子劭日食二萬綏及
弟機羡汰侈尤甚與人書疏詞禮簡傲河内王尼見綏
書謂人曰伯蔚居亂世而矜豪乃爾其能免乎人曰伯
蔚聞卿言必相危害尼曰伯蔚比聞我言自己死矣及
永嘉之末何氏無遺種
　　　東晉張邵不徃就劉毅
義熈五年劉毅為開府儀同三司毅愛才好士當世名
流莫不輻湊獨揚州主簿張邵不徃或問之邵曰主公
命世人傑何煩多問
　　　劉鎮之知毅與藩得志不久
八年初劉毅季父鎮之閒居京口不應辟召嘗謂毅及
藩曰汝輩才器足以得志但恐不久耳我不就爾求財
位亦不同爾受罪累毎見毅藩導從到門輒詬之毅甚
敬畏未至宅數百步悉屏儀衛與白衣數人俱進及毅
死太尉劉裕奏徴鎮之為散騎常侍光禄大夫固辭不
至
　　　宋謝瞻乞黜弟晦以保衰門
永初二年髙祖之為宋公也謝瞻為宋臺中書侍郎其
弟晦為右衛將軍時晦權遇已重自彭城還都迎家賔
客輻湊門巷填咽瞻在家驚駭謂晦曰汝名位未多而
人歸趣乃爾吾家素以恬退為業不願干豫時事交遊
不過親朋而汝遂勢傾朝野此豈門户之福邪乃以籬
隔門庭曰吾不忍見此及還彭城言於宋公曰臣本素
士父祖位不過二千石弟年始三十志用凡近榮冠臺
府位任顯宻福過災生其應無逺特乞降黜以保衰門
前後屢陳之晦或以朝廷宻事語瞻瞻故向親舊陳說
用為戲笑以絶其言及髙祖即位晦以佐命功位任益
重瞻愈憂懼是嵗贍為豫章太守遇病不療臨終遺晦
書曰吾得啓體幸全亦何所恨弟思自勉勵為國為家
　　　江湛不染二公之難
元嘉十七年彭城王義康方用事人爭求親暱唯司徒
主簿江湛早能自疎求出為武陵内史檀道濟嘗為其
子求婚於湛湛固辭道濟因義康以請之湛拒之愈堅
故不染於二公之難文帝聞而嘉之
　　　江智淵知竟陵王有異志
大明三年竟陵王誕知上意忌之亦潛為之備因魏人
入冦修城浚隍聚糧治仗誕記室叅軍江智淵知誕有
異志請假先還建康武帝以為中書侍郎智淵少有操
行沈懷文毎稱之曰人所應有盡有人所應無盡無者
其唯江智淵乎
　　　蕭道成不肯淹留以就徵
泰始七年徵蕭道成入朝道成所親以朝廷方誅大臣
勸勿就徴道成曰諸卿殊不見事主上自以太子稚弱
翦除諸弟何預他人今唯應速發淹留顧望必將見疑
且骨肉相殘自非靈長之祚禍難將興方與卿等戮力
耳既至拜散騎常侍
　　　東魏髙歡以治亂絲觀諸子意識
梁大同元年東魏以丞相髙歡之子洋封太原公洋内
明決而外如不慧兄弟及衆人皆嗤鄙之獨歡異之謂
長史薛琡曰此兒識慮過吾幼時歡嘗欲觀諸子意識
使各治亂絲洋獨抽刀斬之曰亂者必斬又各配兵四
出使都督彭樂帥甲騎偽攻之兄澄等皆怖撓洋獨勒
衆與樂相格樂免胄言情猶擒之以獻
　　　隋房𤣥齡料隋必亡
開皇二十年初文帝之克陳也天下皆以為將太平監
察御史房彦謙私謂所親曰主上忌刻而苛酷太子卑
弱諸王擅權天下雖安方憂危亂其子𤣥齡亦宻言於
彦謙曰主上本無功徳以詐取天下諸子皆驕奢不仁
必自相誅夷今雖承平其亡可翹足待
　　　度量門
　　　吳孫權以陸遜不毁淳于式為長者
漢建安二十二年吳定威校尉陸遜言於孫權曰方今
克敵寧亂非衆不濟而山冦舊惡依阻深地夫心腹未
平難以圖逺可大部伍取其精銳權從之以為帳下右
部督會丹陽賊帥費棧作亂扇動山越權命遜討棧破
之遂部伍東三部彊者為兵羸者補户得精卒數萬人
宿惡除盪所過肅清還屯蕪湖會稽太守淳于式表遜
枉取民人愁擾所在遜後詣都言次稱式佳吏權曰式
白君而君薦之何也遜對曰式欲意養民是以白遜若
遜復毁式以亂聖聴不可長也權曰此誠長者之事顧
人不能為耳
　　　晉衞玠不見喜慍之色
永嘉六年衞玠美風神善清談常以為人有不及可以
情恕非意相干可以理遣故終身不見喜慍之色
　　　東晉謝安知秦兵已敗無喜色
太元八年謝安得驛書知秦兵已敗時方與客圍棊攝
書置牀上了無喜色圍棊故如客問之徐答曰小兒輩
遂已破賊既罷還内過戸限不覺屐齒之折
　　　宋王僧綽沈深有局度
元嘉二十八年文帝以王僧綽為侍中僧綽幼有大成
之度衆皆以國器許之好學有思理練悉朝典尚帝女
東陽獻公主在吏部諳悉人物舉拔咸得其分及為侍
中年二十九沈深有局度不以才能髙人文帝頗以後
事為念以其年少欲大相付託朝政大小皆與參焉
　　　唐行儉儉不罪王休烈等
永淳元年禮部尚書裴行儉嘗命左右取犀角麝香而
失之又敕賜馬及鞍令史輒馳驟馬倒鞍破二人皆逃
去行儉使人召還謂曰爾曹既誤耳何相輕之甚邪待
之如故破阿史那都支得馬腦盤廣二尺餘以示將士
軍吏王休烈捧盤升階跌而碎之惶恐叩頭流血行儉
笑曰爾非故為何至於是不復有追惜之色詔賜都支
等資産金器三千餘物雜畜稱是並分給親故及偏禆
數日而盡
　　　狄仁傑歎為婁師徳所包容
聖厯二年納言隴右諸軍大使婁師徳薨師徳右河隴
前後四十餘年恭勤不怠民夷安之性沈厚寛恕狄仁
傑之入相也師徳實薦之而仁傑不知意頗輕師徳數
擠之於外天后覺之嘗謂仁傑曰師徳賢乎對曰為將
能謹守邊陲賢則臣不知又曰師徳知人乎對曰臣嘗
同僚未聞其知人也天后曰朕之知卿乃師徳所薦也
亦可謂知人矣仁傑既出歎曰婁公盛徳我為其所包
容久矣吾不得窺其際也是時羅織紛紜師徳久為將
相獨能以功名終人是以重之
　　　裴度不治失印人服其量
寳厯二年以裴度為司空同平章事度在中書左右忽
白失印聞者失色度飲酒自如頃之左右白復於故處
得印度不應或問其故度曰此必吏人盜之以印書劵
耳急之則投諸水火緩之則復還故處人服其識量
　　　李石不肯避亂
太和九年李訓鄭注既誅召六道巡邊使田全操追忿
訓注之謀在道掦言我入城凡儒服者無貴賤當盡殺
之全操等乘驛疾馳入金光門京城訛言有冦至士民
驚譟縱横走塵埃四起兩省諸司聞之之皆奔散有不
及束帶韈而乘馬者鄭覃李石在中書顧吏卒稍稍逃
去覃謂石曰耳目頗異宜且出避之石曰宰相位尊望
重人心所屬不可輕也今事虚實未可知堅坐鎮之庶
㡬可定若宰相亦走則中外亂矣且果有禍亂避亦不
免覃然之石坐文文案沛然自若敕使相繼𫝊呼閉皇
城諸司門左金吾大將軍陳君賞帥其衆立望仙門下
謂敕使曰賊至閉門未晚請徐觀其變不宜示弱至晡
後乃定是日市坊惡少年皆衣緋皁執弓刀北望見皇
城閉即欲剽掠非石與君賞鎮之城㡬再亂矣
　　　吳嚴可未不肯棄衆避軍城之變
後梁貞明二年吳宿衞將馬謙李球劫吳王登樓發庫
兵討徐知訓知訓將出走嚴可求曰軍城有變公先棄
衆自去衆將何依知訓乃止衆猶疑懼可求闔户而寢
鼾息聞於外府中稍安謙等陳於天興門外諸道副都
統朱瑾自潤州至視之曰不足畏也返顧外衆舉手大
呼亂兵皆潰擒球謙斬之
　　　後晉桑維翰從容指畫軍事
天福二年詔張從賔發河南兵數千人擊范廷光廷光
使人誘從賔從賔遂與之同反從賔引兵東扼氾水闗
將逼汴州詔奉國都指揮使侯益帥禁兵五千會杜重
威討張從賔時羽檄縱横從官在大梁者無不恟懼獨
桑維翰從容指畫軍事神色自若接對賔客不改常度
衆心差安
　　容物門
　　　蜀漢蔣琬不罪楊敏等
魏景初三年漢蔣琬為大司馬東曹掾犍為楊戲素性
簡畧琬與言論時不應答或謂琬曰公與戲語而不應
其慢甚矣琬曰人心不同各如其面面從後言古人所
誡戲欲贊吾是耶則非其本心欲反吾言則顯吾之非
是以黙然是戲之快也又督農楊敏嘗毁琬曰作事憒
憒誠不及前人或以白琬主者請推治敏琬曰吾實不
如前人無可推也主者乞問其憒憒之狀琬曰茍其不
如則事不理事不理則憒憒矣後敏坐事繫獄衆人猶
懼其必死琬心無適莫敏得免重罪
　　　梁武帝不害齊宗室
天監元年齊南康侯子恪及弟祁陽侯子範嘗因事人
見武帝從容謂曰天下公器非可力取茍無期運雖項
籍之力終亦敗亡宋孝武性猜忌兄弟粗有令名者皆
鴆之朝臣以疑似枉死者相繼我初平建康人皆勸我
除去卿輩以壹物心我於時依而行之誰謂不可正以
江左以來代謝之際必相屠滅感傷和氣所以國祚不
長又齊梁雖云革命事異前世我與卿兄弟雖復絶服
宗屬未逺齊業之初亦共甘苦情同一家豈可遽如行
路之人卿兄弟果有天命非我所殺若無天命何忽行
此適足示無度量耳況卿今日猶是宗室我方坦然相
期卿無復懷自外之思少待自當知我寸心子恪兄弟
凡十六人皆仕梁子恪子範子質子雲子顯子暉並以
才能知名歴官清顯各以夀終
　　　東魏髙歡不治諸勲貴貪汙
大同三年東魏行臺郎中杜弼以文武在位多貪汙言
于丞相髙歡請治之歡曰天下貪汙習俗已久今督將
家屬多在闗西宇文黑獺常相招誘人情去留未定江
東復有一吳翁蕭專専事衣冠禮樂中原士大夫望之
以為正朔所在我若急正綱紀不相假借恐督將盡歸
黑獺士子悉奔蕭衍人物流散何以為國爾宜少待吾
不忘之歡將出兵拒魏杜弼請先除内賊歡問内賊為
誰弼曰諸勲貴掠奪百姓者是也歡不應使軍士皆張
弓注矢舉刀按矟夾道羅列命弼冒出其間弼戰慓流
汗歡乃徐諭之曰矢雖注不射刀雖舉不擊矟雖按不
刺爾猶亡魂失膽諸勲人身犯鋒鏑百死一生雖或貪
鄙所取者大豈可同之常人也弼乃頓首謝不及
　　　隋牛𢎞不問其射牛之過
大業六年文安憲侯牛𢎞卒𢎞寛厚恭儉學術精博隋
室舊臣始終信任悔吝不及者唯𢎞一人而已弟弼好
酒而酗嘗因醉射殺𢎞駕車牛𢎞來還宅其妻迎謂之
曰叔射殺牛𢎞無所怪問直答云作脯坐定其妻又曰
叔忽射殺牛大是異事𢎞曰已知之矣顔色自若讀書
不輟
　　　唐徐文逺以李宻能容賢士
武徳元年徐文逺復入東都見王世充必先拜或問曰
若倨見李宻而敬王公何也文逺曰魏公君子也能容
賢士王公小人能殺故人人吾何敢不拜
　　　婁師徳犯而不校
長夀二年以夏官侍郎婁師徳同平章事師徳寛厚清
慎犯而不校與李昭徳俱入朝師徳體肥行緩昭徳屢
待之不至怒罵曰田舍夫師徳徐笑曰師徳不為田舍
夫誰當為之其弟除代州刺史將行師徳謂曰吾備位
宰相汝復為州牧榮寵過盛人所疾也將何以自免弟
長跪曰自今雖有人唾某面某拭之而已庶不為兄憂
師徳愀然曰此所以為吾憂也人唾汝面怒汝也汝拭
之乃逆其意所以重其怒夫唾不拭自乾當笑而受之
　　隱忍門
　　　東晉謝安為性命忍須須
咸安元年郗超以桓溫故朝中皆畏事之謝安嘗與左
衞將軍王坦之共詣超日旰未得前坦之欲去安曰獨
不能為性命忍須臾邪
　　　後晉桑維翰勸髙祖不可輕動
天福二年張從賔攻汜水殺巡檢使宋廷浩髙祖戎服
嚴輕騎將奔晉陽以避之桑維翰叩頭苦諫曰賊鋒雖
盛勢不能久請少待之不可輕動髙祖乃止
　　警敏門
　　　蜀漢費禕識悟過人
魏正始五年漢主以費禕為益州刺史以侍中董允守
尚書令為禕之副時戰國多事公務煩猥禕為尚書令
識悟過人毎省讀文書舉目暫視已究其意旨其速數
倍於人終亦不忘常以朝晡聴事其間接納賔客飲食
嬉戲加之博弈毎盡人之歡事亦不廢及董允代禕欲
斆禕之所行旬日之中事多愆滯允乃歎曰人才力相
逺相此非吾之所及也乃聴事終日而猶有不暇焉
　　　東晉劉穆之決事無擁滯
義熈十二年劉穆之内總朝政外供軍旅決斷如流事
無擁滯賔客輻輳求訴百端内外諮稟盈階滿室目覽
辭訟手答牋書耳行聴受口並應酬不相叅涉悉皆贍
舉又喜嘉客言談賞笑彌日無倦裁有閒暇手自寫書
尋覽校賔性奢豪食必方丈旦輒為十人饌未嘗獨餐
嘗白劉裕曰穆之家本貧賤贍生多闕自叨忝以來雖
毎存約損而朝夕所須㣲為過豐自此外一毫不以負
公
　　　梁徐勉應對如流
天監六年以徐勉為吏部尚書勉精力過人雖文案填
積坐客充滿應對如流手不停筆又該綜百代皆為避
諱嘗與門人夜集客虞暠求詹事五官勉正色曰今夕
止可談風月不可及公事時人咸服其無私
　　　西魏蘇綽臺中皆稱其能
梁大同元年魏丞相泰以軍旅未息吏民勞弊命所司
斟酌古今可以便時適治者為二十四條新制奏行之
泰用武功蘇綽為行臺郎中居嵗餘泰未之知也而臺
中皆稱其能有疑事皆就決之泰與僕射周惠達論事
惠達不能對請出議之出以告綽綽為之區處惠達入
白之泰稱善曰誰與卿為此議者惠達以綽對且稱綽
有王佐之才泰乃擢綽為著作郎泰與公卿如昆明池
觀魚行至漢故倉池顧問左右莫有知者泰召綽問之
具以狀對泰恱因問天地造化之始歴代興亡之迹綽
應對如流泰與綽並馬徐行至池竟不設網罟而還遂
留綽至夜問以政事卧而聴之綽指陳為治之要泰起
整衣危坐不覺膝之前席語遂達曙不厭詰朝謂周惠
達曰蘇綽真竒士吾方任之以政即拜大臺行左丞叅
典機宻自是寵日隆隆綽始制文按程式朱出墨入及
計帳户籍之法後人多遵用之
　　　北齊唐邕彊一人當千
承聖元年齊主連年出塞中書舍人唐邕練習軍書自
督將以降勞効本末及四方軍士強弱多少番代往還
器械精粗糧儲虚實靡不諳悉或於帝前簡閱雖數千
人不執文簿唱其姓名未嘗謬誤顯祖常曰唐邕彊幹
一人當千又曰邕每有軍事手作文書口且處分耳又
聴受實異人也寵待賞賜羣臣莫及
　　強記門
　　　北齊楊愔識魯漫漢
梁太平元年齊愔風表表鑒裁為朝野所重少歴屯阨
及得志有一餐之惠者必重報之雖先嘗欲殺己者亦
不問典選二十餘年以奬拔賢才為己任性復彊記一
見皆不忘其姓名選人魯漫漢自言猥賤獨不見識愔
曰卿前在元子思坊乘短尾牝驢見我不下以方麴障
面我何為不識卿漫漢驚服
　　　唐許敬宗對濮陽帝丘之問
麟徳二年髙宗至濮陽竇徳𤣥騎從髙宗問濮陽謂之
帝丘何也徳𤣥不能對許敬宗自後躍馬而前曰昔顓
頊居此謂之帝丘丘髙宗稱善敬宗退而謂人曰大臣
不可以無學吾見徳𤣥不能對心實羞之徳𤣥聞之曰
人各有能有不能吾不強對以所不知此吾所能也李
勣曰敬宗多聞信美矣徳𤣥之言亦善也
　　　宣宗聰察強記
大中九年宣宗聰察強記宫中厮役給洒掃者皆能識
其姓名才性所任呼召使令無差誤者天下奏獄吏卒
姓名一覽皆記之度支奏漬汚帛誤書漬為清樞宻承
旨孫隱中謂宣宗不之見輒足成之及中書覆入宣宗
怒推按擅改章奏者罰謫之
　　風姿門
　　　南燕慕容超姿幹瓌瑋
晉義熈元年初南燕主備徳仕秦為張掖太守其兄納
與母公孫氏居于張掖備徳之從秦王堅寇淮南也留
金刀與其母别備徳與燕主垂舉兵于山東張掖太守
符昌收納及備徳諸子皆誅之公孫氏以老獲免納妻
段氏方娠未決獄掾呼延平備徳之故吏也竊以公孫
氏及段氏逃於羗中段氏生子超十嵗而公孫氏病臨
卒以金刀授超曰汝得東歸當以此刀還汝叔也呼延
平又以超母子奔涼及吕隆降秦超隨涼州民徙長安
平卒段氏為超娶其女為婦超恐為秦人所錄乃陽狂
行乞秦人賤之惟東平公紹見而異之言於秦王興曰
慕容超姿幹瓌瑋殆非真狂願微加官爵以縻之興召
見與語超故為謬對或問而不答興謂紹曰詔云妍皮
不裹癡骨徒妄語耳乃罷遣之備徳聞納有遺腹子在
秦遣濟陰人吳辯往視之辯因鄉人宗正謙賣卜在長
安以告超超不敢告其母妻潛與謙變姓名逃歸南燕
備徳聞超至大喜遣騎三百迎之超至廣固以金刀獻
於備徳慟哭悲不自勝封超為北海王拜侍中侍中驃
騎大將軍司𨽻校尉開府妙選時賢為之僚佐備徳無
子欲以超為嗣超入則侍奉盡歡出則傾身下士由是
内外譽望翕然歸之
　　　齊王儉以風流宰相謝安自比
永明三年王儉領國子祭酒十日一還學監試諸生巾
卷在廷劍衞令史儀容甚盛作解㪚髻斜插簪朝野慕
之相與倣傚儉常謂人曰江左風流宰相唯有謝安意
以自比也武帝深委仗之
　　積善門
　　　北周寇雋自謂積善所致
陳永定三年周驃騎大將軍寇雋少有學行家人嘗賣
物多得絹五匹雋於後知之曰得財失行吾所不取訪
主還之敦睦宗族與同豐約教訓子孫必先禮義自大
統中稱老疾不朝謁世宗虛心欲見之雋不得已入見
王引之同席而坐問以魏朝舊事載以御輿令於王前
乘之以出顧謂左右曰如此之事唯積善者可以致之
　　隂徳門
　　　漢王賀自謂活萬餘人
天漢二年暴勝之為直指使者所誅殺二千石以下尤
多威振州郡至渤海聞郡人雋不疑賢請與相見不疑
容貌尊嚴衣冠甚偉勝之躧履起迎登堂坐定不疑據
地曰竊伏海瀕聞暴公子舊矣今乃承顔接辭凡為吏
太剛則折太柔則廢威行施之以恩然後樹功揚名永
終天祿勝之深納其戒及還表奏不疑上召拜不疑為
青州刺史濟南王賀亦為繡之御史逐捕魏郡羣盜多
所縱捨以奉使不稱免歎曰吾聞活千人子孫有封吾
所活者萬餘人後世其興乎
　　　夏侯勝謂丙吉有陰徳未死
元康三年封丙吉為博陽侯下至郡邸獄復作嘗有阿
保之功者皆受官祿田宅財物各以恩深淺報之吉臨
當封病宣帝憂其不起將使人就加印紼而封之及其
生存也太子太傅夏侯勝曰此未死也臣聞有陰徳者
必饗其祿以及子孫今吉未獲報而疾非非其死疾也
後病果愈
　　　鄧訓活數千人家必䝉福
永元十四年初太傅鄧禹嘗謂人也吾將百萬之衆未
嘗妄殺一人後世必有興者其子羌羌校尉訓有女曰
綏性孝友好書𫝊常晝修婦業暮讀經典家人號曰諸
生叔父陔曰嘗聞活千人者子封有封兄訓為謁者使
修石臼河嵗活數千人天道可信家必䝉福綏後選入
宫為貴人恭肅小心動有法度承事陰后接撫同列常
克己以下之雖宫人隷役皆加恩恤和帝深嘉焉及陰
后之廢貴人請救不能得和帝詔立貴人鄧氏為皇后
后辭讓不得已然後即位郡國貢獻悉令禁絶嵗時但
供紙墨而已和帝每欲官爵鄧氏后輒哀請謙讓故兄
隲終世世不過虎賁中郎將
　　　後周竇儀乞免誅兖州將吏
廣順二年初慕容彦超將反募羣盜置帳下至者二千
餘人皆山林獷悍竟不為用太祖欲悉誅兖州將吏翰
林學士竇儀見馮道范質與之共白太祖曰彼皆脅從
耳乃免之
　　果報門
　　　齊巴陵王謂昔滅劉氏理數固然
建武元年宣城王遣典籖柯令孫殺建安王子真子真
走入牀下令孫手牽出之叩頭乞為奴不許而死又遣
中書舍人茹法亮殺巴陵王子倫子倫性英果時為南
蘭陵太守鎮琅邪城有守兵宣城王恐不肯就死以問
典籖華伯茂伯茂曰公若以兵取之恐不可即辦若委
伯茂一夫力耳乃手自執酖逼之子倫正衣冠出受詔
謂法亮曰先朝昔滅劉氏今日之事理數固然君是身
家舊人今銜此使當由事不獲已此酒非勸酬之爵因
仰之而死時年十六法亮及左右皆流涕
　　　唐天后殺周興等以慰人望
天授二年或告文昌右丞周興與丘神勣通謀天后命
來俊臣鞫之俊臣與興方推事對食謂興曰囚多不承
當為何法興曰此甚易耳取大甕以炭四周炙之令囚
入中何事不承俊臣乃索大甕火圍如興法因起謂興
曰有内狀推兄請兄入此甕興惶恐叩頭服罪法當死
天后原之流興嶺南在道為仇家所殺興與索元禮來
俊臣競為暴刻興元禮所殺各數千人俊臣所破千餘
家元禮殘酷尤甚天后亦殺之以慰人望
　　　元載言佛法報應之驗
大厯二年始代宗好祠祀未甚重佛元載王縉杜鴻漸
為相三人皆好佛縉尤甚不食葷血與鴻漸造寺無窮
代宗嘗問以佛言報應果為有無載等奏以國家運祚
靈長非宿植福業何以致之福業已定雖時有小災終
不能為害所以安史悖逆方熾而皆有子禍僕固懷恩
稱兵内侮出門病死回紇吐番大舉深入不戰而退此
皆非人力所及豈得言無報應也代宗由是深信之常
於禁中飯僧百餘人有寇至則令僧講仁王經以禳之
寇去則厚加賞賜
　　　路巖死乃楊收賜死之榻
乾符元年路巖行至江陵敕削官爵長流儋州巖美姿
儀囚于江陵獄再夕鬚髮皆白尋賜自盡籍没其家嚴
之為相也宻奏三品以上賜死皆令使者剔取結喉三
寸以進驗其必死至是自罹其禍所死之處乃楊收賜
死之榻也
　　　袁襲毎勸殺所以不夀
龍紀元年楊行宻圍宻宣城中食盡人相㗖指揮使周
進思據城逐趙鍠行宻獲而釋之以為禆將朱全忠與
趙鍠有舊遣使求之行宻謀於袁襲襲曰不若斬首以
遣之行宻從之未㡬襲卒行宻哭之曰天不欲成吾大
功邪何為折吾股肱也吾所寛而襲毎勸我以殺此其
所以不夀與
　　　栁璨自謂負國當死
天祐二年栁璨奏稱人望歸梁王陛下釋重負今其時
也即日遣璨詣大梁達𫝊禪之意朱全忠拒之初璨陷
害朝士過多全忠亦惡之璨與蔣𤣥暉張廷範朝夕宴
聚深相結為全忠謀禪代事何太后泣遣宫人阿秋阿
䖍達意𤣥暉語以他日𫝊禪之後求子母生全王殷趙
殷衡譖𤣥暉云與栁璨張廷範於積善宫夜宴對太后
焚香為誓期復興唐祚全忠信之收𤣥暉繫南河獄是
日斬蔣𤣥暉又斬璨於上東門外車裂廷範于都市璨
臨刑呼曰負國賊栁璨死其宜矣
　　　閩薛文傑更為檻車先自入
後唐清泰元年吳蔣延徽敗閩兵于浦城遂圍建州閩
主璘遣驃騎大將軍王延將兵萬人人救建州延宗軍
及中途士卒不進曰不得薛文傑不能討賊延宗馳使
以聞國人震恐太后及福王繼鵬泣謂璘曰文傑盜弄
國權枉害無辜上下怨怒久矣今吳兵深入士卒不進
社稷一旦傾覆留文傑何益文傑亦在側互陳利害璘
曰吾無如卿何卿自為謀文傑出繼鵬伺之於啓聖門
外以笏擊之仆地檻車送軍前市人爭持瓦礫擊之初
文傑以古制檻車疎濶更為之形如木匱攢以鐵鋩内
向動輒觸之車成文傑首自入焉
　　　南唐宋齊丘歎昔日獻謀宜及此
後周顯徳六年唐齊丘丘至九華山唐主命鎻其第宂
牆給飲食齊丘歎曰吾昔獻謀幽讓皇帝族於泰州宜
其及此乃縊而死謚曰醜繆
　　禍福門
　　　唐王沐求官被誅舒守謙因怒獲免
太和九年王涯有再從再弟沐家於江南且貧聞涯為
相跨驢詣之欲求一簿尉留長安長嵗餘始得一見涯
待之殊落莫久之沐因嬖奴以道所欲涯許以微官自
是旦夕造涯之門以俟命及涯家被收沐適在其第與
涯俱斬斬舒元輿有族子守謙愿而敏元輿愛之從元
輿者十年一旦忽以非罪怒之日加譴責奴婢輩亦薄
之守謙不自安求歸江南元輿亦不留守謙悲歎而去
夕至昭應聞元輿收族守謙獨免
　　賑孤貧門
　　　唐李大亮養親戚早孤
貞觀十八年武陽懿公李大亮卒於長安遺表請罷髙
麗之師家餘米五斛布三十匹親戚早孤為大亮所養
喪之如父者十有五人
　　　後唐世宗以米貸貧民
顯徳六年淮南饑世宗命以米貸之或曰民貧恐不能
償世宗曰民吾子也安有子倒懸而父不為之解哉安
在責其必償也
　通鑑總𩔖卷十六上
欽定四庫全書
　通鑑總𩔖卷十六　　　　　宋　沈樞　撰
　　報德門
　　　漢第五倫不忘與千里馬者
元和三年司空第五倫以老病乞身賜䇿罷以二千石
俸終其身倫奉公盡節言事無所依違性質慤少文采
在位以貞白稱或問倫曰公有私乎對曰昔人有與吾
千里馬者吾雖不受每三公有所選舉心不能忘而亦
終不用也若是者豈可謂無私乎
　　　北魏盧度世報鄭羆之徳
宋元嘉二十八年初魏中書學生盧度世坐崔浩事亡
命匿髙陽鄭羆家吏囚羆子掠治之羆戒其子曰君子
殺身成仁雖死不可言其子奉父命吏以火爇其體終
不言而死及世祖臨江文帝遣殿上將軍黄延年使於
魏魏世祖問曰盧度世亡命已應至彼延年曰都下不
聞有度世也世祖乃赦度世及其族逃亡籍没者度世
自出世祖以為中書侍郎度世為其弟娶鄭羆妹以報
徳
　　　唐李大亮不負張弼恩
貞觀十七年初李大亮為龎玉兵曹為李宻所獲同輩
皆死賊帥張弼見而釋之遂與定交及大亮貴求弼欲
報其徳弼時為將作丞自匿不言大亮遇諸塗而識之
持弼而泣多推家貲以遺弼弼拒不受大亮言於太宗
乞悉以其官爵授弼太宗為之擢弼為中郎將時人皆
賢大亮不負恩而多弼之不伐也
　　忘恩門
　　　北魏寇祖仁殺舊恩城陽王
梁中大通二年魏汾州刺史爾朱兆聞榮死自汾州帥
騎從河橋西涉渡及兆入宫敬宗步出雲龍門外遇城
陽王徽乗馬走敬宗屢呼之不顧而去徽走至山南抵
前洛陽令寇祖仁家祖仁一門三刺史皆徽所引拔以
有舊恩故投之徽齎金百斤馬五十匹祖仁利其財外
雖容納而私謂子弟曰如聞爾朱兆購募城陽王得之
者封千户侯今日富貴至矣乃怖徽曰官捕將至令其
逃於他所使人於路邀殺之送首於兆兆亦不加勲賞
兆夢徽謂己曰我有金二百斤馬百匹在祖仁家卿可
取之兆既覺意所夢為實即掩捕祖仁徴其金馬祖仁
謂人宻告望風欵服云實得金百斤馬五十匹兆疑其
隱匿依夢徴之祖仁家舊有金三十斤馬三十匹盡以
輸兆兆猶不信發怒執祖仁懸首髙樹大石墜足捶之
至死
　　　唐明皇薄魏知古負姚崇
開元二年黄門監魏知古本起小吏因姚崇引薦以至
同為相崇意輕之請知古攝吏部尚書知東都選事知
古銜之崇二子分司東都恃其父有徳於知古頗招權
請託知古歸悉以聞他日明皇從容問崇卿子才性何
如今何官也崇揣知上意對曰臣有三子兩在東都為
人多欲而不謹是必以事干魏知古臣未及問之耳明
皇始以崇必為其子隱及聞崇奏喜問卿安從知之對
曰知古微時臣卵而翼之臣子愚以為知古必徳臣容
其為非故敢干之耳明皇於是以崇為無私而薄知古
負崇欲斥之崇固請曰臣子無狀撓陛下法陛下赦其
罪已幸矣茍因臣逐知古天下必以陛下為私於臣累
聖政矣明皇乆乃許之知古罷為工部尚書
　　　李徳裕薦白敏中反為所排
大中元年初李徳裕執政引白敏中為翰林學士及武
宗崩徳裕失勢敏中乗上下之怒竭力排之使其黨李
咸訟徳裕罪徳裕由是自東都留守以太子少保分司
　　復讎門
　　　豫讓欲為智伯報仇
周威烈王二十三年三家分智伯之田趙襄子漆智伯
之頭以為飲噐智伯之臣豫讓欲為之報仇乃詐為刑
人挾匕首入襄子宫中塗厠襄子如厠心動索之獲豫
讓左右欲殺之襄子曰智伯死無後而此人欲為報仇
真義士也吾謹避之耳乃舍之豫讓又漆身為癩吞炭
為啞行乞於市其妻不識也行見其友其友識之為之
泣曰以子之才臣事趙孟必得近幸子乃為所欲為顧
不易邪何乃自苦如此求以報仇不亦難乎豫讓曰不
可既以委質為臣而又求殺之是二心也凡吾所為者
極難耳然所以為此者將以愧天下後世之為人臣懐
二心者也襄子出豫讓伏於橋下襄子至橋馬驚索之
得豫讓遂殺之
　　　唐明皇不肯以報讎壞國法
開元二十三年初殿中侍御史楊汪既殺張審素更名
萬頃審素二子瑝琇皆㓜坐流嶺表尋逃歸謀伺便復
讎後手殺萬頃於都城繫表於斧言父寃狀欲之江外
殺與萬頃同謀䧟其父者至汜水為有司所得議者多
言二子父死罪穉年孝烈能復父讎宜加矜宥張九齡
亦欲活之裴耀卿李林甫以為如此壞國法明皇亦以
為然謂九齡曰孝子之情義不顧死然殺人而赦之此
途不可啓也乃下敕曰國家設法期於止殺各伸為子
之志誰非徇孝之人展轉相仇何有限極咎繇作士法
在必行曾參殺人亦不可恕宜付河南府杖殺士民
皆憐之為作哀誄榜於衢路市人斂錢𦵏之於北邙
　　　韓愈奏定復讎之律
元和六年富平人梁恱報父仇殺秦杲自詣縣請罪敕
復讎據禮經則義不同天徴法令則殺人者死禮法二
事皆王教之大端有此異同固資辨論宜令都省集議
奏聞職方員外郎韓愈議以為律無其條非闕文也盖
以不許復讎則傷孝子之心而乖先王之訓許復讎則
人將倚法専殺無以禁止其端矣故聖人丁寧其義於
經而深没其文於律其意将使法吏一㫁於法而經術
之士得引經而議也宜定其制曰凡復父讎者事發具
事申尚書省集議奏聞酌其宜而處之則經律無失其
指矣敕梁恱杖一百流循州
　　　楚楊昭惲女請復其寃
後周顯徳三年韓令坤敗唐兵於城東擒陸孟俊初孟
俊之廢馬希蕚立希崇也滅故舒州刺史楊昭惲之族
而取其財楊氏有女美獻於希崇令坤入揚州希崇以
楊氏遺令坤令坤嬖之既獲孟俊將械送帝所楊氏在
簾下忽撫膺慟哭令坤驚問之對曰孟俊昔在潭州殺
妾家二百口今見之請復其寃令坤乃殺之
　　報怨門
　　　漢公孫𢎞竟報私隙
元朔五年以公孫𢎞為丞相封平津侯丞相封侯自𢎞
始時武帝方興功業𢎞於是開東閣以延賢人與参謀
議每朝覲奏事因言國家便宜武帝亦使左右文學之
臣與之論難𢎞性意忌外寛内深諸嘗與𢎞有隙無近
逺雖陽與善後竟報其過董仲舒為人亷直以𢎞為從
諛𢎞嫉之膠西王端驕恣數犯法所殺傷二千石甚衆
𢎞乃薦仲舒為膠西相仲舒以病免汲黯常毁儒面觸
𢎞𢎞欲誅之以事乃言上曰右内史界部中多貴人宗
室難治非素重臣不能任請徙黯為右内史武帝從之
　　　楊輔以私怨誣奏王尊
河平二年御史大夫張忠奏京兆尹王尊暴虐倨慢尊
坐免官湖三老公乗興等上書訟尊治京兆撥劇整亂
誅暴禁邪皆前所稀有今御史大夫奏尊傷害隂陽為
國家憂原其所以出御史丞楊輔素與尊有私怨外依
公事建畫為此議傅致奏文浸潤加誣臣等竊痛傷尊
修身潔已砥節首公刺議不憚將相誅惡不避豪强誅
不制之賊解國家之憂功著職修威信不廢誠國家爪
牙之吏折衝之臣今一旦無辜制於仇人之手傷於詆
欺之文上不得以功除罪下不得䝉棘木之聽獨掩怨
讎之偏奏被共工之大惡無所陳寃愬罪孔子曰愛之
欲其生惡之欲其死是惑也浸潤之譖不行焉可謂明
矣願下公卿大夫博士議郎定尊素行使白黒分别書
奏成帝復以尊為徐州刺史
　　　晉周玘屬其子為報怨
建興元年吴興太守周玘宗族强盛琅琊王睿頗疑憚
之睿左右用事者多中州亡官失守之士駕御吴人吴
人頗怨玘自以失職又為刁協所輕恥恚愈甚乃隂與
其黨謀誅執政以諸南士代之事泄玘憂憤而卒將死
謂其子勰曰殺我者諸傖子也能復之乃吾子也
　　　後趙王不讎漚麻之恨
東晉太興四年後趙王勒悉召武鄉耆舊詣襄國與之
共坐歡飲初勒㣲時與李陽隣居數爭漚麻池相敺陽
由是獨不敢來勒曰陽壯士也漚麻布衣之恨孤方兼
容天下豈讎匹夫乎遽召與飲引陽臂曰孤往日厭卿
老拳卿亦飽孤毒手因拜参軍都尉
　　　王導以周顗不救己為恨
永昌元年王敦舉兵於武昌元帝徴戴淵劉隗入衛建
康隗至與刁協勸帝盡誅王氏元帝不許隗始有懼色
司空王導帥其從弟中領軍邃左衛將軍廙侍中侃彬
及諸宗族二十餘人每旦詣臺待罪周顗將入導呼之
曰伯仁以百口累卿顗直入不顧既見帝言導忠誠申
救甚至元帝納其言顗喜飲酒至醉而出導猶在門又
呼之顗不與言顧左右曰今年殺諸賊奴取金印如斗
大繫肘後既出又上表明導無罪言甚切至導不之知
甚恨之元帝令公卿百官詣石頭見敦敦𠫭軍吕猗說
敦曰周顗戴淵皆有髙名足以惑衆公不除之恐必有
再舉之憂敦素忌二人之才心頗然之從容問王導曰
周戴南北之望當登三司無疑也導不答又曰若不三
司止應令僕邪又不答敦曰若不爾正當誅爾又不答
敦遣部将陳郡鄧岳收顗及淵殺之於石頭南門之外
王導後料檢中書故事乃見顗救己之表執之流涕曰
吾雖不殺伯仁伯仁由我而死幽㝠之中負此良友
　　　沈勁竟滅吴氏報父寃
太寧二年沈充走失道誤入故將吴儒家儒誘充内重
壁中因笑謂充曰三千户侯矣充曰爾以義存我我家
必厚報汝若以利殺我我死汝族滅矣儒遂殺之𫝊首
建康王敦黨悉平充子勁當坐誅鄉人錢舉匿之得免
其後勁竟滅吴氏
　　　何無忌怨殷仲文為薄己
義熈三年殷仲文素有才望自謂宜當朝政出為東陽
太守尤不樂何無忌素慕其名東陽無忌所統仲文許
便道修謁無忌喜欲遲之而仲文失志恍惚遂不過府
無忌以為薄己大怒會南燕入寇無忌言於劉裕曰桓
𦙍殷仲文乃腹心之疾北虜不足憂也劉裕府將駱冰
謀作亂事覺裕斬之因言冰與仲文等潜相連結謀立
桓𦙍為主皆族誅之
　　　北魏主殺莫題以報三嵗犢之怨
四年魏主珪殺髙邑公莫題初拓跋窟咄之伐珪也題
以珪年少潜以箭遺窟咄曰三嵗犢豈能勝重載邪珪
心銜之至是或告題居處倨傲擬則人主者珪使人以
箭示題而謂之曰三嵗犢果何如題父子對泣詰朝收
斬之
　　　劉毅怨庾恱奏罷軍府
七年初劉毅在京口貧困與知識射於東堂庾恱為司
徒右長史後至奪其射堂衆人皆避之毅獨不去恱厨
饌甚盛不以及毅毅從恱求子鵝炙恱怒不與毅由是
銜之至是毅求兼督江州詔許之因奏稱江州内地以
治民為職不當置軍府彫耗民力宜罷軍府移鎮豫章
而潯陽接蠻可即州府千兵以助郡戍於是解恱都督
将軍官以刺史鎮豫章毅以親將趙恢領千兵守潯陽
恱府文武三千悉入毅府符設嚴峻恱忿懼至豫章疽
發背卒
　　　唐劉仁軌不念疇昔之怨
乾封元年以大司憲劉仁軌為右相初仁軌為給事中
按畢正義事李義府怨之出為青州刺史會討百濟仁
軌當浮海運糧時未可行義府督之遭風失船丁夫溺
死甚衆命監察御史袁異式往鞫之義府謂異式曰君
能辦事勿憂無官異式至謂仁軌曰君與朝廷何人為
讎宜早自為計仁軌曰仁軌當官不職國有常刑公以
法斃之無所逃命若使遽自引決以快讎人竊所未甘
乃具獄以聞義府言於髙宗曰不斬仁軌無以謝百姓
舍人源直心曰海風暴起非人力所及髙宗乃命除名
以白衣從軍自効及為大司憲異式懼不自安仁軌瀝
觴告之曰仁軌若念疇昔之事有如此觴仁軌既知政
事遽薦異式為司元大夫監察御史杜易簡謂人曰斯
所謂矯枉過正矣
　　　劉仁軌怨李敬𤣥出為西邊鎮守
儀鳯三年劉仁軌鎮洮河每有奏請多為李敬𤣥所抑
由是怨之仁軌知敬𤣥非將帥才欲中傷之奏言西邊
鎮守非敬𤣥莫可敬𤣥固辭髙宗曰仁軌須朕朕亦自
徃卿安得辭以敬𤣥代仁軌為洮河道大總管兼安撫
大使
　　　周矩怨騫味道按致其罪
垂拱四年左肅政大夫同平章事騫味道素不禮於殿
中侍御史周矩屢言其不能了事會有羅告味道者敕
矩按之矩謂味道曰公常責矩不了事今日為公了之
味道及其子辭玊皆伏誅
　　　周興以魏𤣥同沮己羅告其罪
永昌元年初髙宗之世周興以洛陽令召見髙宗欲加
擢用或奏以非清流罷之興不知數於明堂俟命諸相
皆無言魏𤣥同時同平章事謂之曰周明府可去矣興
以為𤣥同沮己銜之𤣥同素與裴炎善時人以其終始
不渝謂之耐乆朋周興奏誣𤣥同言天后老矣不若奉
嗣君為耐乆天后怒賜死于家
　　　崔隱甫彈張說以報隙
開元十四年明皇召河南尹崔隱甫欲用之中書令張
說薄其無文奏擬金吾大將軍明皇不從以𨼆甫為御
史大夫𨼆甫由是與說有隙說有才智而好賄百官白
事有不合者好面折之至於叱罵惡御史中丞宇文融
之為人且患其權重融所建白多抑之中書舍人張九
齡言於說曰宇文融承恩用事辯給多權數不可不備
說曰䑕輩何能為𨼆甫融及御史中丞李林甫共奏彈
說引術士占星徇私僣侈受納賄賂敕源乾曜等同於
御史臺鞫之
　　　李徳裕怨牛李誣與劉從諫交通
會昌四年李徳裕怨東都留守牛僧孺湖州刺史李宗
閔言於武宗曰劉從諌據上黨十年太和中入朝僧孺
宗閔執政不留之加宰相縱去以成今日之患竭天下
力乃能取之皆二人之罪也徳裕又使人於潞州求僧
孺宗閔與從諌交通書疏無所得乃令孔目官鄭慶言
從諌每得僧孺宗閔書疏皆自焚毁詔追慶下御史臺
按問河南少尹吕述與裕書言劉稹破報至僧孺出聲
歎恨徳裕奏述書武宗大怒以僧孺為太子少保分司
宗閔為漳州刺史
　　　後梁太祖為朱友寧報仇讎
開平二年金吾上將軍王師範家於洛陽朱友寧之妻
泣訴於太祖曰陛下化家為國宗族皆蒙榮寵妾夫獨
不幸因王師範叛逆死於戰場今仇讎猶在妾誠痛之
太祖曰朕幾忘此賊遣使就洛陽族之使者先鑿阬於
地側乃宣敕告之師範盛陳宴且與宗族列坐謂使者
曰死者人所不免況有罪乎予不欲使積尸長㓜無序
酒既行命自㓜及長引於阬中戮之死者凡二百人
　　　後晉髙勲剖張彦澤心以祭死者
天福十二年髙勲訴張彦澤殺其家人於契丹主契丹
主亦怒彦澤剽掠京城并𫝊住兒鎖之以彦澤之罪宣
示百官問應死否皆言應死百姓亦投牒争疏彦澤罪
遂斬彦澤住兒於北市仍命髙勲監刑彦澤前所殺士
大夫子孫皆絰杖號哭隨而詬詈以杖扑之勲命㫁腕
出鎖剖其心以祭死者市人爭破其腦取髓臠其肉而
食之
　　　後漢魏仁浦不肯因亂報怨
乾祐三年初作坊使賈延徽有寵於隠帝與魏仁浦為
隣欲併仁浦所居以自廣屢譛仁浦於𨼆帝㡬至不測
至是有擒延徽以授仁浦者仁浦謝曰因亂而報怨吾
所不為也郭威聞之待仁浦益厚
　　　郭威不屠劉銖家以復怨讎
劉銖李洪建及其黨皆梟首於市而赦其家郭威謂公
卿曰劉銖屠吾家吾復屠其家怨讎反覆庸有極乎由
是數家獲免
　　任怨門
　　　後唐郭崇韜為李紹宏等所恨
同光元年初李紹宏為中門使郭崇韜副之至是自幽
州召還崇韜惡其舊人位在已上乃薦張居翰為樞宻
使以紹宏為宣徽使紹宏由是恨之居翰和謹畏事軍
國機政皆崇韜掌之支度務使孔謙自謂才能勤效應
為租庸使衆議以謙人微地寒不當遽總重任故崇韜
薦張憲以謙副之謙亦不恱
　　　郭崇韜不用孔謙専使務
租庸副使孔謙謂張憲公正欲専使務言於郭崇韜曰
東京重地須大臣鎮之非張公不可崇韜即奏以憲為
東京副留守知留守事以豆盧革判租庸兼諸道鹽鐵
轉運使謙彌失望
　　　後周世宗自當誹謗之語
顯徳二年世宗與侍臣論刑賞世宗曰朕必不因怒刑
人因喜賞人先是大梁城中民侵街衢為舍通大車者
盖寡世宗悉命直而廣之廣者至三十步又遷墳墓於
標外世宗曰近廣京城於存殁擾動誠多然怨謗之語
朕自當之他日終為人利
　　不避嫌疑門
　　　唐魏徴不顧身嫌以釋疑
武徳九年太子建成齊王元吉之黨散亡在民間雖更
赦令猶不自安徼幸者争告捕以邀賞諫議大夫王珪
以啓太子太子下令六月四日已前事連東宫及齊王
十七日前連李瑗者並不得相告言違者反坐遣諫議
大夫魏徴宣慰山東聽以便宜從事徴至磁州遇州縣
錮送前太子千牛李志安齊王䕶軍李思行詣京師徴
曰吾受命之日前宫齊府左右皆赦不問今復送思行
等則誰不自疑雖遣使者人誰信之吾不可以顧身嫌
不為國慮且既蒙國士之遇敢不以國士報之乎遂皆
解縱之太子聞之大喜
　　　温彦博謂魏徴不存形迹避嫌疑
貞觀元年或告右丞魏徴私其親戚太宗使御史大夫
温彦博按之無狀彦博言於太宗曰徴不存形迹逺避
嫌疑心雖無私亦有可責太宗令彦博讓徴且曰自今
宜存形迹他日徴入見言於太宗曰臣聞君臣同體宜
相與盡誠若上下但存形迹則國之興衰尚未可知臣
不敢奉詔太宗瞿然曰吾已悔之
　　　李徳裕不以柳仲郢為嫌
會昌五年李徳裕以柳仲郢為京兆尹素與牛僧孺善
謝徳裕曰不意太尉恩奨及此仰報厚徳敢不如竒章
公門館徳裕不以為嫌
　　招懷門
　　　晉劉琨長於招懐短於撫御
永嘉五年劉琨長於招懐而短於撫御一日之中雖歸
者數千而去者亦相繼
　　　河西王不以綏寧為先
東晉隆安五年河西王利鹿孤命羣臣極言得失西曹
從事史嵩曰陛下命將出征往無不捷然不以綏寧為
先唯以徙民為務民安土重遷故多離叛此所以斬將
拔城而地不加廣也利鹿孤善之
　　　唐魏徴請遣使鎮撫嶺南
貞觀元年嶺南酋長馮盎談殿等迭相攻擊乆未入朝
諸州奏稱盎反前後以十數太宗命将軍藺謩等發江
嶺數十州兵討之魏徴諫曰中國初定嶺南瘴癘險逺
不可以宿大兵且盎反狀未成未宜動衆太宗曰吿者
道路不絶何云反狀未成對曰盎若反必分兵據險攻
掠州縣今告者已數年而兵不出境此不反明矣諸州
既疑其反陛下又不遣使鎮撫彼畏死故不敢入朝若
遣信臣示以至誠彼喜於免禍可不煩兵而服太宗乃
罷兵遣員外散騎侍郎李公掩持節慰諭之盎遣其子
智戴隨使者入朝太宗曰魏徴令我發一介之使而嶺
表遂安勝十萬之師不可不賞賜徴絹五百匹
　　　李大亮奏罷招撫使
四年西突厥種落散在伊吾詔以涼州都督李大亮為
西北道安撫大使於磧石貯糧來者賑給使者招慰相
望於道大亮上言欲懷逺者必先安近中國如本根四
夷如枝葉疲中國以奉四夷猶拔本根以益枝葉也臣
逺考秦漢近觀隋室外事戎狄皆致疲弊今招致西突
厥但見勞費未見其益况河西州縣蕭條突厥微弱以
來始得耕穫今又供億此役民將不堪不若且罷招慰
為便伊吾之地率皆沙磧其人或自立君長求稱臣内
屬者羈縻受之使居塞外為中國藩蔽此乃施虚惠而
收實利也太宗從之
　　嫉惡門
　　　東晉温嶠共畫討王敦之謀
太寧二年初明帝親任中書令温嶠王敦惡之請嶠為
左司馬嶠乃繆為勤敬綜其府事時進宻謀以附其欲
深結錢鳯為之聲譽每曰錢世儀精神滿腹嶠素有藻
鑑之名鳯甚恱深與嶠結好會丹陽尹缺敦問嶠誰可
者嶠曰愚謂無如錢鳯鳯亦推嶠嶠偽辭之敦不聴表
嶠為丹陽尹且使覘伺朝廷嶠至建康盡以敦逆謀告
明帝請先為之備又與庾亮共畫討敦之謀敦聞之大
怒曰吾乃為小物所欺與司徒王導書曰太真别來幾
日作如此事當募人生致之自拔其舌
　　　梁范雲惡褚緭薄行皆不禮
天監元年河南褚緭居建康素薄行仕宦不得志頻造
尚書范雲雲不禮之緭怒私謂所親曰建武以後草澤
下族悉化成貴人吾何罪而見棄今天下草創飢饉不
已䘮亂未可知陳伯之擁强兵在江州非主上舊臣有
自疑之意且熒惑守南斗詎非為我出邪今者一行事
若無成入魏不失作河南郡守遂投伯之大見親狎
　　　唐韋安石面折武三思張易之
乆視元年以韋安石同平章事時武三思張易之兄弟
用事安石數面折之常侍宴禁中易之引蜀商宋霸子
等數人在座同博安石跪奏曰商賈賤𩔖不應得預此
會顧左右逐出之座中皆失色天后以其言直勞勉之
同列皆歎服
　　　魏元忠不附張昌宗
長安三年初魏元忠為洛州長史洛陽令張昌儀恃諸
兄之勢每牙直上長史聽事元忠到官叱下之張易之
奴暴亂都市元忠杖殺之及為相天后召易之弟昌期
欲以為雍州長史對仗問宰相曰誰堪雍州者元忠對
曰今之朝臣無以易薛季昶天后曰昌期何如諸相皆
曰陛下得人矣元忠獨曰昌期少年不閑吏事向在岐
州户口逃亡且盡雍州帝京事務繁劇不若季昶彊幹
習事天后黙然而止元忠又嘗面奏臣自先帝以來蒙
被恩澤今承乏宰相不能盡忠死節使小人在側臣之
罪也天后不恱由是諸張深怨之司禮丞髙戬太平公
主之所愛也會天后不豫張昌宗恐天后一日晏駕為
元忠所誅乃譛元忠與戬私議云天后老矣不若挾太
子為乆長天后怒下元忠戬獄將使與昌宗廷辨之昌
宗宻引鳯閣舍人張說賂以美官使證元忠說許之明
日天后召太子相王及諸宰相使元忠與昌宗𠫭對徃
復不決昌宗曰張説聞元忠言請召問之天后召説説
將入鳯閣舍人宋璟謂説曰名義至重鬼神難欺不可
黨邪䧟正以求茍免若獲罪流竄其榮多矣若事有不
測璟當叩閣力爭與子同死努力為之萬代瞻仰在此
舉也左史劉知幾曰無汚青史為子孫累及入天后問
之説未對昌宗從旁迫趣説使速言説曰陛下視之在
陛下前猶逼臣如是況在外乎臣實不聞元忠有是言
但昌宗逼臣使誣證之耳天后曰張説反覆小人宜併
繫治之他日更引問説對如前天后怒命宰相與河内
王武懿宗共鞫之説所執如初朱敬則抗疏理之曰元
忠素稱忠正張説所坐無名若令抵罪失天下望蘇安
恒亦上疏以為陛下革命之初人以為納諫之主暮年
以來人以為受佞之主自元忠下獄里巷恼恼皆以為
陛下委信姦宄斥逐賢良忠臣烈士皆撫髀於私室而
箝口於公朝畏迕易之等意徒取死而無益方今賦役
煩重百姓彫弊重以讒慝専恣刑罰失中竊恐人心不
安别生他變争鋒于朱雀門内問鼎于大明殿前陛下
将何以謝之何以禦之易之等見其疏大怒欲殺之賴
朱敬則桓彦範魏知古保救得免貶元忠為髙要尉戩
説皆流嶺表
　　　宋璟獨不禮張易之兄弟
天后嘗命朝貴宴集張易之兄弟皆位在宋璟上易之
素憚璟欲悦其意虛位揖之曰公方今第一人何乃下
坐璟曰才劣位卑張卿以為第一何也天官侍郎鄭杲
謂璟曰丞奈何卿五郎璟曰以官言之正當為卿足下
非張卿家奴何郎之有舉坐悚惕時自武三思以下皆
謹事易之兄弟璟獨不為之禮諸張積怒常欲中傷之
天后知之故得免
　　　宋璟疾負罪妄訴不已
開元八年侍中宋璟疾負罪而妄訴不已者悉付御史
臺治之謂中丞李謹度曰服不更訴者出之尚訴未已
者且繫由是人多怨者時璟與蘇頲建議嚴禁惡錢江
淮間惡錢尤甚璟以監察御史蕭𨼆之充使括惡錢隱
之嚴急煩擾怨嗟盈路明皇於是貶隱之官罷璟為開
府儀同三司頲為禮部尚書
　　妬賢門
　　　唐李林甫每忌文學之士
天寶元年李林甫為相凡才望功業出己右及為上所
厚勢位將逼己者必百計去之尤忌文學之士明皇嘗
陳樂於勤政樓下垂簾觀之兵部侍郎盧絇謂明皇已
起垂鞭按轡横過樓下絇風標清粹明皇目送之深歎
其藴藉林甫常厚以金帛賂上左右明皇舉動必知之
乃除絢華州刺史到官未幾誣其有疾州事不理除詹
事員外同正明皇又嘗問林甫以嚴挺之今安在是人
亦可用挺之時為綘州刺史林甫奏挺之衰老得風疾
宜且授以散秩使便醫藥明皇歎咤乆之以為詹事又
以河南采訪使齊澣為少詹事皆員外同正於東京養
疾澣亦朝廷宿望故并忌之
　　　李林甫賀野無遺賢
六載明皇欲廣求天下之士命通一藝以上皆詣京師
李林甫恐草野之士對䇿斥言其姦惡建言舉人多卑
賤愚瞶恐有俚言汚觸聖聽乃令郡縣長官精加試練
灼然超絶者具名送省委尚書覆試御史中丞監之取
名實相副者聞奏既而至者皆試以詩賦論遂無一人
及第者林甫乃上表賀野無遺賢
　　　李林甫忌王忠嗣入相
李林甫以王忠嗣功名日盛恐其入相忌之安禄山潜
蓄異志託以禦㓂築雄武城大貯兵器請忠嗣助役因
欲留其兵忠嗣先期而徃不見禄山而還數上言禄山
必反林甫益惡之忠嗣固辭兼河東朔方節度許之
　　　盧杞忌張鎰欲出之於外
建中三年徳宗以幽州兵在鳳翔思得重臣代之盧杞
忌張鎰忠直為徳宗所重欲出之於外已得専總朝政
乃對曰朱泚名位素崇鳳翔將校班秩已髙非宰相信
臣無以鎮撫臣請自行徳宗俛首未言把又曰陛下必
以臣貎寢不為三軍所伏固惟陛下神算徳宗乃顧鎰
曰才兼文武望重内外無以易卿鎰知為把所排而無
辭以免因再拜受命以鎰兼鳯翔尹隴右節度等使
　　　盧杞出顔真卿宣慰李希烈
四年李希烈遣其将李克誠襲䧟汝州執别駕李元平
官軍數為所敗邏騎西至彭婆東都士民震駭竄匿山
谷徳宗問計於盧杞對曰希烈年少驍將恃功驕慢誠
得儒雅重臣奉宣聖澤為陳逆順禍福希烈必革心悔
過可不勞軍旅而服顔真卿三朝舊臣忠直剛決名重
海内人所信服真其人也徳宗以為然命真卿詣許州
宣慰希烈詔下舉朝失色真卿乗驛至東都鄭叔則曰
往必不免宜少留須後命真卿曰君命也將焉避之遂
行李勉表言失一元老為國家羞請留之又使人邀真
卿於道不及真卿與其子書但敕以奉家廟撫諸孤而
已至許州欲宣詔㫖希烈使其養子千餘人環繞嫚罵
拔刄擬之為將剸㗖之勢真卿足不移色不變希烈遽
以身蔽之麾衆令退館真卿而禮之希烈欲遣真卿還
會李元平在座真卿責之元平慙而起以宻啓白希烈
希烈意遂變留真卿不遣
　　　盧杞惡李揆有才望使之入吐蕃
荅蕃判官監察御史于頔與吐蕃使者論刺没藏至自
青海言疆場已定請遣區頰賛歸國以禮部尚書李揆
為入蕃會盟使詔諸将相與區頰賛盟於城西李揆有
才望盧杞惡之故使之入吐蕃揆言於徳宗曰臣不憚
逺行恐死於道路不能逹詔命徳宗為之惻然謂杞曰
揆無乃太老對曰使逺夷非諳練朝廷故事者不可且
揆行則自今年少於揆者不敢辭逺使矣
　　　元載與其黨攻李泌不已
大厯五年元載以李泌有寵於代宗忌之言泌常與親
故宴於北軍與魚朝恩親善宜知其謀代宗曰北軍泌
之故吏也故朕使之就見親故朝恩之誅泌亦豫謀卿
勿以為疑載與其黨攻之不已會江西觀察使魏少遊
求𠫭佐代宗謂泌曰元載不容卿朕今匿卿於魏少遊
所俟朕決意除載當有信報卿可束裝來乃以泌為江
西判官且屬少遊使善待之
　　　李逢吉患穆宗待遇李紳之厚
長慶三年李逢吉為相内結知樞宻王守澄勢傾朝野
惟翰林學士李紳每承顧問常排抑之擬狀至内廷紳
多所臧否逢吉患之而穆宗待遇方厚不能逺也會御
史中丞缺逢吉薦紳清直宜居風憲之地穆宗以中丞
亦次對官不疑而可之會紳與京兆尹兼御史大夫韓
愈争臺𠫭與他職事文移徃來辭語不遜逢吉奏二人
不協以愈為兵部侍郎紳為江西觀察使
　　讒譛門
　　　秦甘茂盟於息壤以止謗
周赧王七年秦武王使甘茂約魏以伐韓而令向夀輔
行甘茂至魏令向夀還謂王曰魏聽臣矣然願王勿伐
王迎甘茂於息壤而問其故對曰宜陽大縣其實郡也
今王倍數險行千里攻之難魯人有與曾参同姓名者
殺人人告其母其母織自若也及三人告之其母投杼
下機踰墻而走臣之賢不若曾参王之信臣又不如其
母疑臣者非特三人臣恐大王之投杼也魏文侯令樂
羊將而攻中山三年而拔之反而論功文侯示之謗書
一篋樂羊再拜稽首曰此非臣之功君之力也今臣羇
旅之臣也樗里子公孫奭挾韓而議之王必聽之是王
欺魏王而臣受公仲侈之怨也王曰寡人勿聽也請與
子盟乃盟於息壤甘茂帥師伐宜陽八年甘茂攻宜陽
五月而不拔樗里子公孫奭果争之秦王召甘茂欲罷
兵甘茂曰息壤在彼王曰有之因大悉起兵以佐甘茂
斬首六萬遂抜宜陽韓公仲侈入謝於秦以請平
　　　漢馬援後為上書者所譛
建武二十五年初馬援在交阯常餌薏苡實能輕身勝
瘴氣軍還載之一車及卒後有上書譛之者以為前所
載還皆明珠文犀光武益怒援妻孥惶懼不敢以䘮還
舊塋稾𦵏城西賔客故人莫敢弔會
　　　光武疑第五倫篣婦公不過從兄飯
中元元年淮陽王入朝第五倫隨官屬得會見光武問
以政事倫因此酬對光武大恱明日復特召入與語至
夕光武謂倫曰聞卿為吏篣婦公不過從兄飯寧有之
邪對曰臣三娶妻皆無父少遭饑亂寔不敢妄過人食
衆人以臣愚蔽故生是語耳光武大笑以倫為扶夷長
未到官追拜會稽太守為政清而有惠百姓愛之
　　　章帝不信李邑毁班超
建初八年章帝拜班超為将兵長史以徐幹為軍司馬
别遣衛侯李邑護送烏孫使者邑上書盛毁超擁愛妻
抱愛子安樂外國無内顧心超聞之歎曰身非曾参而
有三至之讒恐見疑于當時矣遂去其妻章帝知超忠
乃切責邑曰縱超擁愛妻抱愛子思歸之士千餘人何
能盡與超同心乎令邑詣超受節度詔若邑任在外者
便留與從事超即遣邑将烏孫侍子還京師徐幹謂超
曰邑前親毁君欲敗西域今何不縁詔書留之更遣他
吏送侍子乎超曰是何言之陋也以邑毁超故今遣之
内省不疚何恤人言快意留之非忠臣也
　　　曹操信讒言害崔琰等
建安二十一年時有與中尉崔琰宿不平者白琰傲世
怨謗意㫖不遜曹操怒遂賜琰死尚書僕射毛玠傷琰
無辜心不恱人復白玠怨謗操收玠付獄侍中桓階和
洽皆為之陳理操不聽階求案實其事操曰所以不考
欲兩全玠及言事者耳洽對曰玠信有謗主之言當肆
之市朝若玠無此言言事者加誣大臣以誤主聽不加
檢覈臣竊不安操卒不窮治玠遂免黜終于家是時西
曹掾丁儀用事玠之獲罪儀有力焉羣下為之側目尚
書僕射何夔及東曹屬徐弈獨不事儀儀讒奕出為魏
郡太守賴桓階左右之得免尚書傅選謂何夔曰儀已
害毛玠子宜少下之夔曰為不義適足以害其身焉能
害人且懷姦佞之心立於明朝其得乆乎
　　　晉王衍多毁羊祜
泰始八年羊祜不附結中朝權貴荀朂馮紞之徒皆惡
之從甥王衍嘗詣祜陳事辭甚清辯祜不然之衍拂衣
去祜顧謂賔客曰王夷甫方當以盛名處大位然敗俗
傷化必此人也及攻江陵祜以軍法将斬王戎衍戎之
從弟也故二人皆憾之言論多毁祜時人為之語曰二
王當國羊公無徳
　　　荀朂馮紞譛逐張華
太康三年尚書張華以文學才識名重一時論者皆謂
華宜為三公中書監荀朂侍中馮紞以伐吴之謀深疾
之會武帝問華誰可託後事者華對以明徳至親莫如
齊王由是忤㫖朂因而譛之以華都督幽州諸軍事華
至鎮撫循夷夏譽望益振武帝復欲徴之馮紞侍武帝
從容語及鍾會紞曰會之反頗由太祖武帝變色曰卿
是何言邪紞免冠謝曰臣聞善御者必知六轡緩急之
宜故孔子以仲由兼人而退之冉求退弱而進之漢髙
祖尊寵五王而夷滅光武抑損諸將而克終非上有仁
暴之殊下有愚智之異也盖抑揚與奪使之然耳鍾會
才智有限而太祖誇奨無極居以重勢委以大兵使會
自謂算無遺䇿功在不賞遂構凶逆耳向令太祖録其
小能節以大禮抑之以威權納之以軌則則亂心無由
生矣武帝曰然紞稽首曰陛下既然臣之言宜思堅氷
之漸勿使如會之徒復致傾覆武帝曰當今豈復有如
會者耶紞因屏左右而言曰陛下謀畫之臣著大功於
天下據方鎮總戎馬者皆在陛下聖慮矣武帝黙然由
是止不徴華
　　　東晉王國寶譛謝安
太元八年謝安婿王國寶坦之之子也安惡其為人每
抑而不用以為尚書郎國寶自以望族故事唯作吏部
不為餘曹固辭不拜由是怨安國寶從妹為會稽王道
子妃武帝與道子皆嗜酒狎昵邪謟國寶乃譛安於道
子使離間之於武帝安功名既盛而險詖求進之徒多
毁短安武帝由是稍疎忌之
　　　北齊祖珽續謡言譛斛律光
陳大建四年齊尚書右僕射祖珽勢傾朝野右丞相咸
陽王斛律光惡之遥見輒罵曰多事乞索小人欲行何
計光嘗在朝堂垂簾坐珽不知乗馬過其前光怒曰小
人乃敢爾後珽在内省言聲髙慢光適過聞之又怒珽
覺之私賂光從奴問之奴曰自公用事相王每夜抱膝
歎曰盲人入國必破矣斛律後無寵珽因而間之光自
結髪從軍未嘗敗北深為鄰敵所憚周勲州刺史韋孝
寛宻為謡言曰百升飛上天明月照長安又曰髙山不
推自崩槲木不扶自舉令諜人𫝊之於鄴鄴中小兒歌
之於路珽因續之曰盲老公背受大斧饒舌老母不得
語使其妻兄鄭道盖奏之後主以問珽珽與陸令萱皆
曰實聞有之珽因解之曰百升者斛也盲老公謂臣也
與國同憂饒舌老母似謂女侍中陸氏也且斛律累世
大将明月聲震關西豐樂威行突厥女為皇后男尚公
主謡言甚可畏也
　　　唐許宗誣奏褚遂良等
顯慶二年許敬宗李義府希皇后㫖誣奏侍中韓瑗中
書令來濟與褚遂良潜謀不軌以桂州用武之地授遂
良桂州都督欲以為外援瑗坐貶振州刺史濟貶台州
刺史終身不聽朝覲又貶褚遂良為愛州刺史遂良至
愛州上表自陳徃者僕王承乾交争之際臣不顧死亡
歸心陛下卒與無忌等四人共定大䇿及先朝大漸獨
臣與無忌同受遺詔區處衆事咸無廢缺數日之間内
外寧謐力小任重動罹愆過蝼蟻餘齒乞陛下哀憐表
奏不省
　　　許敬宗譛長孫無忌謀反
四年武后以太尉趙公長孫無忌受重賜而不助已深
怨之許敬宗屢以利害說無忌無忌每面折之敬宗亦
怨武后既立無忌内不自安后令敬宗伺其隙而䧟之
㑹洛陽人李奉節告太子洗馬韋季方監察御史李巢
朋黨事敕敬宗鞫之敬宗因誣奏季方欲與無忌構䧟
忠臣近戚使權歸無忌伺隙謀反髙宗驚曰豈有此邪
舅為小人所間小生疑阻則有之何至於反敬宗曰臣
始末推究反狀已露請收捕凖法髙宗又泣曰舅若果
爾朕決不忍殺之若殺之天下將謂朕何敬宗對曰薄
昭漢文帝之舅也所坐止於殺人文帝遣百官素服哭
而殺之至今天下以文帝為明主今無忌忘兩朝之大
恩謀移社稷其罪與薄昭不可同年而語也幸而姦狀
自發逆徒引服陛下何疑猶不早決古人有言當㫁不
斷反受其亂安危之機間不容髪無忌今之姦雄王莽
司馬懿之流也陛下少更遷延臣恐變生肘腋悔無及
矣髙宗以為然詔削無忌太尉及封邑黔州安置
　　　狄仁傑不願知譛者名
天授二年以狄仁傑同平章事天后謂仁傑曰卿在汝
南甚有善政卿欲知譛卿者名乎仁傑謝曰陛下以臣
為過臣請改之知臣無過臣之幸也不願知譛者名天
后深歎美之
　　　武三思日夜譛敬暉等
神龍元年以張柬之等及武攸暨武三思鄭普思等十
六人皆為立功之人賜以鐵劵自非反逆各恕十死敬
暉等帥百官上表以為革命之際宗室誅竄殆盡豈得
與諸武並封今天命維新而諸武封建如舊並居京師
開闢以來未有斯理願陛下為社稷計降其王爵以安
内外中宗不許敬暉等畏武三思之讒以崔湜為耳目
伺其動静湜見中宗親三思而忌暉等乃悉以暉等謀
告三思反為三思用三思引為中書舍人先是殿中侍
御史鄭愔諂事二張二張敗貶宣州司士参軍坐贓亡
入東都私謁武三思初見三思哭甚哀既而大笑三思
甚怪之愔曰始見大王而哭哀大王將戮死而滅族也
後乃大笑喜大王之得愔也大王雖得天子之意彼五
人皆據将相之權膽略過人廢太后如反掌彼五人日
夜切齒欲噬大王之肉大王不去此五人危如朝露此
愔所以為大王寒心也三思大恱與之登樓問自安之
䇿引為中書舍人與崔湜皆為三思謀主三思與韋后
日夜譛暉等云恃功専權将不利於社稷不若封暉等
為王罷其政事外不失尊寵功臣内實奪之權中宗以
為然以敬暉為平陽王桓彦範為扶陽王張柬之為漢
陽王袁恕已為南陽王崔𤣥暐為博陽王罷知政事三
思令百官復修則天之政不附武氏者斥之為五王所
逐者復之大權盡歸三思矣
　　　宗楚客等共譛魏元忠
景龍元年宗楚客等引姚廷筠為御史中丞使劾奏魏
元忠以為侯君集社稷元勛及其謀反太宗就羣臣乞
其命而不得竟流涕斬之其後房遺愛薛萬徹齊王祐
等為逆雖復懿親皆從國法元忠功不逮君集身又非
國戚與李多祚等謀反陛下仁恩欲掩其過臣所以犯
龍鱗悟聖意者正以事關宗社耳中宗頗然之元忠坐
繫大理貶渠州司馬宗楚客令給事中冉祖雍奏言元
忠既犯大逆不應出佐渠州楊再思李嶠亦賛之監察
御史袁守一復表彈元忠曰重俊乃陛下之子猶加昭
憲元忠非勛非戚焉得獨漏嚴刑又貶元忠務川尉頃
之楚客又令袁守一奏言則天昔在三陽宫不豫狄仁
傑奏請陛下監國元忠宻奏以為不可此則元忠懐逆
日乆請加嚴誅中宗謂楊再思等曰以朕思之人臣事
主必在一心豈有主上小疾遽請太子知事此乃仁傑
欲樹私恩未見元忠有失守一欲借前事以䧟元忠其
可乎楚客乃止元忠行至涪陵而卒
　　　李輔國譛殺建寧王
至徳二載李輔國本飛龍小兒粗閑書計給事太子宫
肅宗委信之輔國外恭謹寡言而内狡險見張良娣有
寵隂附㑹之與相表裏建寧王倓數於上前詆訐二人
罪惡二人譛之於肅宗曰倓恨不得為元帥謀害廣平
王肅宗怒賜倓死於是廣平王俶及李泌皆内懼俶謀
去輔國及良娣泌曰不可王不見建寧之禍乎俶曰竊
為先生憂之泌曰泌與主上有約矣俟平京師則去還
山庶免於患俶曰先生去則俶益危矣泌曰王但盡人
子之孝良娣婦人王委曲順之亦何能為
　　　徳宗以謗言疑韓滉
興元元年議者又言韓滉聞鑾輿在外聚兵修石頭城
隂蓄異志徳宗疑之以問李泌對曰滉公忠清儉自車
駕在外滉貢獻不絶且鎮撫江東十五州盗賊不起皆
滉之力也所以修石頭城者滉見中原板蕩謂陛下將
有永嘉之行為迎扈之備耳此乃人臣忠篤之慮奈何
更以為罪乎滉性剛嚴不附權貴故多謗毁願陛下察
之臣敢保其無他徳宗曰外議洶洶章奏如麻卿弗聞
乎對曰臣固聞之其子臯為考功貟外郎今不敢歸省
其親正以謗語沸騰故也徳宗令韓臯謁告歸覲面賜
緋衣諭以卿父比有謗言朕今不復信矣因言關中乏
糧歸語卿父宜速致之臯至潤州滉感恱流涕即日自
臨水濵發米百萬斛既而陳少遊聞滉貢米亦貢二十
萬斛徳宗謂李泌曰韓滉乃能化陳少遊亦貢米矣對
曰豈惟少遊諸道将爭入貢矣
　　　李晟伐竹避飛語
貞元三年李晟大安園多竹復有為飛語者云晟伏兵
大安亭謀因倉卒為變晟遂伐其竹
　　　徳宗不信竇参譛吴湊
七年福建觀察使吴湊為治有聲竇参以私憾毁之且
言其病風徳宗召至京師使之步以察之知参之誣由
是始惡参以湊為陜虢觀察使以代参黨李翼
　　　竇申作謗書以傾陸䞇
八年竇参隂狡而愎恃權而貪每遷除多與族子給事
中申議之申招權受賂時人謂之喜鵲左金吾大将軍
虢王則之與申善左諌議大夫知制誥吴通𤣥與陸䞇
不叶竇申恐贄進用隂與通𤣥則之作謗書以傾贄徳
宗皆察知其狀貶則之昭州司馬通𤣥泉州司馬申道
州司馬尋賜通𤣥死
　　　陸贄謂譛訴之言多非實
九年徳宗使人諭陸贄以要重之事勿對趙憬陳論當
宻封手疏以聞又苗粲父晉卿徃年攝政嘗有不臣之
言諸子皆與古帝王同名今不欲明行斥逐兄弟宜各
除外官勿使近屯兵之地贄上奏其略曰昨臣所奏惟
趙憬得聞陛下已至勞神委曲防䕶是於心膂之内尚
有形迹之拘職同事殊鮮克以濟恐爽無私之徳且傷
不吝之明又曰爵人必於朝刑人必於市惟恐衆之不
覩事之不彰君上行之無愧心兆庶聽之無疑議受賞
安之無怍色當刑居之無怨言此聖王所以宣明典章
與天下公共者也凡是譛訴之事多非信實之言利於
中傷懼於公辨或云嵗月已乆不可究尋或云事體有
妨須為𨼆忍或云惡迹未露宜假他事為名或云但棄
其人何必明言責辱詞皆近於情理意實苞於矯誣傷
善售姦莫斯為甚若晉卿父子實有大罪則當公議典
憲若被誣枉豈令隂受播遷夫聽訟辨讒必求情辨跡
情見跡著辭服理窮然後加刑罰焉是以下無寃人上
無謬聽
　　　李綘說憲宗勿信讒言疑鄭絪
元和二年昭義節度使盧從史内與王士真劉濟潜通
而外獻䇿請圖山東擅引兵東出憲宗召令還上黨從
史託言就食邢洺不時奉詔乆之乃還他日憲宗召李
綘對於浴堂語之曰事有極異者朕比不欲言之朕與
鄭絪議敕從史歸上黨續徴入朝絪乃泄之於從史使
稱上黨乏糧就食山東為人臣負朕乃爾将何以處之
對曰審如此滅族有餘矣然絪從史必不自言陛下誰
從得之憲宗曰吉甫宻奏綘曰臣竊聞搢紳之論稱絪
為佳士恐必不然或者同列欲専朝政疾寵忌前願陛
下更熟察之勿使人謂陛下信讒也憲宗良乆曰誠然
絪必不至此非卿言朕幾誤處分
　　　李逢吉之黨百計毁裴度
寶厯二年裴度自興元入朝李逢吉之黨百計毁之先
是民間謡云緋衣小兒坦其腹天下有口被驅逐又長
安城中有横亘六岡如乾象度宅偶居第五岡張權輿
上言度名應圖䜟宅占岡原不召而來其㫖可見敬宗
雖年少悉察其誣謗待度益厚
　　　宋申錫為讒人所誣
開成元年李石為上言宋申錫忠直為讒人所誣竄死
遐荒未蒙昭雪文宗俛首乆之既而流涕泫然曰兹事
朕乆知其誤奸人逼我以社稷大計兄弟幾不能保況
申錫僅全腰領耳非獨内臣外廷亦有助之者皆由朕
之不明向使遇漢昭帝必無此寃矣鄭覃李固言亦共
言其寃文宗深痛恨有慙色詔悉復申錫官爵
　　　李徳裕諌武宗信讒誅宰相
㑹昌元年初知樞宻劉𢎞逸薛季稜有寵於文宗仇士
良惡之武宗之立非二人及宰相意故楊嗣復出為湖
南觀察使李珏出為桂管觀察使士良屢譛𢎞逸等勸
武宗除之賜𢎞逸季稜死遣中使就潭桂州誅嗣復及
珏户部尚書杜悰奔馬見李徳裕曰天子年少新即位
兹事不宜手滑徳裕與崔珙崔鄆陳夷行三上奏又邀
樞宻使至中書使入奏以為徳宗疑劉晏動揺東宫而
殺之中外咸以為寃兩河不臣者由兹恐懼得以為辭
徳宗後悔録其子孫文宗疑宋申錫交通藩邸竄謫至
死既而追悔為之出涕嗣復珏等若有罪惡乞更加重
貶必不可容亦當先行訊鞫俟罪狀著白誅之未晚願
開延英賜對至晡時開延英召徳裕等入徳裕等泣涕
極言臣等願陛下免二人於死勿使既死而衆以為寃
乆之武宗乃曰特為卿等釋之
　　　後梁趙張協力傾王彦章
後唐同光元年王彦章疾趙張亂政及為招討使謂所
親曰待我成功還當盡誅姦臣以謝天下趙張聞之私相
謂曰我輩寧死於沙陀不可為彦章所殺相與協力傾
之段凝素疾章之能而謟附趙張在軍中與彦章動相
違戾百方沮撓之惟恐其有功潜伺彦章過失以聞於
梁主每捷奏至趙張悉歸功於凝由是彦章功竟無成
及歸楊村梁主信讒猶恐彦章旦夕成功難制徴還大
梁
　　　荘宗信謡言誅郭崇韜
天成元年馬彦珪還洛陽乃下詔暴郭崇韜之罪并殺
其子於是朝野駭惋羣議紛然莊宗使宦官潜察之保
大節度使睦王存乂崇韜之壻也宦官欲盡去崇韜之
黨言存乂對諸将攘臂垂泣為崇韜稱寃言辭怨望遂
幽存乂於第尋殺之景進言河中人有告變言李繼麟
與郭崇韜謀反崇韜死又與存乂連謀宦官因共勸帝
速除之莊宗乃徙繼麟為義成節度使是夜遣蕃漢馬
步使朱守殷以兵圍其第驅繼麟出徽安門外殺之又
誅其家人於河中時洛中諸軍饑窘妄為謡言伶官采
之以聞於莊宗故郭崇韜朱友謙皆及於禍成徳節度
使李嗣源亦為謡言所屬莊宗遣朱守殷察之守殷私
謂嗣源曰令公勲業振主宜自圖歸藩以逺禍嗣源曰
吾心不負天地禍福之來無所可避皆委之於命耳時
伶宦用事勲舊人不保嗣源危殆者數四賴宣徽使李
紹宏左右營䕶以是得全
　　　蜀孟知祥斬都延昌誣告
長興元年蜀都指揮使李仁罕張業欲置宴召孟知祥
先二日有尼告二将謀以宴日害知祥知祥詰之無狀
推始言者軍校都延昌王行本腰斬之後就宴盡去左
右獨詣仁罕第仁罕叩頭流涕曰老兵惟盡死以報徳
由是諸将皆親附而服之
　　　後晉馮玊譛桑維翰有廢立之志
開運二年初齊王疾未平㑹中書令桑維翰遣女僕入
宫起居太后因問皇弟睿近讀書否齊王聞之以告馮
玊玊因譛維翰有廢立之志齊王疑之李守貞素惡維
翰馮玊李彦韜與守貞合謀排之罷維翰政事為開封
尹以趙瑩為中書令維翰遂稱足疾希復朝謁杜絶賔
客或謂馮玊曰桑公元老今既解其樞務縱不留之相
位猶當優以大藩奈何使之尹京親猥細之務乎玊曰
恐其反耳曰儒生安能反玊曰縱不自反恐其教人耳
　　告訐門
　　　唐權萬紀等以告訐得寵
貞觀五年權萬紀與侍御史李仁發俱以告訐有寵於
太宗由是諸大臣數被譴怒魏徴諫曰萬紀等小人不
識大體以訐為直以讒為忠陛下非不知其無堪盖取
其無所避忌欲以警䇿羣臣耳而萬紀等挾恩依勢逞
其姦謀凡所彈射皆非有罪陛下縱未能舉善以厲俗
奈何昵姦以自損乎太宗黙然賜絹五百匹乆之萬紀
等姦狀自露皆得罪
　　　太宗惡上封事者多訐人細事
十年太宗謂羣臣曰朕開直言之路以利國也而比來
上封事者多訐人細事自今復有為是者朕當以讒人
罪之
　　　裴度諌王鍔家奴告主稷
元和十一年王鍔家二奴告鍔子稷改父遺表匿所獻
家財憲宗命鞫於内使遣中使詣東都檢括鍔家財裴
度諫曰王鍔既沒其所獻之財已為不少今又因奴告
檢括其家臣恐諸将帥聞之各以身後為憂憲宗遽止
使者以二奴付京兆杖殺之
　　　後漢李嶼僕夫告其主謀反
乾祐元年初髙祖入大梁太子太傅李崧皆在真定髙
祖以崧第賜蘇逢吉及崧歸朝自以形迹孤危事漢權
臣常惕惕謙謹多稱疾杜門而二弟嶼嶬與逢吉子弟
俱為朝士時乗酒出怨言云奪我居第家貲逢吉由是
惡之㑹李嶼僕夫葛延遇為嶼販鬻多所欺匿嶼抶之
督其負甚急延遇與蘇逢吉之僕李澄謀上變告嶼謀
反逢吉聞而誘致之因召崧至第收送侍衛獄嶼自誣
云與兄崧弟嶬甥王凝及家僮合二十人謀因山陵發
引縱火焚京城作亂下詔誅崧兄弟家屬及辭所連及
者皆陳尸於市仍厚賞葛延遇等時人無不寃之自是
士民家皆畏憚僕𨽻徃徃為所脅制
　　　後周徐台符請誅誣告者
廣順二年翰林學士徐台符請誅誣告李崧者葛延遇
及李澄馮道以為屢更赦不許王峻嘉台符之義白於
太祖收延遇澄誅之
　　反間門
　　　漢王捐數萬斤金間楚君臣
三年漢王謂陳平曰天下紛紛何時定乎陳平曰項王
骨鯁之臣亞父鍾離昧龍且周殷之屬不過數人耳大
王誠能出捐數萬斤金行反間間其君臣以疑其心項
王為人意忌信讒必内相誅漢因舉兵而攻之破楚必
矣漢王曰善乃出黄金四萬斤與平恣所為不問其出
入平多以金縱反間於楚軍宣言諸将鍾離昧等為項
王将功多矣然而終不得裂地而王欲與漢為一以滅
項氏而分王其地項羽果意不信鍾離昧等楚圍漢王
於滎陽急漢王請和割滎陽以西者為漢亞父勸羽急
攻滎陽漢王患之項王使使至漢陳平使為太牢具舉
進見楚使即佯驚曰吾以為亞父使乃項王使復持去
更以惡草具進楚使楚使歸具以報項王項王果大疑
亞父亞父欲急攻下滎陽城項王不信不肯聽亞父聞
項王疑之乃怒曰天下事大定矣君王自為之願請骸
骨歸未至彭城疽發背而卒
　　　北魏世祖不以反間疑王慧龍
宋元嘉八年魏以王慧龍為滎陽太守慧龍在郡十年
農戰並修大著聲蹟歸附者萬餘家文帝縱反間於魏
魏世祖聞之賜慧龍璽書曰劉義隆畏将軍如虎欲相
中害朕自知之風塵之言想不足介意
　　　吐蕃離間李晟等
唐貞元三年徳宗遣中使王子恒齎詔遺尚結賛至吐
蕃境不納而還渾瑊留屯奉天尚結賛至故原州引見
崔漢衡等曰吾飾金械欲械瑊以獻賛普今失瑊虚致
公輩又謂馬燧之姪弇曰胡以馬為命吾在河曲春草
未生馬不能舉足當是時侍中度河掩之吾全軍覆没
矣所以求和蒙侍中力今全軍得歸奈何拘其子孫命
弇與宦官俱文珍渾瑊将馬寧等俱歸分囚崔漢衡等
於河廓鄯州徳宗聞尚結賛之言由是惡馬燧以燧為
司徒罷其副元帥節度使初吐蕃尚結賛惡李晟馬燧
渾瑊曰去三人則唐可圖也於是離間李晟因馬燧以
求和欲執渾瑊以賣燧使并獲罪因縱兵直犯長安㑹
失渾瑊而止
　　　荆南髙季興間楚髙郁
後唐天成四年初楚王殷用都軍判官髙郁為謀主國
賴以富彊鄰國皆疾之髙季興屢以流言間郁於殷殷
不聽乃遣使遺知政事希聲書盛稱郁功名願為兄弟
使者言於希聲曰髙公常云馬氏政事皆出髙郁此子
孫之憂也希聲信之屢言於殷稱郁奢僣且外交富蕃
請誅之殷曰成吾功業皆郁力也汝勿為此言希聲固
請罷其兵柄乃左遷郁行軍司馬郁謂所親曰亟營西
山吾将老猘子漸大能咋人矣希聲聞之益怒明日矯
以殷命殺郁於府舍榜諭中外誣郁謀叛明日吏以郁
死告殷拊膺大慟曰吾老耄政非已出使我勲舊横罹
寃酷既而顧左右曰吾亦何可乆處此乎
　
　通鑑總𩔖卷十六下
欽定四庫全書
　通鑑總類卷十七上　　　　宋　沈樞　撰
　　固位門
　　　漢劉勝𨼆情惜已自同寒蟬
延熹九年杜密素與李膺名行相次時人謂之李杜故
同時被繫密甞為北海相行春到髙密見鄭𤣥為鄉嗇
夫知其異器即召署郡職遂遣就學卒成大儒後密去
官還家毎謁守令多所陳託同郡劉勝亦自蜀郡告歸
鄉里閉門掃軌無所千及太守王昱謂密曰劉季陵清
髙士公卿多舉之者密知昱以激己對曰劉勝位為大
夫見禮上賔而知善不薦聞惡無言𨼆情惜已自同寒
蟬此罪人也今志義力行之賢而密達之違道失節之
士而密糾之使明府賞刑得中令聞休揚不亦萬分之
一乎昱慙服待之彌厚
　　　晉張華不肯遜位以避災
永康元年尉氏雨血妖星見南方太白晝見中台星拆
張華少子韙勸華遜位華不從曰天道幽逺不如靜以
待之
　　　閻纘謂張華不早遜位避誅
趙王倫陰與孫秀謀簒位欲先除朝望且報宿怨乃執
張華裴頠解系解結等於殿前華謂張林曰卿欲害忠
臣邪林稱詔詰之曰卿為宰相太子之廢不能死節何
也華曰式乾之議臣諫事具存可覆按也林曰諫而不
從何不去位華無以對遂皆斬之仍夷三族閻纘撫張
華尸慟哭曰早語君遜位而不肯今果不免命也
　　　王衍恃兄弟居中外為三窟
永嘉元年以王衍為司徒衍説太傅越曰朝廷危亂當
賴方伯宜得文武兼資以任之乃以弟澄為荆州都督
族弟敦為青州刺史語之曰荆州有江漢之固青州有
負海之險卿二人在外而吾居中足以為三窟矣
　　　宋何尚之復起視事
元嘉二十九年尚書令何尚之以老請致仕退居方山
議者咸謂尚之不能固志既而詔書敦諭數四尚之復
起視事御史中丞袁淑錄自古𨼆士有迹無名者為真
𨼆傳以嗤之
　　　唐魏元忠與時俯仰
神龍二年魏元忠自端州還為相不復強諫惟與時俯
仰中外失望酸棗尉袁楚客致書元忠以為主上新服
厥命惟新厥徳當進君子退小人以興大化豈可安其
榮寵循黙而已今不早建太子擇師傅而輔之一失也
公主開府置僚屬二失也崇長緇衣使遊走權門借勢
納賂三失也俳優小人盜竊品秩四失也有司選進賢
才皆以貨取勢求五失也寵進宦者殆滿千人為長亂
之階六失也王公貴戚賞賜無度競為侈靡七失也廣
置員外官傷財害民八失也先朝宫女得自便居外出
入無禁交通請謁九失也左道之人熒惑主聴盜竊祿
位十失也凡此十失君侯不正誰正之哉元忠得書愧
謝而已
　　　李林甫專寵固位
天寶六載李林甫欲杜邊帥入相之路以胡人不知書
乃奏言文臣為將怯當矢石不若用寒族胡人胡人則
勇決習戰寒族則孤立無黨陛下誠以恩洽其心彼必
能為朝廷盡死明皇悦其言始用安祿山至是諸道節
度使盡用胡人精兵咸戍北邊天下之勢偏重卒使祿
山傾覆天下皆出於林甫專寵固位之謀也
　　偷安門
　　　呉主問漢政得失
魏景元二年呉主使五官中郎將薛珝聘于漢及還呉
主問漢政得失對曰主闇而不知其過臣下容身以求
免罪入其朝不聞直言經其野民皆菜色臣聞燕雀處
堂子母相樂自以為至安也突決棟焚而燕雀怡然不
知禍之將及其是之謂乎
　　　東晉陶侃笑王導遵養時賊
咸和五年郭黙斬劉𦙍傳首至逮康司徒導以郭黙驍
勇難制梟𦙍首於大航以黙為江州刺史太尉陶侃聞
之投袂起曰郭黙恃勇所在貪暴以大難新除禁網寛
簡欲因際㑹騁其從横耳發使上表言狀且與導書曰
郭黙殺方州即用為方州害宰相便為宰相乎導乃收
𦙍首答侃書曰黙據上流之勢加有船艦成資故包含
𨼆忍使有其地朝廷得以潛嚴俟足下軍到風發相赴
豈非遵養時晦以定大事者邪侃笑曰是乃遵養時賊
也
　　避事門
　　　晉琅邪王參佐多避事
建興元年琅邪王睿參佐多避事自逸錄事參軍陳頵
言於睿曰洛中承平之時朝士以小心恭恪為凡俗以
偃蹇倨肆為優雅流風相染以至敗國今僚屬皆承西
臺餘弊養望自髙是前車已覆而後車又將尋之也請
自今臨使稱疾者皆免官睿不從
　　　齊謝朏令弟瀹飲酒勿豫人事
建武元年以宣城公鸞為太傅領大將軍揚州牧都督
中外諸軍事加殊禮進爵為王宣城王謀繼大統多引
朝廷名士與參籌策侍中謝朏心不願乃求出為呉興
太守至郡致酒數斛遺其弟吏部尚書㵸為書曰可力
飲此勿豫人事臣光曰臣聞衣人之衣者懷人之憂食
人之食者死人之事二謝兄弟比肩貴近安享榮祿危
不預知為臣如此可謂忠乎
　　　唐張茂和以淮西之行辭裴度
元和十二年裴度赴淮西憲宗御通化門送之右神武
將軍張茂和甞以膽畧自衒於度度表為都押牙茂和
辭以疾度奏請斬之憲宗曰此忠順之門為卿逺貶乃
貶茂和永州司馬以嘉王傅髙承簡為都押牙
　　怨望門
　　　東晉桓𤣥毎怏怏於失職
太元十七年南郡公桓𤣥負其才地以雄豪自處朝廷
疑而不用年二十三始拜太子洗馬𤣥甞詣琅邪王道
子值其酣醉張目謂衆客曰桓温晩塗欲作賊云何𤣥
伏地流汗不能起由是益不自安常切齒於道子後出
補義興太守鬱鬱不得志歎曰父為九州伯兒為五湖
長遂棄官歸國上疏自頌曰先臣勤王匡復之勲朝廷
遺之臣不復計至於先帝龍飛陛下繼明請問談者誰
之由邪疏寢不報𤣥在江陵殷仲堪甚敬憚之桓氏累
世臨荆州𤣥復豪横士民畏之征虜參軍胡藩過江陵
見仲堪説之曰桓𤣥志趣不常毎快快於失職節下崇
待太過恐非將來之計也仲堪不悦
　　　宋王僧達怏怏不得志
大明二年中書令王僧達幼聰警能文而跌蕩不拘武
帝初踐阼擢為僕射自負才地謂當時莫及一二年間
即望宰相既而遷䕶軍怏怏不得志累啟求出武帝不
悦自是稍稍下遷五嵗七徙再被彈削僧達既恥且怨
所上表奏辭旨抑揚又好非議時政武帝已積憤怒路
太后兄子甞詣僧達趨升其榻僧達令舁棄之太后大
怒固邀上令必殺僧達㑹髙闍反武帝因誣僧達與闍
通謀收付廷尉賜死
　　　顔竣對親舊有怨言
三年冬揚州刺史顔竣遭母憂送喪還都武帝恩待猶
厚竣時對親舊有怨言或語及朝廷得失㑹王僧達得
罪疑竣譖之將死具陳竣前後怨望誹謗之語武帝乃
使御史中丞庾徽之劾奏免竣官竣愈懼上啟陳謝且
請生命武帝亦怒詔答曰卿訕訐怨憤已孤本望乃復
過煩思慮懼不自全豈為下事上誠節之至邪及竟陵
王誕反武帝遂誣竣與誕通謀收竣付廷尉先折其足
然後賜死
　　　齊江謐以不遷官怨望誹謗
建元四年吏部尚書江謐性謟躁太祖殂謐恨不豫顧
命武帝即位謐又不遷官以此怨望誹謗㑹武帝不豫
謐詣豫章王嶷請間曰至尊非起疾東宫又非才公今
欲作何計武帝知之使御史中丞沈沖奏謐前後罪惡
賜死
　　　北魏裴植以不髙遷常怏怏
梁天監十四年魏尚書裴植自謂人門不後王肅以朝
廷處之不髙意常怏怏表請解官𨼆嵩山世宗不許深
怪之及為尚書志氣驕滿毎謂人曰非我須尚書尚書
亦須我每入參議論好面譏毁羣官又表征南將軍田
益宗言華夷異𩔖不應在百世衣冠之上于忠元昭見
之切齒尚書左僕射郭祚冒進不已自以東宫師傅列
辭尚書望封侯儀同詔以祚為都督雍岐華三州諸軍
事祚與植皆惡于忠專横密勸髙陽王雍使出之忠聞
之大怒令有司誣奏其罪
　　　北周賀若敦對臺使出怨言
陳天嘉六年周以函谷闗城為通洛防以賀若敦為中
州刺史鎮函谷敦恃才負氣顧其流輩皆為大將軍敦
獨未得兼以湘州之役全軍而返謂宜受賞翻得除名
對臺使出怨言晉公䕶怒徵還逼令自殺臨死謂其子
弼曰吾志平江南今而不果汝必成吾志吾以舌死汝
不可不思因引錐刺弼舌出血而誡之
　　　隋賀若弼以怨望坐免官
開皇十二年以内史令楊素為尚書右僕射與髙熲專
掌朝政右領軍大將軍賀若弼自謂功名出朝臣之右
毎以宰相自許既而楊素為僕射弼仍為將軍甚不平
形於言色由是坐免官怨望愈甚久之文帝下弼獄謂
之曰我以髙熲楊素為宰相汝每昌言曰此二人惟堪
㗖飯耳是何意也弼曰熲臣之故人素臣之舅子臣並
知其為人誠有此語公卿奏弼怨望罪當死文帝曰臣
下守法不移公可自求活理弼曰臣恃至尊威靈將八
千兵度江擒陳叔寶竊以此望活文帝曰此已格外重
賞何用追論弼曰臣已䝉格外重賞今還格外望活既
而上低囘者數日惜其功特令除名嵗餘復其爵位文
帝亦忌之不復任使然每宴賜遇之甚厚
　　　賀若弼恃平陳之功要索不已
二十年賀若弼復坐事下獄文帝數之曰公有三太猛
嫉妬心太猛自是非人心太猛無上心太猛既而釋之
佗日文帝謂侍臣曰弼將伐陳謂髙熲曰陳叔寶可平
也不作髙鳥盡良弓藏邪熲云必不然及平陳遽索内
史又索僕射我語熲曰功臣正宜授勲官不可預朝政
弼後語熲皇太子於已出口入耳無所不盡公終久何
必不得弼力何脈脈邪意圖鎮廣陵又圖荆州皆作亂
之地意終不改也
　　　唐劉文靜以功髙有觖望之心
武德二年民部尚書魯公劉文靜自以才畧功勲在裴
寂之右而位居其下意甚不平每廷議寂有所是文靜
必非之數侵侮寂由是有隙文靜與弟文起飲酒酣怨
望拔刀擊柱曰㑹當斬裴寂首家數有妖文起召巫於
星下被髮銜刀為厭勝文靜有妾無寵使其兄上變告
之髙祖以文靜屬吏遣裴寂蕭瑀問狀文靜曰建義之
初忝為司馬計與長史位望略同今寂為僕射據甲第
臣官賞不異衆人東西征討老母留京師風雨無所庇
實有觖望之心因醉怨言不能自保髙祖謂羣臣曰觀
文靜此言反明白矣秦王世民為之固請曰昔在晉陽
文靜先定非常之策始告寂知及克京城任遇懸隔今
文靜觖望則有之非敢謀反裴寂言於髙祖曰文靜才
略實冠時人性復麤險今天下未定留之必貽後患髙
祖素親寂低囘久之卒用寂言文靜及文起坐死籍没
其家
　　　侯君集怨望有異志
貞觀十七年以張亮為洛州都督侯君集自以有功而
下吏怨望有異志亮出為洛州君集激之曰何人相排
亮曰非公而誰君集曰我平一國來逢嗔如屋大安能
仰排因攘袂曰鬱鬱殊不聊生公能反乎與公反亮密
以聞太宗曰卿與君集皆功臣語時旁無它人若下吏
君集必不服如此事未可知汝且勿言待君集如故
　　　李敬業等各以失職怨望
光宅元年時諸武用亊唐宗室人人自危衆心憤惋㑹
眉州刺史英公李敬業及弟敬猷唐之奇駱賔王杜求
仁皆坐事遭貶魏思温甞為御史復被黜皆㑹於揚州
各自以失職怨望乃謀作亂以匡復廬陵王為辭思温
為之謀主於是開府庫令士曹參軍李宗臣就錢坊驅
囚徒工匠數百授以甲遂起一州之兵復稱嗣聖元年
開三府一曰匡復府二曰英公府三曰楊州大都督府
敬業自稱匡復府上將領揚州大都督以賔王為記室
旬日間得勝兵十餘萬移檄州縣略曰偽臨朝武氏者
人非温順地實寒微昔充太宗下陳甞以更衣入侍洎
乎晩節穢亂春宫密𨼆先帝之私陰圖後庭之嬖踐元
后於翬翟䧟吾君於聚麀又曰弑姊屠兄殺君鴆母人
神之所同嫉天地之所不容又曰包藏禍心竊窺神器
君之愛子幽之於别宫賊之宗盟委之以重任又曰一
抔之土未乾六尺之孤何在又曰試觀今日之域中竟
是誰家之天下太后見檄問曰誰所為或對曰駱賔王
太后曰宰相之過也人有如此才而使之流落不偶乎
　　　劉幽求就閒職有怨望語
開元二年或告太子少保劉幽求太子詹事鍾紹京有
怨望語下紫微省按問幽求等不服姚崇盧懷慎薛訥
言於明皇曰幽求等皆功臣乍就閒職微有沮喪人情
或然功業既大榮寵亦深一朝下獄慮驚逺聴遂貶幽
求為睦州刺史紹宗為果州刺史
　　　朱泚等皆以失職謀作亂
建中四年涇原兵亂德宗自苑北門出姜公輔叩馬言
曰朱泚甞為涇帥坐弟滔之故廢處京師心常怏怏臣
甞謂陛下既不能推心待之則不如殺之毋貽後患今
亂兵若奉以為主則難制矣請召使從行德宗倉猝不
暇用其言曰無及矣遂行姚令言與亂兵謀曰今衆無
主不能持久朱太尉閒居私第請相與奉之衆許諾乃
遣數百騎迎朱泚於晉昌里泚入宫居含元殿設警嚴
自稱權知六軍源休以使囘紇還賞薄怨朝廷入見泚
屏人密語移時為泚陳成敗引符命勸之僭逆泚喜然
猶未決宿衛諸軍舉白幡降者列於闕前甚衆李忠臣
久失兵柄太僕卿張光晟自負其才皆鬱鬱不得志泚
悉起而用之先是休以才能光晟以節義蔣鎮以清素
都官員外郎彭偃以文學太常卿敬釭以勇略皆為時
人所重至是皆為泚用
　　　蜀王宗佶以罷相怨望
後梁開平元年蜀太師王宗佶既罷相怨望陰畜養死
士謀作亂上表以為臣官預大臣親則長子國家之事
休戚是同今儲貳未定必啟厲階陛下若以宗懿才堪
繼承宜早行冊禮以臣為元帥兼總六軍倘以時方艱
難宗懿沖幼臣安敢持謙不當重事陛下既正位南面
軍旅之事宜委之臣下臣請開元帥府鑄六軍印征戍
徴發臣悉專行太子視膳於晨昏微臣握兵於環衞萬
世基業惟陛下裁之蜀主怒𨼆忍未發以問唐道襲對
曰宗佶威望内外懾服足以統御諸將蜀主益疑之宗
佶入見辭色悖慢蜀主諭之宗佶不退蜀主不堪其忿
命衛士撲殺之
　　　南唐宋齊丘以罷職憤邑尤甚
後晉天福八年唐侍中周宗年老恭謹自守中書令宋
齊丘廣樹朋黨百計傾之宗泣訴於唐主唐主由是薄
齊丘既而陳覺被疎乃出齊丘為鎮海節度使齊丘忿
懟表乞歸九華舊𨼆唐主知其詐一表即從之賜書曰
今日之行昔時相許朕實知公故不奪公志仍賜號九
華先生封青陽公食一縣租税齊丘乃治大第於青陽
服御將吏皆如王公而憤邑尤甚
　　私怨門
　　　漢光武謂兩虎安得私鬭
建武二年賈復南擊召陵新息平之復部將殺人於潁
川潁川太守冦恂捕得繫獄時尚草創軍營犯法率多
相容恂戮之於市復以為恥還過潁川謂左右曰吾與
冦恂並列將帥而為其所䧟今見恂必手劍之恂知其
謀不欲與相見姊子谷崇曰崇將也得帶劍侍側卒有
變足以相當恂曰不然昔藺相如不畏秦王而屈於亷
頗者為國也乃敕屬縣盛供具儲酒醪執金吾軍入界
一人皆兼二人之饌恂出迎於道稱疾而還復勒兵欲
追之而吏士皆醉遂過去恂遣谷崇以狀聞光武乃徴
恂恂至引見時賈復先在坐欲起相避光武曰天下未
定兩虎安得私鬭今日朕分之於是並坐極歡遂共車
同出結友而去
　　　東晉陶侃怨庾亮不欲赴國難
咸和三年庾亮温嶠將起兵討蘇峻而道路斷絶不知
建康聲聞㑹南陽范汪至尋陽言峻政令不壹貪暴縱
横滅亡己兆雖強易弱朝廷有倒懸之急宜時進討嶠
深納之乃遣督䕶王衍期詣荆州邀陶侃與之同赴國
難侃猶以不預顧命為恨答曰吾疆場外將不敢越局
愆期謂侃曰蘇峻豺狼也如得遂志四海雖廣公寧有
容足之地乎侃深感悟即戎服登舟晝夜兼道而進至
尋陽議者咸謂侃欲誅庾亮以謝天下亮甚懼用温嶠
計詣侃拜謝侃驚止之曰庾元規乃拜陶士行邪亮引
咎自責風止可觀侃不覺釋然曰君侯修石頭以擬老
子今日反見求邪即與之談宴終日遂與亮嶠同趣建
康戎卒四萬旌旗七百餘里鉦鼔之聲震於逺近蘇峻
聞西方兵起用參軍賈寧計自姑孰還據石頭分兵以
拒侃等
　　　劉裕憾刁逵德王謐
元興三年初劉裕名微位薄輕狡無行盛流皆不與相
知惟王謐獨竒貴之謂裕曰卿當為一代英雄裕甞與
刁逵摴蒱不時輸直逵縛之馬栁謐見之責逵而釋之
代之還直由是裕深憾逵而德謐蕭方等曰夫蛟龍潛
伏魚蝦䙝之是以漢髙赦雍齒魏武免梁鵠安可以布
衣之嫌而成萬乗之隙也今王謐為公刁逵亡族醻恩
報怨何其狹哉
　　　唐李晟表張延賞過惡
貞元元年初李晟甞將神䇿軍戍成都及還以營妓髙
洪自隨西川節度使張延賞怒追而返之由是有隙至
是劉從一有疾德宗召延賞入相晟表陳其過惡德宗
重違其意以延賞為左僕射
　　　德宗使李晟與張延賞釋怨
二年工部侍郎張彧李晟之壻也晟在鳯翔以女嫁幕
客崔樞禮重樞過於彧彧怒遂附於張延賞給事中鄭
雲逵甞為晟行軍司馬失晟意亦附延賞德宗亦忌晟
功名㑹吐蕃有離間之言延賞等騰謗於朝無所不至
晟聞之晝夜泣表請削髮為僧德宗慰諭不許韓滉素
與晟善德宗命滉與劉𤣥佐諭㫖於晟使與延賞釋怨
晟奉詔滉等引延賞詣晟第謝結為兄弟因宴飲盡歡
又宴於滉𤣥佐之第亦如之滉因使晟表薦延賞為相
李晟為其子請昏於延賞延賞不許晟謂人曰武夫性
快釋怨於杯酒間則不復貯胷中矣非如文士難犯外
雖和解内蓄憾如故吾得無懼哉
　　　李吉甫後與陸䞇為深交
永貞元年德宗之末十年無赦羣臣以微過譴逐者皆
不復叙用至是始得量移追忠州别駕陸䞇郴州别駕
鄭餘慶杭州刺史韓臯道州刺史陽城赴京師䞇之秉
政也貶駕部員外郎李吉甫為明州長史既而徙忠州
刺史䞇昆弟門人咸以為憂而吉甫至忻然以宰相禮
事之䞇初猶慙懼後遂為深交韋臯在成都屢上表請
以䞇自代䞇與陽城皆未聞追詔而卒
　　改行門
　　　晉周處砥節勵行
泰始十年初周魴之子處膂力絶人不修細行鄉里患
之處甞問父老曰今時和嵗豐而人不樂何邪父老歎
曰三害不除何樂之有處曰何謂也父老曰南山白額
虎長橋蛟并子為三矣處曰若所患止此吾能除之乃
入山求虎射殺之因投水搏殺蛟遂從機雲受學篤志
讀書砥節礪行比及朞年州府交辟
　　　東晉沈勁變凶逆之族為忠義之門
興寧二年初沈充之子勁以其父死於逆亂志欲立功
以雪舊恥年三十餘以刑家不得仕呉興太守王胡之
為司州刺史上疏稱勁才行請解禁錮參其府事朝廷
許之臣光曰沈勁可謂能為子矣恥父之惡致死以滌
之變凶逆之族為忠義之門易曰幹父之蠱用譽蔡仲
之命曰爾尚蓋前人之愆惟忠惟孝其是之謂乎
　　　唐魏元忠捧制感泣
神龍元年天后崩於上陽宫年八十二遺制去帝號稱
則天大聖皇后中宗居諒陰以魏元忠攝冢宰三日元
忠素負忠直之望中外賴之武三思憚之矯天后遺制
慰諭元忠賜實封百户元忠捧制感咽涕泗見者曰事
去矣
　　　鍾傳以少時暴虎戒諸子
天復元年江西節度使鍾傳少時甞獵醉遇虎與鬭虎
搏其肩而傳亦持虎腰不置旁人共殺虎乃得免既貴
悔之常戒諸子曰士處世貴智謀勿效吾暴虎也
　　變詐門
　　　秦張儀誣獻地以絶齊楚之從
周赧王二年秦惠王欲伐齊患齊楚之從親乃使張儀
至楚説楚懷王曰大王誠能聴臣閉闗絶約於齊臣請
獻商於之地六百里楚王説而許之陳軫獨曰不然以
臣觀之商於之地不可得而齊秦合齊秦合則患必至
矣楚王曰有説乎對曰夫秦之所以重楚者以其有齊
也今閉闗絶約於齊則楚孤秦奚貪夫孤國而與之商
於之地六百里張儀至秦必負王是王北絶齊交西生
患於秦也兩國之兵必俱至為王計者不若陰合而陽
絶於齊使人隨張儀茍與吾地絶齊未晚也楚王曰願
陳子閉口毋復言遂閉闗絶約於齊使一將軍隨張儀
至秦使勇士宋遺借宋之符北罵齊宣王宣王大怒折
節而事秦齊秦之交合張儀乃朝見楚使者曰子何不
受地從某至某廣袤六里使者怒還報楚王楚王大怒
欲發兵而攻秦陳軫曰軫可發口言乎攻之不如因賂
以一名都與之并兵而攻齊是我亡地於秦取償於齊
也今王已絶於齊而責欺於秦是吾合秦齊之交而來
天下之兵也國必大傷矣楚王不聴使屈匄帥師伐秦
秦亦發兵使庶長章擊之戰于丹陽楚師大敗
　　　魏劉􁫚善伺上意以求合
太和六年侍中劉􁫚為明帝所親重明帝將伐蜀朝臣
内外皆曰不可􁫚入與明帝議則曰可伐出與朝臣言
則曰不可􁫚有膽智言之皆有形中領軍楊暨明帝之
親臣又重􁫚執不可伐之議最堅毎從内出輒過􁫚􁫚
講不可之意後暨與明帝論伐蜀事暨切諫明帝曰卿
書生焉知兵事暨謝曰臣言誠不足采侍中劉􁫚先帝
謀臣常曰蜀不可伐明帝曰􁫚與吾言蜀可伐暨曰􁫚
可召質也詔召􁫚至明帝問􁫚終不言後獨見􁫚責明
帝曰伐國大謀也臣得與聞大謀常恐眯夢漏泄以益
臣罪焉敢向人言之夫兵詭道也軍事未發不厭其密
陛下顯然露之臣恐敵國已聞之矣於是明帝謝之􁫚
見出責暨曰夫釣者中大魚則縱而隨之須可制而後
牽則無不得也人主之威豈徒大魚而已子誠直臣然
計不足采不可不精思也暨亦謝之或謂明帝曰􁫚不
盡忠善伺上意所趨而合之陛下試與􁫚言皆反意而
問之若皆與所問反者是􁫚常與聖意合也毎問皆同
者􁫚之情必無所復逃矣明帝如言以驗之果得其情
從此疏焉􁫚遂發狂出為大鴻臚以憂死傅子曰巧詐
不如拙誠信矣以􁫚之明智權計若居之以徳義行之
以忠信古之上賢何以加諸獨任才智不敦誠慤内失
君心外困於俗卒以自危豈不惜哉
　　　東魏崔暹頗挾巧詐
梁大同十一年東魏丞相髙歡入朝于鄴百官迎於紫
陌歡握崔暹手而勞之曰往日朝廷豈無法官莫肯糾
劾中尉盡心徇國不避豪強遂使逺邇肅清衝鋒䧟陳
大有其人當官正色今始見之富貴乃中尉自取髙歡
父子無以相報賜暹良馬東魏靜帝宴於華林園使歡
擇朝廷公直者勸之酒歡降階跪曰唯暹一人可勸髙
澄退謂暹曰我尚畏羨何況餘人然暹中懷頗挾巧詐
初魏髙陽王斌有庶妹玉儀不為其家所齒為孫騰妓
騰又棄之髙澄遇諸塗悦而納之遂有殊寵封琅邪公
主澄謂崔季舒曰崔暹必造直諫我亦有以待之及暹
諮事澄不復假以顔色居三日暹懷刺墜之於前澄問
何用此為暹悚然曰未得通公主澄大悦把暹臂入見
之季舒語人曰崔暹常忿吾佞在大將軍前毎言叔父
可殺及其自作乃過於吾
　　　隋文帝謂盧賁反覆不可用
開皇十四年齊州刺史盧賁坐民飢閉民糶除名文帝
後復欲授以一州賁對詔失旨又有怨言文帝大怒遂
不用皇太子為言此輩並有佐命功雖性行輕險誠不
可棄文帝曰我抑屈之全其命也微劉昉鄭譯盧賁栁
裘皇甫績等則我不至此然此等皆反覆子也當周宣
帝時以無賴得幸及帝大漸顔之儀等請以趙王輔政
此輩行詐顧命於我我將為政又欲亂之故謀大逆譯
為巫蠱如賁之例皆不滿志任之則不遜置之則怨望
自為難信非我棄之衆人見此謂我薄於功臣斯不然
矣賁遂廢卒於家
　　　唐封德彝議事數變
武德九年初蕭瑀薦封徳彞於上皇上皇以為中書令
及太宗即位瑀為左僕射德彞為右僕射議事已定德
彞數反之於上前由是有隙時房𤣥齡杜如晦新用事
皆疎瑀而親徳彞瑀不能平遂上封事論之辭指寥落
由是忤旨㑹瑀與陳叔達忿爭於上前瑀叔達皆坐不
敬免官
　　　憲宗遣中使紿王弁
元和十四年朝廷議興兵討王弁恐青鄆相扇繼變乃
除弁開州刺史遣中使賜以告身中使紿之曰開州計
已有人迎候道路留後宜速發弁即日發沂州導從尚
百餘人入徐州境所在減之其衆亦稍逃散遂加以杻
械乗驢入闗腰斬東市先是三分鄆兵以𨽻三鎮及王
遂死朝廷以為師道餘黨凶態未除命曹華引棣州兵
赴鎮以討之沂州將士迎候者華皆以好言撫之使先
入城慰安其餘衆皆不疑華視事三日大饗將士伏甲
士千人於幕下乃集衆而諭之曰天子以鄆人有遷徙
之勞特加優給宜令鄆人處右沂人處左既定令沂人
皆出因闔門謂鄆人曰王常侍以天子之命為帥於此
將士何得輒害之語未畢伏者出圍而殺之死者千二
百人無一得脱者門屏間赤霧髙丈餘久之方散臣光
曰春秋書楚子䖍誘蔡侯般殺之于申彼列國也孔子
猶深貶之惡其誘討也況為天子而誘匹夫乎王遂以
聚斂之才殿新造之邦用苛虐致亂王弁庸夫乗釁竊
發茍沂帥得人戮之易於犬豕耳何必以天子詔書為
誘人之餌乎且作亂者五人耳乃使曹華設詐屠千餘
人不亦濫乎然則自今士卒孰不猜其將帥將帥何以
令其士卒上下盻盻如冦讎聚處得間則更相魚肉惟
先發者為雄耳禍亂何時而弭哉惜夫憲宗削平僭亂
㡬致治平其美業所以不終由茍徇近功不敦大信故
也
　　　後唐王晏球譏王都挾小數
天成三年初莊宗徇地河北獲小兒畜之宫中及長賜
姓名曰李繼陶明宗即位縱遣之王都得之使衣黄袍
坐堞間謂王晏球曰此莊宗皇帝子也已即帝位公受
先朝厚恩曽不念乎晏球曰公作此小數竟何益吾今
教公二策不悉衆決戰則束手出降耳自餘無以求生
也
　　姦詐門
　　　漢公孫𢎞多詐無㥽實
元光五年公孫𢎞毎朝㑹議開陳其端使人主自擇不
肯面折廷爭於是武帝察其行慎厚辯論有餘習文法
吏事縁飾以儒術大説之一嵗中遷至左内史𢎞奏事
有不可不廷辨常與汲黯請間黯先發之𢎞推其後𢎞
甞與公卿約議至上前皆倍其約以順上旨汲黯廷詰
𢎞曰齊人多詐而無情實始與臣等建此議今皆倍之
不忠武帝問𢎞𢎞謝曰夫知臣者以臣為忠不知臣者
以臣為不忠武帝然𢎞言益厚遇之
　　　汲黯謂公孫𢎞為布被飾詐
元朔三年公孫𢎞為布被食不重肉汲黯曰𢎞位在三
公奉祿甚多然為布被此詐也武帝問𢎞𢎞謝曰有之
夫以三公為布被與小吏無差誠飾詐欲以釣名如汲
黯言且無汲黯忠陛下安得聞此言武帝以為謙讓愈
益厚之
　　　張湯舞智以御人
張湯為廷尉湯為人多詐舞智以御人時武帝方鄉文
學湯陽浮慕事董仲舒公孫𢎞等以千乗兒寛為奏讞
掾以古法義決疑獄所治即上意所欲罪與監史深禍
者即上意所欲釋與監史輕平者武帝由是悦之湯於
故人子弟調䕶之尤厚其造請諸公不避寒暑是以湯
雖文深意忌不專平然得此聲譽汲黯數質責湯於上
前曰公為正卿上不能襃先帝之功業下不能抑天下
之邪心安國富民使囹圄空虚何空取髙皇帝約束紛
更之為而公以此無種矣黯時與湯論議湯辯常在文
深小苛黯伉厲守髙不能屈忿發罵曰天下謂刀筆吏
不可以為公卿果然必湯也令天下重足而立側目而
視矣
　　　狄山謂張湯乃詐忠
元狩四年匈奴用趙信計遣使於漢好辭請和親天子
下其議是時博士狄山議以為和親便武帝以問張湯
湯曰此愚儒無知狄山曰臣固愚愚忠若御史大夫湯
乃詐忠於是武帝作色曰吾使生居一郡能無使虜入
盜乎曰不能曰居一縣對曰不能復曰居一障間山自
度辯窮且下吏曰能於是武帝遣山乗障至月餘匈奴
斬山頭而去自是以後羣臣震慴無敢忤湯者
　　　王莽匿情求名
永始元年封王莽為新都侯遷騎都尉爵位益尊節操
愈謙散輿馬衣裘振施賔客家無所餘收贍名士交結
將相卿大夫甚衆故在位更推薦之游者為之談説虚
譽隆洽傾其諸父矣敢為激發之行處之不慙恧甞私
買侍婢昆弟或頗聞知莽因曰後將軍朱子元無子莽
聞此兒種宜子為買之即日以婢奉朱博其匿情求名
如此
　　　呉刁𤣥詐増䜟文
晉泰始七年呉人刁𤣥詐増䜟文云黄旗紫葢見於東
南終有天下者荆揚之君呉主信之是月晦大舉兵出
華里載太后皇后及後宫數千人從牛渚西上行遇大
雪道塗䧟壞兵士寒凍殆死皆曰若遇敵便當倒戈呉
主聞之乃還
　　　唐安禄山傾巧善事人
開元二十九年平盧兵馬使安禄山傾巧善事人人多
譽之明皇左右至平盧者禄山皆厚賂之由是明皇益
以為賢御史中丞張利貞為河北采訪使至平盧祿山
曲事利貞乃至左右皆有賂利貞入奏盛稱祿山之美
明皇以祿山為營州都督充平盧軍使兩蕃渤海黒水
四府經略使
　　　安禄山外若癡直内實狡黠
天寶六載以范陽平盧節度使安禄山兼御史大夫禄
山體充肥腹垂過膝甞自稱重三百斤外若癡直内實
狡黠常令其將劉駱谷留京師詗朝廷指趣動靜皆報
之或應有牋表者駱谷即為代作通之禄山在上前應
對敏給雜以詼諧明皇甞戲指其腹曰此胡腹中何所
有其大乃爾對曰更無餘物止有赤心耳明皇悦又甞
命見太子禄山不拜拱立曰臣胡人不習朝儀不知太
子者何官明皇曰此儲君也朕千秋萬嵗後代朕君汝
者也禄山曰臣愚曏者惟知有陛下一人不知乃更有
儲君不得已然後拜明皇以為信然益愛之明皇甞宴
勤政樓百官列坐樓下獨為祿山於御座東間設金雞
障置榻使坐其前仍命卷簾以示榮寵命楊銛楊錡貴
妃三姊皆與禄山叙兄弟禄山得出入禁中因請為貴
妃兒明皇與貴妃共坐禄山先拜貴妃明皇問何故對
曰胡人先母而後父明皇大悦
　　姦邪門
　　　漢𢎞恭石顯共傾蕭望之等
初元二年樂陵侯史髙以外屬領尚書事蕭望之周堪
為之副望之名儒與堪皆以師傅舊恩天子任之數宴
見言治亂陳王事望之選白宗室明經有行劉更生與
金敞並拾遺左右四人同心謀議勸導上以古制多所
欲匡正元帝甚鄉納之史髙充位而已由此與望之有
隙𢎞恭石顯自宣帝時久典樞機明習文法元帝即位
多疾以顯久典事中人無外黨精專可信任遂委以政
事無大小因顯白決貴幸傾朝百僚皆敬事顯顯為人
巧慧習事能深得人主微指内深賊持詭辯以中傷人
忤恨睚眦輒被以危法亦與車騎將軍髙為表裏望之
等患苦許史放縱又疾恭顯擅權建白以為中書政本
國家樞機宜以公明通正處之武帝游宴後庭故用宦
者非古制也宜罷中書宦官應古不近刑人之義由是
大與髙恭顯忤望之堪數薦名儒茂材以備諫官㑹稽
鄭朋陰欲附望之望之始見朋接待以意後知其傾邪
絶不與通朋怨恨更求入許史待詔華龍行汗穢欲入
堪等堪等不納亦與朋相結恭顯令二人告望之等謀
欲罷退許史狀事下𢎞恭問狀望之對曰外戚在位多
奢淫欲以匡正國家非為邪也恭顯奏望之堪更生朋
黨相稱舉數譖訴大臣毁離親戚欲以專擅權埶為臣
不忠誣上不道請召致廷尉時元帝初即位不省召致
廷尉為下獄也可其奏後元帝召堪更生曰繫獄元帝
大驚曰非但廷尉問邪以責恭顯皆叩頭謝元帝曰令
出視事恭顯因使史髙言上新即位未以德化聞於天
下而先驗師傅既下九卿大夫獄宜因決免於是制詔
前將軍望之傅朕八年無它罪過今事久遠識忘難明
其赦望之罪收前將軍光禄勲印綬及堪更生皆免為
庶人
　　　恭顯以術殺望之
元帝復徵周堪劉更生欲以為諫大夫𢎞恭石顯白皆
以為中郎元帝器重蕭望之不已欲倚以為相恭顯及
許史子弟侍中諸曹皆側目於望之等㑹望之子散騎
中郎伋亦上書訟望之前事𢎞恭石顯等知望之素髙
節不詘辱建白望之前幸得不坐復賜爵邑不悔過服
罪深懷怨望教子上書歸非於上自以託師傅終必不
坐非頗屈望之於牢獄塞其怏怏心則聖朝無以施恩
厚元帝曰蕭太傅素剛安肯就吏顯等曰人命至重望
之所坐語言薄罪必無所憂元帝乃可其奏使者至召
望之望之仰天歎曰吾甞備位將相年踰六十矣老入
牢獄茍求生活不亦鄙乎飲鴆自殺天子聞之驚拊手
曰曩固疑其不就牢獄果然殺吾賢傅是時太官方上
晝食元帝乃郤食為之涕泣哀動左右於是召顯等責
問以議不詳皆免冠謝良久然後已元帝追念望之不
忘毎嵗時遣使者祠祭望之冢終帝之世臣光曰甚矣
孝元之為君易欺而難寤也夫恭顯之譖愬望之其邪
説詭計誠有所不能辨也至於始疑望之不肯就獄恭
顯以為必無憂已而果自殺則恭顯之欺亦明矣在中
智之君孰不感動奮發以底邪臣之罰孝元則不然雖
涕泣不食以傷望之而終不能誅恭顯纔得其免冠謝
而已如此則姦臣安所懲乎是使恭顯得肆其邪心而
無復忌憚者也
　　　劉更生上書辨正邪
永光元年石顯憚周堪張猛等數譖毁之劉更生懼其
傾危上書曰臣聞舜命九官濟濟相讓和之至也衆臣
和於朝則萬物和於野今賢不肖渾殽白黒不分邪正
雜糅忠讒並進朝臣舛午膠戾乖刺更相讒愬轉相是
非所以營惑耳目感移心意不可勝載分曹為黨往往
羣朋將同心以䧟正臣正臣進者治之表也正臣䧟者
亂之機也乗治亂之機未知孰任而災異數見原其所
以然者由讒邪並進也讒邪之所以並進者由上多疑
心夫執狐疑之心者來讒賊之口持不斷之意者開羣
枉之門讒邪進則衆賢退羣枉盛則正士消故易有否
泰小人道長君子道消則政日亂君子道長小人道消
則政日治故治亂榮辱之端在所信任信任既賢在於
堅固而不移詩云我心匪石不可轉也言守善篤也易
曰渙汗其大號言號令如汗汗出而不反者也今出善
令未能踰時而反是反汗也用賢未能三旬而退是轉
石也論語曰見不善如探湯今二府奏佞讇不當在位
歴年而不去故出令則如反汗用賢則如轉石去佞則
如拔山如此望陰陽之調不亦難乎昔孔子與顔淵子
貢更相稱譽不為朋黨禹稷與臯陶傳相汲引不為比
周何則忠於為國無邪心也今佞邪與賢臣並交㦸之
内合黨共謀違善依惡歙歙訿訿數設危險之言欲以
傾移主上如忽然用之此天地之所以先戒災異之所
以重至者也今以陛下明知誠深思天地之心以揆當
世之變放逺佞邪之黨壞散險詖之聚杜閉羣枉之門
廣開衆正之路決斷狐疑分别猶豫使是非炳然可知
則百異消滅而衆祥並至太平之基萬世之利也顯見
其書愈與許史比而怨更生等元帝内重堪又患衆口
之浸潤無所取信時長安令楊興以材能幸常稱譽堪
元帝欲以為助乃見問興朝臣齗齗不可光禄勲何邪
興者傾巧士謂元帝疑堪因順指曰堪非獨不可於朝
廷自州里亦不可也元帝於是疑之司𨽻校尉諸葛豐
始以特立剛直著名於朝數侵犯貴戚在位多言其短
後坐春夏繫治人徙城門校尉豐於是上書告堪猛罪
元帝不直豐乃制詔豐前數稱言堪猛之美今暴揚難
驗之罪毁譽恣意不顧前言不信之大也朕憐豐老不
忍加刑其免為庶人又曰豐言堪猛貞信不立朕閔而
不治又惜其材能未有所効其左遷堪為河東太守猛
槐里令臣光曰諸葛豐之於堪猛前譽而後毁其志非
為朝廷進善而去姦也欲比周求進而已矣斯亦鄭朋
楊興之流烏在其為剛直哉人君者察美惡辨是非賞
以勸善罰以懲姦所以為治也使豐言得實則豐不當
絀若其誣罔則堪猛何辜焉今兩責而俱棄之則美惡
是非果何在哉
　　　石顯誣張猛令自殺
永光四年日有食之元帝於是召諸前言日變在周堪
張猛者責問皆稽首謝因下詔稱堪之美徴詣行在所
拜為光祿大夫領尚書事猛復為太中大夫石顯筦尚
書尚書五人皆其黨也堪希得見常因顯白事事決顯
口㑹堪疾瘖不能言而卒顯誣譖猛令自殺於公車
　　　京房指石顯以曉元帝
建昭二年京房甞宴見問元帝曰幽厲之君何以危所
任者何人也元帝曰君不明而所任者巧佞房曰知其
巧佞而用之邪將以為賢也元帝曰賢之房曰然則今
何以知其不賢也元帝曰以其時亂而君危知之房曰
若是任賢必治任不肖必亂必然之道也幽厲何不覺
寤而更求賢曷為卒任不肖以至於是元帝曰臨亂之
君各賢其臣令皆覺寤天下安得危亡之君房曰齊桓
公秦二世亦甞聞此君而非笑之然則任豎刀趙髙政
治日亂盜賊滿山何不以幽厲卜之而覺寤乎元帝曰
唯有道者能以往知來耳房因免冠頓首曰春秋紀二
百四十二年災異以示萬世之君今陛下即位已來日
月失明星辰逆行山崩泉涌地震石隕夏霜冬靁春凋
秋榮春秋所記災異盡備陛下視今為治邪亂邪元帝
曰亦極亂耳良久乃曰今為亂者誰哉房曰明主宜自
知之元帝曰不知也如知何故用之房曰上最所信任
與圖事帷幄之中進退天下之士者是矣房指謂石顯
元帝亦知之謂房曰已諭房罷出後元帝亦不能退顯
也
　　　石顯薦貢禹以自解免
石顯威權日盛公卿以下畏顯重足一迹顯與中書僕
射牢梁少府五鹿充宗結為黨友諸附倚者皆得寵位
民歌之曰牢邪石邪五鹿客邪印何纍纍綬若若邪顯
聞衆人匈匈言已殺前將軍蕭望之恐天下學士訕已
以諫大夫貢禹明經著節乃使人致意深自結納因薦
禹天子歴位九卿禮事之甚備議者於是或稱顯以為
不妬譖望之矣顯之設變詐以自解免取信人主者皆
此𩔖也荀悦曰夫佞臣之惑君主也甚矣故孔子曰逺
佞人非但不用而已乃逺而絶之隔塞其源戒之極也
孔子曰政者正也夫要道之本正已而已矣平直真實
者正之主也故德必核其真然後授其位能必核其真
然後授其事功必核其真然後授其賞罪必核其真然
後授其刑行必核其真然後貴之言必核其真然後信
之物必核其真然後用之事必核其真然後修之故衆
正積於上萬事實於下先王之道如斯而已矣
　　　孔融謂馬日磾曲媚姦臣
建安二年馬日磾喪至京師朝廷議欲加禮孔融曰日
磾以上公之尊秉髦節之使而曲媚姦臣為所牽率王
室大臣豈得以見脅為辭聖上哀矜舊臣未忍追案不
宜加禮朝廷從之
　　　唐李義府請立武昭儀為后
永徽六年中書舎人李義府為長孫无忌所惡左遷壁
州司馬敕未至門下義府密知之問計於中書舎人王
德儉德儉曰上欲立武昭儀為后猶豫未決者直恐宰
臣異議耳君能建策立之則轉禍為福矣義府然之是
日代德儉直宿叩閣上表請廢皇后王氏立武昭儀以
厭兆庶之心髙宗悦召見與語賜珠一斗留居舊職昭
儀又密遣使勞勉之尋超拜中書侍郎
　　　李林甫深結宦官為内援
開元二十二年李林甫柔佞多狡數深結宦官及妃嬪
家伺候明皇動靜無不知之由是毎奏對常稱㫖明皇
悦之時武惠妃寵幸傾後宫生壽王清諸子莫得為比
太子浸疎薄林甫乃因宦官言於惠妃願盡力保䕶壽
王惠妃德之陰為内助由是擢黄門侍郎
　　　李林甫知上指請幸西京
二十四年先是敕以來年二月行幸西京㑹宫中有怪
明日明皇召宰相即議西還裴耀卿張九齡曰今農收
未畢請俟仲冬李林甫潛知上指二相退林甫獨留言
於明皇曰長安洛陽陛下東西宫耳往來行幸何更擇
時借使妨於農收但應蠲所過租税而已臣請宣示百
司即日西行明皇悦從之
　　　元載結内侍以探上意
廣德元年以苗晉卿為太保裴遵慶為太子少傅並罷
政事遵慶既去元載權益盛以貨結内侍董秀使主書
卓英倩潛與往來代宗意所屬載必先知之承意探微
言無不合代宗以是愈愛之
　　　盧杞欲出顔真卿於外
建中三年盧杞惡太子太師顔真卿欲出之於外真卿
謂杞曰先中丞傳首至平原真卿以舌䑛面血今相公
忍不相容乎杞矍然起拜然恨之益甚
　　　李懷光為姦臣所排不得入朝
四年李懷光性粗疎自山東來赴難數與人言盧杞趙
贊白志貞之姦佞且曰天下之亂皆此曹所為也吾見
上當請誅之既解奉天之圍自矜其功謂德宗必接以
殊禮或説王翃趙贊曰懷光縁道憤歎以為宰相謀議
乖方度支賦斂煩重京尹犒賜刻薄致乗輿播遷者三
臣之罪也今懷光新立大功上必披襟布誠詢訪得失
使其言入豈不殆哉翃贊以告盧杞杞懼從容言於德
宗曰懷光勲業社稷是賴賊徒破膽皆無守心若使之
乗勝取長安則一舉可以滅賊此破竹之勢也今聴其
入朝必當賜宴留連累日使賊入京城得從容成備恐
難圖矣德宗以為然詔懷光直引軍屯便橋與李建徽
李晟及神策兵馬使楊惠元刻期共取長安懷光自以
數千里竭誠赴難破朱泚解重圍而咫尺不得見天子
意殊怏怏曰吾今已為姦臣所排事可知矣遂引兵去
至魯店留二日乃行
　　　陸䞇極論裴延齡姦邪
貞元十年陸䞇以德宗知待之厚事有不可常力爭之
所親或規其太鋭䞇曰吾上不負天子下不負所學它
無所恤裴延齡日短䞇於德宗趙憬之入相也䞇實引
之既而有憾於䞇密以䞇所譏彈延齡事告延齡故延
齡益得以為計德宗由是信延齡而不直贄贄與憬約至
上前極論延齡姦邪德宗怒形於色憬黙而無言䞇罷
為太子賔客
　　　裴度極陳元稹姦蠧之狀
長慶元年翰林學士元稹與知樞密魏𢎞簡深相結求
為宰相由是有寵於穆宗毎事咨訪焉稹無怨於裴度
但以度先達重望恐其復有功大用妨已進取故度所
奏畫軍事多與𢎞簡從中沮壞之度乃上表極陳其朋
比姦蠧之狀以為逆豎構亂震驚山東姦臣作朋撓敗
國政陛下欲掃蕩幽鎮先宜肅清朝廷何者為患有大
小議亊有先後河朔逆賊秪亂山東禁闈姦臣必亂天
下是則河朔患小禁闈患大小者臣與諸將必能剪滅
大者非陛下覺寤制斷無以驅除臣自兵興以來所陳
章疏亊皆要切所奉書詔多有參差䝉陛下委付之意
不輕遭姦臣抑損之事不少臣素與佞倖亦無讎嫌正
以臣前請乗傳詣闕面陳軍事姦臣最所畏憚恐臣發
其過惡百計止臣臣又請與諸軍齊進隨便攻討姦臣
恐臣或有成功曲加阻礙逗遛日時進退皆受羈牽意
見悉遭蔽塞但欲令臣失所臣無成則天下理亂山東
勝負悉不顧矣為臣亊君一至於此若朝中姦臣盡去
則河朔逆賊不討自平若朝中姦臣尚存則逆賊縱平
無益陛下儻未信臣言乞出臣表使百官集議彼不受
責臣當伏辜表三上穆宗雖不悦以度大臣不得已以
𢎞簡為弓箭庫使稹為工部侍郎
　　傾險門
　　　蜀漢諸葛亮謂李平腹中有鱗甲
魏太和五年漢諸葛亮又與蔣琬董允書曰孝起前為
吾説正方腹中有鱗甲鄉黨以為不可近吾以為鱗甲
者但不當犯之耳不圖復有蘇張之事出於不意可使
孝起知之孝起者衛尉南陽陳震也方正者李平也
　　　唐李義府笑中有刀
永徽六年李義府參知政事義府容貌温恭與人語必
嬉怡微笑而狡險忌克故時人謂義府笑中有刀又以
其柔而害物謂之李猫
　　　李林甫口有蜜腹有劒
天寶元年李林甫為相凡才望功業出已右及為明皇
所厚勢位將逼已者必百計去之尤忌文學之士或陽
與之善㗖以甘言而陰䧟之世謂李林甫口有蜜腹有
劒
　　　李林甫使裴敦復速奏裴寛
三載户部尚書裴寛素為明皇所重李林甫恐其入相
忌之刑部尚書裴敦復擊海賊還受請託廣序軍功寛
微奏其事林甫以告敦復敦復言寛亦甞以親故屬敦
復林甫曰君速奏之勿後於人敦復乃以五百金賂女
官楊太真之姊使言於明皇寛坐貶㫿陽太守
　　　李林甫使楊慎矜發韋堅等
五載以隴右節度使皇甫惟明兼河西節度使李適之
性疎率李林甫甞謂適之曰華山有金礦采之可以富
國主上未之知也它日適之因奏事言之明皇以問林
甫對曰臣久知之但華山陛下本命王氣所在鑿之非
宜故不敢言明皇以林甫為愛己薄適之慮事不熟謂
曰自今奏事宜先與林甫議之無得輕脱適之由是束
手矣適之既失恩韋堅失權益相親密林甫愈惡之初
太子之立非林甫意林甫恐異日為已禍常有動摇東
宫之志而堅又太子之妃兄也皇甫惟明甞為忠王友
時破吐蕃入獻捷見林甫專權意頗不平時因見明皇
乘間微勸明皇去林甫林甫知之使楊慎矜密伺其所
為會正月望夜太子出遊與堅相見堅又與惟明會於
景龍觀道士之室慎矜發其事以為堅戚里不應與邊
將狎暱林甫因譖堅與惟明結謀欲共立太子堅惟明
下獄林甫使慎矜與御史中丞王鉷京兆府法曹吉温
共鞫之明皇亦疑堅與惟明有謀而不顯其罪下制責
堅以干進不已貶縉雲太守惟明以離間君臣貶播川
太守仍别下制戒百官
　　　仇士良惡李徳裕欲激軍士為變
會昌二年武宗信任李德裕觀軍容使仇士良惡之會
武宗將受尊號御丹鳯樓宣赦或告士良宰相與度支
議草制減禁軍衣糧及馬芻粟士良揚言於衆曰如此
至日軍士必於樓前諠譁徳裕聞之乞開延英自訴武
宗怒遽遣中使宣諭兩軍赦書初無此事且赦書皆出
朕意非由宰相爾安得此言士良乃惶愧稱謝
　　　呉周廷望密輸欵於徐知誥
後唐天成四年呉侍中徐知詢自以握兵據上流意輕
徐知誥數與知誥爭權知誥患之呉越王鏐遺知詢金
玉鞍勒器皿皆飾以龍鳯知詢不以為嫌乗用之知詢
典客周廷望説知詢曰公誠能捐寶貨以結朝中勲舊
使皆歸心於公則彼誰與處知詢從之使廷望如江都
諭意廷望與知誥親吏周宗善密輸欵於知誥亦以知
誥陰謀告知詢知詢召知誥詣金陵除父温喪知詰稱
呉主之命不許周宗謂廷望曰人言侍中有不臣七事
宜亟入謝廷望還以告知詢知詢入朝知詰留知詢為
統軍知詢責知誥曰先王違世兄為人子初不臨喪可
乎知誥曰爾挺劒待我我何敢往爾為人臣畜乗輿物
亦可乎知詢又以廷望所言詰知誥知誥曰以爾所為
告我者亦廷望也遂斬廷望
　
　
　
　通鑑總𩔖卷十七上
欽定四庫全書
　通鑑總𩔖卷十七下　　　　宋　沈樞　撰
　　猜忌門
　　　宋明帝多忌諱
泰始七年初明帝為諸王寛和有令譽獨為世祖所親
即位之初義嘉之黨多䝉全宥隨才引用有如舊臣及
晩年更猜忌忍虐好鬼神多忌諱言語文書有禍敗凶
喪及疑似之言應囘避者数百千品有犯必加罪戮改
騧字為􁧜以其似禍字故也左右忤意往往有刳斮者
　　　隋煬帝忌楊素常恐不死
大業二年楚景武公楊素雖有大功特為煬帝所猜忌
外示殊禮内情甚薄太史言隋分野有大喪乃徙素為
楚公意言楚與隋同分欲以厭之素寢疾煬帝毎令名
醫診候賜以上藥然密問醫者恒恐不死素亦自知名
位已極不肯餌藥亦不將慎謂弟約曰我豈須臾活邪
素薨贈太尉公𢎞農等十郡太守葬送甚盛
　　　唐陸䞇請明辨蕭復見疑之狀
興元元年蕭復甞言陛下踐阼之初聖德光被自用楊
炎盧杞黷亂朝政以致今日陛下誠能變更睿志臣敢
不竭力儻使臣依阿茍免臣實不能又甞與盧杞同奏
事杞順上旨復正色曰盧杞言不正德宗愕然退謂左
右曰蕭復輕朕命復充諸道宣慰安撫使實疎之也既
而劉從一及朝士往往奏留復德宗謂陸䞇曰朕思遷
幸以來江淮逺方或傳聞過實欲遣重臣宣慰謀於宰
相及朝士僉謂宜然今乃反覆如是朕為之悵恨累日
意復悔行使之論奏邪卿知蕭復如何人其不欲行意
趣安在䞇上奏以為復痛自修勵慕為清貞用雖不周
行則可保至於輕詐如此復必不為借使復欲逗留從
一安肯附會今所言矛楯願陛下明加辨詰若蕭復有
所請求則從一何容為隠若從一自有囘互則蕭復不
當受疑陛下何憚而不辨明乃直為此悵恨也夫明則
罔惑辨則罔寃惑莫甚於逆詐而不與明寃莫痛於見
疑而不與辨是使情偽相糅忠邪靡分兹實居上御下
之要樞惟陛下留意德宗亦竟不復辨也
　　　陸䞇諫德宗猜慮言盜者
德宗問陸䞇近有卑官自山北來者率非良士有邢建
者論説賊勢語最張皇察其事情頗事窺覘今已於一
所安置如此之𩔖更有數人若不追尋恐成姦計卿試
思之如何為便䞇上奏以為今盜據宫闕有冒涉險逺
來赴行在者當量加恩賞豈得復猜慮拘囚其略曰以
一人之聴覽而欲窮宇宙之變態以一人之防慮而欲
勝億兆之姦欺役智彌精失道彌逺項籍納秦降卒二
十萬慮其懷詐復叛一舉而盡阬之其於防虞亦已甚
矣漢髙豁達大度天下之士至者納用不疑其於備慮
可謂疏矣然而項氏以滅劉氏以昌蓄疑之與推誠其
效固不同也秦皇嚴肅雄猜而荆軻奮其陰計光武寛
容博厚而馬援輸其欵誠豈不以虚懷待人人亦思附
任數御物物終不親情思附則感而悦之雖冦讎化
為心膂矣意不親則懼而阻之雖骨肉結為仇慝矣又
曰陛下智出庶物有輕待人臣之心思周萬機有獨馭
區㝢之意謀吞衆畧有過慎之防明照羣情有先事之
察嚴束百辟有任刑致理之規威制四方有以力勝殘
之志由是才能者怨於不任忠藎者憂於見疑著勲業
者懼於不容懷反側者迫於及討馴致離叛構成禍災
天子所作天下式瞻小猶慎之矧又非小願陛下以覆
車之轍為戒實宗社無疆之休
　　　德宗猜忌不委任臣下
貞元十年德宗性猜忌不委任臣下官無大小必自選
而用之宰相進擬少所稱可及羣臣一有譴責往往終
身不復收用好以辯給取人不得敦實之士艱於進用
羣材滯淹䞇上奏諫其畧曰夫登進以懋庸黜退以懲
過二者迭用理如循環進而有過則示懲懲而改修則
復進既不廢法亦無棄人雖纎芥必懲而用才不匱故
能使黜退者克勵以求復登進者警飭以恪居上無滯
疑下無蓄怨又曰明王不以辭盡人不以意選士如或
好善而不擇所用悦言而不驗所行進退隨愛憎之情
離合繫異同之趣是由捨繩墨而意裁曲直棄權衡而
手揣重輕雖甚精微不能無謬又曰以一言稱愜為能
而不核虚實以一事違忤為咎而不考忠邪其稱愜則
付任逾涯不思其所不及其違忤則罪責過當不恕其
所不能是以職司之内無成功君臣之際無定分德宗
不聽
　　放縱門
　　　魏竹林七賢輕蔑禮法
景元三年譙郡嵇康文辭壯麗好言老莊而尚奇任俠
與陳留阮籍籍兄子咸河内山濤河南向秀琅邪王戎
沛人劉伶特相友善號竹林七賢皆崇尚虚無輕蔑禮
法縱酒昏酣遺落世事阮籍為步兵校尉其母卒籍方
與人圍碁對者求止籍留與決賭既而飲酒二斗舉聲
一號吐血數升毁瘠骨立居喪飲酒無異平日司𨽻校
尉何曽惡之面質籍於司馬昭座曰卿縱情背禮敗俗
之人今忠賢執政綜核名實若卿之曹不可長也因謂
昭曰公方以孝治天下而聽阮籍以重哀飲酒食肉於
公座何以訓人宜擯之四裔無令汙染華夏昭愛籍才
常擁䕶之阮咸素幸姑婢姑將婢去咸方對客遽借客
馬而追之累騎而還劉伶嗜酒甞乗鹿車擕一壺酒使
人荷鍤隨之曰死便埋我當時士大夫皆以為賢爭慕
效之謂之放達鍾會方有寵於司馬昭聞嵇康名而造
之康箕踞而鍛不為之禮會將去康曰何所聞而來何
所見而去會曰聞所聞而來見所見而去遂深銜之山
濤為吏部郎舉康自代康與濤書自説不堪流俗而非
薄湯武昭聞而怒之康與東平吕安親善安兄㢲誣安
不孝康為證其不然會因譖康甞欲助毋丘險且安康
有盛名於世而言論放蕩害時亂教宜因此除之昭遂
殺安及康康甞詣隠者孫登登曰子才多識寡難乎免
於今之世矣
　　　晉王戎等皆以遊放為達
元康七年王戎為三公與時浮沈無所匡救委事僚寀
輕出遊放凡所賞拔專事虚名阮咸之子瞻甞見戎戎
問曰聖人貴名教老莊明自然其㫖同異瞻曰將無同
王戎咨嗟良久遂辟之時人謂之三語掾是時王衍為
尚書令樂廣為河南尹皆善清談宅心事外名重當世
朝野之人爭慕效之衍與弟澄好題品人物舉世以為
儀準衍神情明秀少時山濤見之嗟歎良久曰何物老
嫗生寧馨兒然誤天下蒼生者未必非此人也樂廣性
沖約清逺與物無競毎談論以約言析理厭人之心而
其所不知黙如也凡論人必先稱其所長則所短不言
自見王澄及阮咸咸從子修泰山胡毋輔之陳國謝鯤
城陽王􁆎新蔡畢卓皆以任放為達至於醉狂裸體不
以為非胡毋輔之甞酣飲其子謙之闚而厲聲呼其父
字曰彦國年老不得爾爾輔之歡笑呼入共飲畢卓甞
為吏部郎比舎郎釀熟卓因醉夜至甕間盜飲之為掌
酒者所縛明旦視之乃畢吏部也樂廣聞而笑之曰名
教内自有樂地何必乃爾
　　　宋謝靈運恃才放逸故及禍
元嘉十年前袐書監謝靈運好為山澤之遊窮幽極險
從者數百人伐木開徑百姓驚擾以為山賊會稽太守
孟顗與靈運有隙表其有異志發兵自防靈運詣闕自
陳文帝以為臨川内史靈運遊放自若廢棄郡事為有
司所糾是嵗司徒遣使隨州從事鄭望生收靈運靈運
執望生興兵逃逸作詩曰韓亡子房奮秦帝魯連恥追
討擒之文帝愛其才欲免官而已彭城王義康堅執謂
不宜恕乃降死一等徙廣州久之或告靈運令人買兵
器結健兒詔於廣州棄市靈運恃才放逸多所陵忽故
及於禍
　　　蜀李肈見蜀主不拜
後唐清泰元年蜀昭武節度使兼侍中李肈聞蜀主即
位顧望不時入朝至漢州留與親戚燕飲踰旬至成都
稱足疾扶杖入朝見蜀主不拜張公鐸等皆事蜀主於
藩邸素怨李仁罕共譖之云仁罕有異志蜀主命武士
執而殺之是日李肈釋杖而拜
　　貪鄙門
　　　後漢張允家貲萬計性鄙吝
乾祐三年吏部侍郎張允家貲以萬計而性吝雖妻亦
不之委常自繫衆鑰於衣下行如環珮是夕匿於佛殿
藻井之上登者浸多板壞而墜軍士掠其衣遂以凍卒
　　　後周郭彦欽擾野雞族以求賂
廣順二年慶州刺史郭彦欽性貪野雞族多羊馬彦欽
故擾之以求賂野雞族遂反剽掠綱商太祖命寧環二
州合兵討之
　　饋遺門
　　　晉杜預餉遺洛中貴要
太康元年杜預在鎮數餉遺洛中貴要或問其故預曰
吾但恐為害不求益也
　　　唐陸䞇拒絶諸道饋遺
貞元元年德宗使人諭陸䞇以卿清慎太過諸道饋遺
一皆拒絶恐事情不通如鞭靴之𩔖受亦無傷䞇上奏
其畧曰監臨受賄盈尺有刑至於士吏之微尚當嚴禁
矧居風化之首反可通行賄道一開展轉滋甚鞭鞾不
已必及金玊目見可欲何能自窒於心已與交私何能
中絶其意是以涓流不止谿壑成災矣又曰若有所受
有所却則遇却者疑乎見拒而不通矣若俱辭而不受
則咸知不受者乃其常理復何嫌阻之有乎
　　　李德裕厚贈監軍得柄用
開成五年初李德裕在淮南敕召監軍楊欽義人皆言
必知樞密德裕待之無加禮欽義心銜之一旦獨延欽
義置酒中堂情禮極厚陳珍玩數牀罷酒皆以贈之欽
義大喜過望行至汴州敕復還淮南欽義盡以所餉歸
之德裕曰此何直卒以與之其後欽義竟知樞密德裕
柄用欽義頗有力焉
　　　後周曹彬使呉越不受饋遺
顯德五年命西上閤門使曹彬使于呉越賜呉越王𢎞
俶騎軍鋼甲二百步軍甲五千及它兵器彬事畢亟反
不受饋遺呉越人以輕舟追與之至於數四彬曰吾終
不受是竊名也盡籍其數歸而獻之世宗曰曏之奉使
者乞匄無厭使四方輕朝命卿能如是甚善然彼以遺
卿卿自取之彬始拜受悉以散於親識家無留者
　　賂遺門
　　　唐陳少遊以納賄得為觀察使
大厯元年以隴右行軍司馬陳少遊為桂管觀察使少
遊為吏強敏而好賄善結權貴以是得進既得桂州惡
其道逺多瘴癘宦官董秀掌樞宻少遊請嵗獻五萬緍
又納賄於元載子仲武内外引薦數日改宣歙觀察使
　　　崔旰厚斂以賂權貴
二年杜鴻漸請入朝奏事以崔旰知西川留後鴻漸來
自成都廣為貢獻因盛陳利害薦旰才堪寄任代宗亦
務姑息乃留鴻漸復知政亊以旰為西川節度使杜濟
為東川節度使旰厚斂以賂權貴元載擢旰弟寛至御
史中丞
　　　牛僧孺不受韓𢎞錢得入相
長慶三年户部侍郎牛僧孺素為穆宗所厚初韓𢎞之
子右驍衛將軍公武為其父謀以財結中外及公武卒
𢎞繼薨穉孫紹宗嗣主藏奴與吏訟於御史府穆宗憐
之盡取𢎞財簿自閲視凡中外主權多納𢎞貨獨朱句
細字曰某年月日送户部牛侍郎錢千萬不納穆宗大
喜以示左右曰果然吾不繆知之以僧孺為中書侍郎
同平章事
　　　王播以貢獻得為相
太和元年鹽鐵使王播自淮南入朝力圖大用所獻銀
器以千計綾絹以十萬計文宗以播為左僕射同平章
事
　　　後唐袁象先徧賂權貴
同光元年梁諸藩鎮稍稍入朝或上表待罪莊宗皆慰
釋之宋州節度使袁象先首來入朝陜州留後霍彦威
次之象先輦珍貨數十萬徧賂劉夫人及權貴伶官宦
者旬日中外爭譽之恩寵隆異
　　　温韜厚賂權貴得還鎮
匡國節度使温韜入朝賜姓名曰李紹沖紹沖多齎金
帛賂劉夫人及權貴伶宦旬日復遣還鎮郭崇韜曰國
家為唐雪恥温韜發唐山陵殆徧其罪與朱温相埒耳
何得復居方鎮天下義士其謂我何莊宗曰入汴之初
已赦其罪竟遣之
　　　郭崇韜頗受藩鎮饋遺
二年郭崇韜初至汴洛頗受藩鎮饋遺所親或諫之崇
韜曰吾位兼將相禄賜巨萬豈籍外財但以偽梁之季
賄賂成風今河南藩鎮皆梁之舊臣主上之仇讎也若
拒其意能無懼乎吾特為國家藏之私室耳及將祀南
郊崇韜首獻勞軍錢十萬緡先是宦官勸帝分天下財
賦為内外府州縣上供者入外府充經費方鎮貢獻者
入内府充宴遊及給賜左右於是外府常虛竭無餘而
内府山積及有司辨郊祀乏勞軍錢崇韜言於莊宗曰
臣已傾家所有以助大禮願陛下亦出内府之財以賜
有司莊宗黙然久之曰吾晉陽自有儲積可令租庸輦
取以相助於是取李繼韜私第金帛數十萬以益之軍
士皆不滿望始怨恨有離心矣
　　　諸方鎮刺史先賂劉延朗後議貢獻
清泰二年以房暠充樞密使劉延朗兼樞密副使於是
延朗居中用事暠雖為使長其聴月之言什不三四暠
隨勢可否不為事先毎幽并遣使入奏樞密諸人環坐
議之暠多俛首而寐比覺引頸振衣則使者去矣啟奏
除授一歸延朗諸方鎮刺史自外入者必先賂延朗後
議貢獻賂厚者先得内地賂薄者晩得邊廷由是諸將
帥皆怨憤潞王不能察
　　　馬全節不與劉延朗求賂
潞王嘉馬全節之功召詣闕劉延朗求賂全節無以與
之延朗欲除全節絳州刺史羣議沸騰潞王聞之以全
節為横海留後
　　　閩余廷英獻買宴錢
後晉天福七年閩主曦以同平章亊余廷英為泉州刺
史廷英貪穢掠人女子詐稱受詔采擇以備後宫亊覺
曦遣御史按之廷英懼詣福州自歸曦詰責將以屬吏
廷英退獻買宴錢萬緡曦悦明日召見謂曰宴已買矣
皇后貢物安在廷英復獻錢於李后乃遣歸泉州自是
諸州皆别貢皇后物未㡬復召廷英為相
　　　後漢侯益厚賂執政
乾祐元年侯益家富於財厚賂執政及史𢎞肇等由是
大臣爭譽之以益兼中書令行開封尹
　　欺罔門
　　　漢上官桀詐為燕王書奏霍光
元鳯元年上官桀父子既尊盛數為外人求官爵弗能
得於是桀安父子深怨霍光自先帝時桀已為九卿位
在光右及父子並為將軍皇后親安女光乃其外祖而
顧專制朝事由是與光爭權燕王旦自以帝兄不得立
常懷怨望桀等詐令人為燕王上書言光出都肄郎羽
林道上稱䟆又引蘇武使匈奴二十年不降乃為典屬
國大將軍長史敞無功為搜粟都尉又擅調益莫府校
尉光專權自恣疑有非常臣旦願歸符璽入宿衞察姦
臣變候伺光出沐日奏之桀欲從中下其事當與諸大
臣共執退光書奏昭帝不肯下明旦光聞之止畫室中
不入昭帝問大將軍安在桀對曰以燕王告其罪故不
敢入有詔召大將軍光入免冠頓首謝昭帝曰將軍冠
朕知是書詐也將軍無罪光曰陛下何以知之昭帝曰
將軍調校尉以來未能十日燕王何以得知之是時昭
帝年十四尚書左右皆驚而上書者果亡後桀黨與有
譖光者昭帝輒怒曰大將軍忠臣先帝所屬以輔朕身
敢有毁者坐之自是桀等不敢復言
　　　唐裴延齡虚張名數惑德宗
貞元九年户部侍郎裴延齡奏自判度支以來檢責諸
州欠負錢八百餘萬緡收諸州抽貫錢三百萬緡呈樣
物三十餘萬緡請别置欠負耗賸季庫以掌之染練物
别置月庫以掌之詔從之欠負皆貧人無可償徒存其
數者抽貫錢給用旋盡呈樣染練皆左藏正物延齡徒
置别庫虚張名數以惑德宗德宗信之以為能富國而
寵之於實無所増也虚費吏人簿書而已京城西汙濕
地生蘆葦數畆延齡奏稱長安咸陽有陂澤數百頃可
牧廐馬德宗使有司閲視無之亦不罪也左補闕權德
輿上奏以為延齡取常賦支用未盡者充羨餘以為己
功縣官先所市物再給其直用充别貯邊軍自今春以
來並不支糧陛下必以延齡孤貞獨立時人醜正流言
何不遣信臣覆視究其本末明行賞罰今羣情衆口喧
於朝市豈京城士庶皆為朋黨邪陛下亦宜稍囘聖慮
而察之德宗不從
　　　陸䞇數裴延齡誣罔之罪
十年德宗欲修神龍寺須五十尺松不可得裴延齡曰
臣近見同州一谷木數千株皆可八十尺德宗曰開元
天寶間求美材於近畿猶不可得今安得有之對曰天
生珍材固待聖君乃出開元天寶何從得之延齡奏左
藏庫司多有失落近因檢閲使置簿書乃於糞土之中
得銀十三萬兩其匹段雜貨百萬有餘此皆已棄之物
即是羨餘悉應移入雜庫以供别敕支用太府少卿韋
少華不伏抗表稱此皆毎月申奏見在之物請加推驗
執政請令三司詳覆德宗不許亦不罪少華延齡毎奏
對恣為詭譎皆衆所不敢言亦未甞聞者延齡處之不
疑德宗亦頗知其誕妄但以其好詆毁人冀聞外事故
親厚之羣臣畏延齡有寵莫敢言惟鹽鐵轉運使張滂
京兆尹李充司農卿李銛以職事相闗時證其妄而陸
䞇獨以身當之日陳其不可用䞇上書極陳延齡奸詐
數其罪惡其略曰延齡以聚斂為長策以詭妄為嘉謀
以掊克斂怨為匪躬以靖譛服讒為盡節搃典籍之所
惡以為智術冒聖哲之所戒以為行能可謂堯代之共
工魯邦之少卯也跡其姦蠧日長月滋陰秘者固未盡
彰敗露者猶難悉數又曰陛下姑欲保持曽無詰問延
齡謂能蔽惑不復懼思移東就西便為課績取此適彼
遂號羨餘愚弄朝廷有同兒戲又曰矯詭之態誣罔之
辭遇事輒行應口便發昔趙髙指鹿為馬臣謂鹿之與
馬物𩔖猶同豈若延齡掩有為無指無為有臣以卑鄙
任當台衡情激于衷雖欲罷而不能自黙也書奏德宗
不悦待延齡益厚
　　　李師望誣奏置定邊軍
咸通九年鳯翔少尹李師望上言嶲州控扼南詔為其
要衝成都道逺難以節制請建定邊軍屯重兵於嶲州
以卭州為理所朝廷以為信然以師望為嶲州刺史充
定邊軍節度眉蜀卭雅嘉黎等州觀察等使師望利於
專制方面故建此策其實卭距成都纔百六十里嶲距
卭千里其欺罔如此
　　　南唐馮延巳浮誕不可信
後周顯德五年唐主避周諱更名景下令去帝號稱國
主凡天子儀制皆有降損去年號用周正朔同平章事
馮延巳罷為太子太傅初馮延巳以取中原之策説唐
主由是有寵延巳常笑烈祖戢兵為齷齪曰安陸所喪
纔數千兵為之輟食咨嗟者旬日此田舎翁識量耳安
足與成大事豈如今上暴師數萬於外而擊毬宴樂無
異平日真英主也延巳與其黨談論常以天下為己任
更相唱和翰林學士常夢錫屢言延巳等浮誕不可信
唐主不聽夢錫曰奸言似忠陛下不悟國必亡矣及臣
服於周延巳之黨相與言有謂周為大朝者夢錫大笑
曰諸公常欲致君堯舜何意今日自為小朝邪衆黙然
　　不忠門
　　　梁武帝責沈約非忠臣
天監十二年武帝有憾於張稷從容與沈約語及之約
曰左僕射出作邊州已往之事何足復論武帝以為約
與稷昏家相為怒曰卿言如此是忠臣邪乃輦歸内殿
約懼因病夢齊和帝以劒斷其舌乃呼道士奏赤章於
天稱禪代之事不由己出武帝遣主書黄穆之視疾夕
還増損不即啓聞懼罪乃白赤章事武帝大怒中使譴
責者數四約益懼遂卒有司謚曰文武帝曰情懷不盡
曰𨼆改謚隠侯
　　　唐肅宗以六等定陷賊之罪
至德二載崔器吕諲上言諸陷賊官背國從偽準律皆
應處死肅宗欲從之李峴以為賊陷兩京天子南巡人
自逃生此屬皆陛下親戚或勲舊子孫今一槩以叛法
處死恐乖仁恕之道且河北未平羣臣陷賊者尚多若
寛之足開自新之路若盡誅之是堅其附賊之心也書
曰殱厥渠魁脅從罔理諲器守文不達大體惟陛下圖
之爭之累日肅宗從峴議以六等定罪重者刑之於市
次賜自盡次重杖一百次三等流貶斬達奚珣等十八
人於城西南獨栁樹下陳希烈等七人賜自盡於大理
寺應受杖者於京兆府門頃之有自賊中來降者言唐
羣臣從安慶緒在鄴者聞廣平王赦陳希烈等皆自悼
恨失身賊庭及聞希烈等誅乃止肅宗甚悔之
　　　李晟斬文武官受朱泚寵任
興元元年李晟斬文武官受朱泚寵任者崔宣洪經綸
等十餘人又表守節不屈者劉迺蔣沇等德宗以李晟
為司徒中書令
　　　陳少遊上表於李希烈
劉洽克汴州得李希烈起居注云某月日陳少遊上表
歸順少遊聞之慙懼發疾薨贈太尉賻祭如常儀
　　　蘇循揚言厯數有歸
天祐二年栁璨蔣𤣥暉等議加朱全忠九錫朝士多竊
懷憤邑禮部尚書蘇循獨揚言曰梁王功業顯大厯數
有歸朝廷速宜揖讓朝士無敢違者
　　　楊凝式勸其父辭傳國使
後梁開平元年唐昭宣帝降御札禪位于梁以張文蔚
為冊使楊涉為押傳國寶使薛貽矩為押金寶使帥百
官備法駕詣大梁楊涉子凝式言於涉曰大人為唐宰
相而國家至此不可謂之無過況手持天子璽綬與人
雖保富貴奈千載何盍辭之涉大駭曰汝滅吾族神色
為之不寧者數日
　　　敬翔謂蘇循賣國求利
禮部尚書蘇循及其子起居郎楷自謂有功於梁當不
次擢用循朝夕望為相太祖薄其為人敬翔及殿中監
李振亦鄙之翔言於太祖曰蘇循唐之鴟梟賣國求利
不可以立於惟新之朝詔循及刑部尚書張褘等十五
人並勒致仕楷斥歸田里循父子乃之河中依朱友謙
　　　蘇循復稱臣於晉王
龍德元年晉王既許藩鎮之請求唐舊臣欲以備百官
朱友謙遣前禮部尚書蘇循詣行臺循至魏州入牙城
望府廨即拜謂之拜殿見王呼萬嵗舞蹈泣而稱臣翌
日又獻大筆三十枝謂之畫日筆王大喜即命循以本
官為河東節度副使張承業深惡之
　　　李振説敬翔朝新君
後唐同光元年莊宗命訪求梁主頃之或以其首獻李
振謂敬翔曰有詔洗滌吾輩相與朝新君乎翔曰吾二
人為梁宰相君昏不能諫國亡不能救新君若問將何
辭以對是夕未曙或報翔曰崇政李太保已入朝矣翔
歎曰李振謬為丈夫朱氏與新君世為仇讎今國亡君
死縱新君不誅何面目入建國門乎乃縊而死
　　　後梁段凝出入公卿間無愧色
梁段凝自滑州濟河入援以諸軍排陳使杜晏球為前
鋒至封丘遇李從珂晏球先降凝將其衆五萬至封丘
亦解甲請降凝帥諸大將先詣闕待罪莊宗勞賜之慰
諭士卒使各復其所凝出入公卿間揚揚自得無愧色
梁之舊臣見者皆欲齕其面抉其心
　　　呉李德誠勸呉主行冊命
後晉天福元年呉徐知誥以鎮南節度使李德誠德勝
節度使周本位望隆重欲使之帥衆推戴本曰我受先
王大恩自徐溫父子用事恨不能救楊氏之危又使我
為此可乎其子𢎞祚強之不得已與德誠帥諸將詣江
都表呉主陳知誥功德請行冊命又詣金陵勸進宋齊
丘謂德誠之子建勲曰尊公太祖元勲今日掃地矣於
是呉宫多妖呉主曰呉祚其終乎左右曰此乃天意非
人事也
　　　呉王令謀力勸徐誥受禪
二年呉司徒王令謀老病無齒或勸之致仕令謀曰齊
王大事末畢吾何敢自安疾亟力勸徐誥受禪是月呉
主下詔禪位于齊李德誠等復詣金陵帥百官勸進
　　　馮道自述累朝榮遇之狀
後周顯德元年太師馮道卒道少以孝謹知名唐莊宗
世始貴顯自是累朝不離將相三公三師之位為人清
儉寛𢎞人莫測其喜愠滑稽多智浮沈取容甞著長樂
老叙自述累朝榮遇之狀時人往往以德量推之歐陽
修論曰禮義亷恥國之四維四維不張國乃滅亡禮義
治人之大法亷恥立人之大節況為大臣而無亷恥天
下其有不亂國家其有不亡者乎予讀馮道長樂老叙
見其自述以為榮其可謂無亷恥者矣則天下國家可
從而知也予於五代得全節之士三死事之臣十有五
皆武夫戰卒豈於儒者果無其人哉得非髙節之士惡
時之亂薄其世而不肯出歟抑君天下者不足顧而莫
能致之歟予甞聞五代時有王凝者家青齊之間為虢
州司户參軍以疾卒于官凝家素貧一子尚幼妻李氏
攜其子負其遺骸以歸東過開封止於旅舎主人不納
李氏顧天已暮不肯去主人牽其臂而出之李氏仰天
慟曰我為婦人不能守節而此手為人所執邪即引斧
自斷其臂見者為之嗟泣開封尹聞之白其事於朝厚
䘏李氏而笞其主人嗚呼士不自愛其身而忍恥以偷
生者聞李氏之風宜少知愧哉臣光曰天地設位聖人
則之以制禮立法内有夫婦外有君臣婦之從夫終身
不改臣之事君有死無貳此人道之大倫也茍或廢之
亂莫大焉范質稱馮道厚德稽古宏才偉量雖朝代遷
貿人無間言屹若巨山不可轉也臣愚以為正女不從
二夫忠臣不事二君為女不正雖復華色之美織絍之
巧不足賢矣為臣不忠雖復材智之多治行之優不足
貴矣何則大節已虧故也道之為相歴五朝八姓若逆
旅之視過客朝為仇敵暮為君臣易面變辭曽無愧怍
大節如此雖有小善庸足稱乎或以為自唐室之亡羣
雄力爭帝王興廢逺者十餘年近者三四年雖有忠智
將若之何當是之時失臣節者非道一人豈得獨罪道
哉臣愚以為忠臣憂公如家見危致命君有過則強諫
力爭國敗亡則竭節致死智士邦有道則見邦無道則
隠或滅迹山林或優遊下僚今道尊寵則冠三師權任
則首諸相國存則依違拱嘿竊位素餐國亡則圖全茍
免迎謁勸進君則興亡接踵道則富貴自如兹乃奸臣
之尤安得與它人為比哉或謂道能全身逺害於亂世
斯亦賢己臣謂君子有殺身成仁無求生害仁豈專以
全身逺害為賢哉然則盜跖病終而子路醢果誰賢乎
抑此非特道之愆也時君亦有責焉何則不正之女中
士羞以為家不忠之人中君羞以為臣彼相前朝語其
忠則反君事讎語其智則社稷為墟後來之君不誅不
棄乃復用以為相彼又安肯忠於我而能獲其用乎故
曰非特道之愆亦時君之責也
　　　世宗不以公忠待張美
二年以樞密院承旨張美權㸃檢三司事初世宗在澶
州美掌州之金榖𨽻三司者世宗或私有所求美曲為
供副太祖聞之怒恐傷帝意但徙美為濮州馬步都虞
候美治財精敏當時鮮及故世宗以利權授之世宗征
伐四方用度不乏美之力也然思其在澶州所為終不
以公忠待之
　　附麗門
　　　魏何晏等朋附曹爽
正始八年二月日有食之時尚書何晏等朋附曹爽好
變改法度太尉蔣濟上疏曰昔大舜佐治戒在比周周
公輔政慎於其朋夫為國法度惟命世大才乃能張其
綱維以垂于後豈中下之吏所宜改易哉終無益於治
適足傷民宜使文武之臣各守其職率以清平則和氣
祥瑞可感而致也
　　　宋義康用事人爭求親暱
元嘉十七年吏部尚書王球履之叔父也以簡淡有美
名為文帝所重履性進利深結彭城王義康及劉湛球
屢戒之不從誅湛之夕履徒跣告球球命左右為取履
先温酒與之謂曰常日語汝云何履怖懼不得答球徐
曰阿父在汝亦何憂文帝以球故履得免死廢於家義
康方用事人爭求親暱唯司徒主簿江湛早能自疎求
出為武陵内史檀道濟甞為其子求婚於湛湛固辭道
濟因義康以請之湛拒之愈堅故不染於二公之難文
帝聞而嘉之
　　　唐蕭至忠自託於太平公主
先天元年蒲州刺史蕭至忠自託於太平公主公主引
為刑部尚書華州長史蔣欽緒其妹夫也謂之曰如子
之才何憂不達勿為非分妄求至忠不應欽緒退歎曰
九代卿族一舉滅之可哀也哉至忠素有雅望甞自公
主第門出遇宋璟璟曰非所望於蕭君也至忠笑曰善
乎宋生之言遽策馬而去
　　　張説欲取立后功以圖入相
開元十四年明皇欲以武惠妃為皇后或上言武氏乃
不戴天之讎豈可以為國母人間盛言張説欲取立后
之功更圖入相之計且太子非惠妃所生惠妃復自有
子若登宸極太子必危明皇乃止
　　　李輔國引元載為相
寶應元年李輔國以求宰相不得怨蕭華以戸部侍郎
元載為京兆尹載詣輔國固辭輔國識其意以司農卿
陶鋭為京兆尹輔國言蕭華專權請罷其相肅宗不許
輔國固請不已乃從之仍引元載代華華罷為禮部尚
書以載同平章事領度支轉運使如故
　　　王叔文與王伾相依附
貞元十九年初翰林待詔王伾善書山陰王叔文善碁
俱出入東宫娯侍太子叔文譎詭多計自言讀書知治
道乗間常為太子言民間疾苦太子甞與諸侍讀及叔
文等論及宫市事叔文曰太子職當視膳問安不宜言
外事太子大驚曰非先生寡人無以知此遂大愛幸與
王伾相依附叔文因為太子言某可為相某可為將幸
異日用之密結翰林學士韋執誼及當時朝士有名而
求速進者陸淳吕温李景儉韓􁫚韓泰陳諫栁宗元劉
禹錫等定為死友而凌凖程异等又因其黨以進日與
遊處蹤跡詭袐莫有知其端者藩鎮或因進資幣與之
相結
　　　王叔文等轉相交結
永貞元年以王伾為左散騎常侍王叔文為起居舎人
伾寢陋呉語順宗所䙝狎而叔文頗任事自許微知文
義好言事順宗以故稍敬之不得如伾出入無阻叔文
入至翰林而伾入至柿林院見李忠言牛昭容計事大
抵叔文依伾伾依忠言忠言依牛昭容轉相交結毎事
先下翰林使叔文可否然後宣于中書韋執誼承而行
之外黨則韓泰栁宗元劉禹錫等主采聴外事謀議唱
和日夜汲汲如狂互相推奬曰伊曰周曰管曰葛僩然
自得謂天下無人榮辱進退生於造次惟其所欲不拘
程式士大夫畏之道路以目素與往還者相次拔擢至
一日除數人其黨或言曰某可為某官不過一二日輒
已得之於是叔文及其黨十餘家之門晝夜車馬如市
客候見叔文伾者至宿其坊中餅肆酒壚下一人得千
錢乃容之伾尤闒茸專以納賄為事作大匱貯金帛夫
婦寢其上
　　　裴均素附宦官得貴顯
元和三年以荆南節度使裴均為右僕射均素附宦官
得貴顯為僕射自矜大甞入朝踰位而立中丞盧坦揖
而退之均不從坦曰昔姚南仲為僕射位在此均曰南
仲何人坦曰是守正不交權倖者坦尋改右庶子
　　　李涉疏稱吐突承璀有功
六年試太子通事舍人李涉知憲宗於吐突承璀恩顧
未衰乃投匭上疏稱承璀有功久委心腹不宜遽棄知
匭使孔戣見其副章詰責不受涉乃行賂詣光順門通
之戣聞之上疏極言涉姦險欺天請加顯戮貶涉峽州
司倉
　　　元稹與監軍善得知制誥
十五年初元稹為江陵士曹與監軍崔潭峻善穆宗在
東宫聞宫人誦稹謌詩而善之及即位潭峻歸朝獻稹
謌詩百餘篇穆宗問稹安在對曰今為散郎以稹為祠
部郎中知制誥朝論鄙之會同僚食𤓰於閣下有青蠅
集其上中書舎人武儒衡以扇揮之曰適從何來遽集
於此同僚皆失色儒衡意氣自若
　　　李仲言附李逢吉得擢用
太和八年初李仲言流象州遇赦還東都會留守李逢
吉思復入相仲言自言與鄭注善李逢吉使仲言厚賂
之注引仲言見王守澄守澄薦於文宗文宗召見之仲
言儀狀秀偉倜儻尚氣頗工文辭有口辨多權數文宗
見之大悦以為奇士待遇日隆欲以仲言為諫官寘之
翰林李德裕曰仲言曏所為計陛下必盡知之豈宜寘
之近侍文宗曰李逢吉薦之朕不欲食言對曰逢吉身
為宰相乃薦姦邪以誤國亦罪人也文宗曰然則别除
一官對曰亦不可文宗顧王涯涯對曰可尋以仲言為
四門助教
　　　舒元輿為李訓彈擊得入相
九年以御史中丞舒元輿為刑部侍郎翰林侍講學士
李訓為禮部侍郎並同平章事仍命訓三二日一入翰
林講易元輿為中丞凡李訓鄭注所惡者則為之彈擊
由是得為相訓起流人期年致位宰相天子傾意任之
訓或在中書或在翰林天下事皆決於訓王涯輩承順
其風指惟恐不逮自中尉樞密禁衞諸將見訓皆震慴
迎拜叩首
　　　馬植與馬元䞇交通
大中四年以同平章事馬植為天平節度使宣宗之立
也左軍中尉馬元䞇有力焉由是恩遇冠諸宦者植與
之叙宗姓宣宗賜元䞇寶帶元䞇以遺植植服之以朝
宣宗見而識之植變色不敢隠明日罷相收植親吏董
侔下御史臺鞫之盡得植與元䞇交通之狀再貶常州
刺史
　　　樂朋龜張濬拜田令孜
中和元年裴澈自賊中奔詣行在時百官未集乏人草
制右拾遺樂朋龜謁田令孜而拜之由是擢為翰林學
士張濬先亦拜令孜令孜甞召宰相及朝貴飲酒濬恥
於衆中拜令孜乃先謁令孜謝酒及賔客畢集令孜言
曰令孜與張郎中清濁異流甞䝉中外既慮玷辱何憚
改更今日於隠處謝酒則又不可濬慙懼無所容
　　　南唐馮延巳與宋齊丘相交結
後晉天福八年唐駕部郎中馮延巳為齊王元帥府掌
書記性傾巧與宋齊丘及宣徽副使陳覺相結同府在
己上者延巳稍以計逐之延巳甞戲謂中書侍郎孫晟
曰公有何能為中書郎晟曰晟山東鄙儒文章不如公
詼諧不如公謟詐不如公然主上使公與齊王遊處葢
欲以仁義輔導之也豈但為聲色狗馬之友邪晟誠無
能如公之能適足為國家之禍耳
　　　馮延巳等皆依附陳覺
初唐王為齊王知政事毎有過失常夢錫常直言規正
始雖忿懟終以諒直多之及即位許以為翰林學士齊
丘之黨疾之坐封駮制書貶池州判官宋齊丘待陳覺
素厚唐主亦以覺為有才遂委任之馮延巳延魯魏岑
雖齊邸舊僚皆依附覺與休寧查文徽更相汲引侵蠧
政事唐人謂覺等為五鬼延魯自禮部員外郎遷中書
舎人江州觀察使杜昌業聞之歎曰國家所以驅駕羣
臣在官爵而已若一言稱㫖遽躋通顯後有立功者
何以賞之未幾唐主以岑及文徽皆為樞密副使岑既
得志會覺遭母喪岑即暴揚覺過惡擯斥之
　　　後漢郭威焚李守貞與朝臣交通書
乾祐二年郭威克河中閲李守貞文書得朝廷權臣及
藩鎮與守貞交通書詞意悖逆欲奏之祕書郎王溥諫
曰魑魅乗夜爭出見日自消願一切焚之以安反仄威
從之
　　協謀門
　　　東晉孔嚴勸殷浩穆然無間
永和八年尚書左丞孔嚴言於殷浩曰比來衆情良可
寒心不知使君當何以鎮之愚謂宜明受任之方韓彭
專征伐蕭曹守管籥内外之任各有攸司深思亷藺屈
身之義平勃交歡之謀令穆然無間然後可以保大定
功也觀頃日降附之徒皆人面獸心貪而無親恐難以
義感也浩不從
　　　謝安王彪之共掌朝政
寧康元年以王彪之為尚書令謝安為僕射領吏部共
掌朝政安毎嘆曰朝廷大亊衆所不能決者以諮王公
無不立決
　　　劉裕託劉穆之以腹心
元興三年劉裕始至建康諸大處分皆委於劉穆之倉
猝立定無不允愜裕遂託以腹心動止諮焉穆之亦竭
節盡誠無所遺隠時晉政寛弛綱紀不立豪族陵縱小
民窮蹙重以司馬元顯政令違舛桓𤣥雖欲釐整而科
條繁密衆莫之從穆之斟酌時宜隨方矯正裕以身範
物先以威禁内外百官皆肅然奉職不盈旬日風俗頓
改
　　朋黨門
　　　漢竇武上疏申理黨人
永康元年陳蕃既免朝臣震栗莫敢復為黨人言者賈
彪曰吾不西行大禍不解乃入雒陽説城門校尉竇武
尚書魏郡霍諝等使訟之武上疏曰陛下即位以來未
聞善政近者姦臣牢脩造設黨議遂收前司𨽻校尉李
膺等逮考連及數百人曠年拘録亊無効驗臣惟膺等
建忠抗節志經王室此誠陛下稷卨伊吕之佐而虚為
姦臣賊子之所誣枉惟陛下留神澄省時見理出以厭
人鬼喁喁之心今臺閣近臣尚書朱㝢荀緄劉祐魏朗
劉矩尹勲等皆國之貞士朝之良佐尚書郎張陵媯皓
苑康楊喬邊韶戴恢等文質彬彬明達國典内外之職
羣才並列而陛下委任近習專樹饕餮外典州郡内幹
心膂宜以次貶黜案罪糾罰信任忠良平決臧否使邪
正毁譽各得其所書奏霍諝亦為表請桓帝意稍解使
中常侍王甫就獄訊黨人范滂等皆三木囊頭暴於階
下甫以次辨詰曰卿等更相拔舉迭為唇齒其意如何
滂曰仲尼之言見善如不及見惡如探湯滂欲使善善
同其清惡惡同其汙謂王政之所願聞不悟更以為黨
古之修善自求多福今之修善身䧟大戮身死之日願
埋滂於首陽山側上不負皇天下不愧夷齊甫愍然為
之改容乃得並解桎桔李膺等又多引宦官子弟宦官
懼請桓帝以天時宜赦遂赦天下改元黨人二百餘人
皆歸田里書名三府禁錮終身范滂往候霍諝而不謝
或讓之滂曰昔叔向不見祁奚吾何謝焉滂南歸汝南
南陽士大夫迎之者車數千兩鄉人殷陶黄穆侍衞於
旁應對賔客滂謂陶等曰今子相隨是重吾禍也遂遁
還鄉里
　　　曹節奏李膺等鉤黨
建寧二年初李膺等雖廢錮天下士大夫皆髙尚其道
而汙穢朝廷希之者唯恐不及更共相標榜為之稱號
以竇武陳蕃劉淑為三君君者言一世之所宗也李膺
荀翌杜密王暢劉祐魏朗趙典朱㝢為八俊俊者言人
之英也郭泰范滂尹勲巴肅及南陽宗慈陳留夏馥汝
南蔡衍泰山羊陟為八顧顧者言能以德行引人者也
張儉翟超岑晊苑康及山陽劉表汝南陳翔魯國孔昱
丘陽檀敷為八及及者言其能導人追宗者也度尚及
東平張邈王孝東郡劉儒泰山胡毋班陳留秦周魯國
蕃嚮東萊王章為八㕑㕑者言能以財救人者也及陳
竇用事復舉拔膺等陳竇誅膺等復廢宦官疾惡膺等
毎下詔書輒申黨人之禁侯覽怨張儉尤甚覽鄉人朱
並素佞邪為儉所棄承覽意指上書告儉與同鄉二十
四人别相署號共為部黨圖危社稷而儉為之魁詔刋
章捕儉等大長秋曹節因此諷有司奏諸鉤黨者故司
空虞放及李膺杜密朱㝢荀翌翟超劉儒范滂等請下
州郡考治是時靈帝年十四問節等曰何以為鉤黨對
曰鉤黨者即黨人也靈帝曰黨人何用為惡而欲誅之
邪對曰皆相舉羣輩欲為不軌靈帝曰不軌欲如何對
曰欲圖社稷靈帝乃可其奏
　　　范滂齊名李杜
汝南督郵呉導受詔捕范滂至征羌抱詔書閉𫝊舎伏
牀而泣一縣不知所為滂聞之曰必為我也即自詣獄
縣令郭揖大驚出解印綬引與俱亡曰天下大矣子何
為在此滂曰滂死則禍塞何敢以罪累君又令老母流
離乎其母就與之訣滂白母曰仲博孝敬足以供養滂
從龍舒君歸黄泉存亡各得其所惟大人割不可忍之
恩勿増感戚仲博者滂弟也龍舒君者滂父龍舒侯相
顯也母曰汝今得與李杜齊名死亦何恨既有令名復
求壽考可兼得乎滂跪受教再拜而辭顧其子曰吾欲
使汝為惡惡不可為使汝為善則我不為惡行路聞之
莫不流涕凡黨人死者百餘人妻子皆徙邊天下豪傑
及儒學有行義者宦官一切指為黨人有怨隙者因相
䧟害睚眦之忿濫入黨中其死徙廢禁者又六七百人
郭泰聞黨人之死私為之慟曰詩云人之云亡邦國殄
瘁漢室滅矣但未知瞻烏爰止于誰之屋耳泰雖好臧
否人倫而不為危言覈論故能處濁世而怨禍不及焉
　　　郭泰明哲保身申屠蟠見㡬而作
臣光曰天下有道君子揚于王庭以正小人之罪而莫
敢不服天下無道君子囊括不言以避小人之禍而猶
或不免黨人生昏亂之世不在其位四海横流而欲以
口舌救之臧否人物激濁揚清撩虺蛇之頭踐虎狼之
尾以至身被淫刑禍及朋友士𩔖殱滅而國隨以亡不
亦悲乎夫唯郭泰既明且哲以保其身申屠蟠見幾而
作不俟終日卓乎其不可及己
　　　晉賈充與荀顗等為黨友
泰始七年賈充自文帝時寵任用事武帝之為太子充
頗有力故益有寵於武帝充為人巧謟與荀顗荀朂馮
紞相為黨友朝野惡之武帝問侍中裴楷以方今得失
對曰陛下受命四海承風所以未比德於堯舜者但以
賈充之徒尚在朝耳宜引天下賢人與𢎞政道不宜示
人以私任愷與充不協充欲解其近職乃薦愷忠貞宜
在東宫武帝以愷為太子少傅會樹機能冦亂秦雍武
帝以為憂愷曰宜得威望重臣有智略者以鎮撫之愷
因薦充以充為都督秦涼二州諸軍事充患之私問計
於荀朂朂曰公為宰相乃為一夫所制不亦鄙乎然是
行也辭之實難獨有結婚太子可不辭而自留矣朂因
謂馮紞曰賈公逺出吾等失埶太子婚尚未定何不勸
帝納賈公之女乎紞亦然之荀顗荀朂馮紞皆稱充女
絶美且有才德武帝遂從之留充復居舊任
　　　賈充任愷各有所附為朋黨
八年以賈充為司空侍中尚書令領兵如故充與侍中
任愷皆為武帝所寵任充欲專名埶而忌愷於是朝士
各有所附朋黨紛然武帝知之召充愷宴於式乾殿而
謂之曰朝廷宜壹大臣當和充愷各拜謝既而充愷以
武帝已知而不責愈無所憚外相崇重内怨益深充乃
薦愷為吏部尚書愷侍覲轉希充因與荀朂馮紞承閒
共譖之愷由是得罪廢於家
　　　賈謐二十四友
元康元年賈謐郭彰權埶愈盛賔客盈門謐雖驕奢而
好學喜延士大夫郭彰石崇陸機機弟雲和郁及滎陽
潘岳清河崔基渤海歐陽建蘭陵繆徴京兆杜斌摰虞
琅邪諸葛詮𢎞農王粹襄城杜育南陽鄒捷齊國左思
沛國劉瓌周恢安平牽秀潁川陳聄髙陽許猛彭城劉
訥中山劉輿輿弟琨皆附於謐號曰二十四友崇與岳
尤謟事謐毎候謐及廣城君郭槐出皆降車路左望塵
而拜
　　　東晉殷浩以荀羨王羲之為羽翼
永和四年桓温既滅蜀威名大振朝廷憚之會稽王昱
以揚州刺史殷浩有盛名朝野推服乃引為心膂與參
綜朝權欲以抗温由是與温寖相疑貳浩以荀羨王羲
之夙有令名擢羨為呉國内史羲之為䕶軍將軍以為
羽翼羲之以為内外協和然後國家可安勸浩及羨不
宜與温構隙浩不從
　　　唐崔𨼆甫張説各為朋黨
開元十五年御史大夫崔𨼆甫中丞宇文融恐右丞相
張説復用數奏毁之各為朋黨明皇惡之制説致仕𨼆
甫免官侍母融出為魏州刺史
　　　代宗貶元載之黨
大厯十二年貶吏部侍郎楊炎諫議大夫韓洄包佶起
居舎人韓會等十餘人皆元載黨也炎鳯翔人載常引
有文學才望者一人親厚之異日欲以代己故炎及於
貶代宗初欲盡誅炎等呉湊諫救百端始貶官
　　　李絳對憲宗朋黨之問
元和八年憲宗問宰相人言外間朋黨大盛何也李絳
對曰自古人君所甚惡者莫若人臣為朋黨故小人譛
君子者必曰朋黨何則朋黨言之則可惡尋之則無跡
故也東漢之末凡天下賢人君子宦官皆謂之黨人而
禁錮之遂以亡國此皆羣小欲害善人之言願陛下深
察之夫君子固與君子合豈必使之與小人合然後謂
之非黨邪
　　　裴度以小人為徒謂之朋黨
十三年憲宗常語宰相人臣當力為善何乃好立朋黨
朕甚惡之裴度對曰方以𩔖聚物以羣分君子小人志
趣同者勢必相合君子為徒謂之同德小人為徒謂之
朋黨外雖相似内實懸殊在聖主辨其所為邪正耳
　　　李德裕李宗閔各分朋黨
長慶元年翰林學士李德裕吉甫之子也以中書舎人
李宗閔甞對策譏切其父恨之宗閔又與翰林學士元
稹爭進取有隙右補闕楊汝士與禮部侍郎錢徽掌貢
舉西川節度使段文昌翰林學士李紳各以書屬所善
進士於徽及牓出文昌紳所屬皆不預焉及第者鄭朗
覃之弟裴誤度之子蘇巢宗閔之壻楊殷士汝士之弟
也文昌言於穆宗曰今嵗禮部殊不公所取進士皆子
弟無藝以闗節得之穆宗以問諸學士稹德裕紳皆曰
誠如文昌言穆宗乃命中書舎人王起等覆試詔黜朗
等十人貶徽江州刺史宗閔劒州刺史汝士開江令或
勸徽奏文昌紳屬書上必寤徽曰茍無愧心得喪一致
奈何奏人私書豈士君子所為邪取而焚之時人多之
自是德裕宗閔各分朋黨更相傾軋垂四十年
　　　李逢吉之黨奏貶李紳
四年初穆宗既留李紳李逢吉愈忌之紳族子虞頗以
文學知名自言不樂仕進隠居華陽川及從父耆為左
拾遺虞與耆書求薦誤達於紳紳以書誚之且以語於
衆人虞深怨之乃詣逢吉悉以紳平日密論逢吉之語
告之逢吉益怒使虞與補闕張又新及從子仲言等伺
求紳短揚之於士大夫間且言紳潛察士大夫有羣居
議論者輒指為朋黨白之於上由是士大夫多忌之及
敬宗即位逢吉與其黨快紳失勢又恐敬宗復用之日
夜謀議思所以害紳者楚州刺史蘇遇謂逢吉之黨曰
主上初聽政必開延英有次對官惟此可防其黨以為
然亟白逢吉曰事迫矣若俟聴政悔不可追逢吉乃令
王守澄言於敬宗曰陛下所以為儲貳臣備知之皆逢
吉之力也如杜元潁李紳輩皆欲立深王度支員外郎
李續之等繼上章言之敬宗時年十六疑未信會逢吉
亦有奏言紳謀不利於上請加貶謫敬宗猶再三覆問
然後從之貶紳為端州司馬逢吉仍帥百官表賀張又
新等猶忌紳日上書言貶紳太輕敬宗許為殺之朝臣
莫敢言獨翰林侍讀學士韋處厚上疏指述紳為逢吉
之黨所讒人情歎駭紳䝉先朝奬用借使有罪猶宜容
假以成三年無改之孝況無罪乎於是敬宗稍開寤會
閲禁中文書有穆宗所封一篋發之得裴度杜元潁李
紳疏請立敬宗為太子敬宗乃嗟歎悉焚人所上譖紳
書雖未即召還後有言者不復聽矣
　　　時人目李逢吉黨為八闗十六子
以布衣姜洽為補闕試大理評事陸洿布衣李虞劉堅
為拾遺時李逢吉用事所親厚者張又新李仲言李續
之李虞劉栖楚姜洽及拾遺張權輿程昔範又有從而
附麗之者時人惡逢吉者目之為八闗十六子
　　　李逢吉黨百計毁裴度
寶厯元年言事者多稱裴度賢不宜棄之藩鎮敬宗數
遣使至興元勞問度密示以還期度因求入朝逢吉之
黨大懼二年裴度自興元入朝李逢吉之黨百計毁之
敬宗雖少年悉察其誣謗待度益厚
　　　李宗閔排擯李德裕之黨
太和四年李宗閔引薦牛僧孺文宗以僧孺為兵部尚
書同平章事於是二人相與排擯李德裕之黨稍稍逐
之
　　　李宗閔百方沮李德裕
六年以前西川節度使李德裕為兵部尚書初李宗閔
與德裕有隙及德裕還自西川文宗注意甚厚朝夕且
為相宗閔百方沮之不能京兆尹杜悰宗閔黨也甞詣
宗閔見其有憂色曰悰有一策可平宿憾恐公不能用
宗閔曰何如悰曰德裕有文學而不由科第常用此為
慊慊若使之知舉必喜矣宗閔黙然有間曰更思其次
悰曰不則用為御史大夫宗閔曰此則可矣悰再三與
約乃詣德裕德裕迎揖曰公何為訪此寂寥悰曰靖安
相公令悰達意即以大夫之命告之德裕驚喜泣下曰
此大門官小子何足以當之寄謝重沓宗閔復與給事
中楊虞卿謀之事遂中止
　　　文宗與李德裕論朋黨
七年以兵部尚書李德裕同平章事德裕入謝文宗與
之論朋黨對曰曰方今朝士三分之一為朋黨時給事
中楊虞卿與從兄中書舍人汝士弟戸部郎中漢公中
書舎人張元夫給事中蕭澣等善交結依附權安上干
執政下撓有司為士人求官及科第無不如志文宗聞
而惡之故與德裕言首及之徳裕因得以排其所不悦
者
　　　文宗復言朋黨
以楊虞卿為常州刺史張元夫為汝州刺史它日文宗
復言及朋黨李宗閔曰臣素知之故虞卿輩臣皆不與
美官李德裕曰給舎非美官而何宗閔失色
　　　文宗毎歎去朝中朋黨難
八年李宗閔言李德裕制命已行不宜自便復以德裕
為鎮海節度使不復兼平章事時德裕宗閔各有朋黨
互相擠援文宗患之毎歎曰去河北賊易去朝中朋黨
難臣光曰夫君子小人之不相容猶氷炭之不可同器
而處也故君子得位則斥小人小人得勢則排君子此
自然之理也然君子進賢退不肖其處心也公其指事
也實小人譽其所好毁其所惡其處心也私其指事也
誣公且實者謂之正直私且誣者謂之朋黨在人主所
以辨之耳是以明主在上度德而叙位量能而授官有
功者賞有罪者刑奸不能惑佞不能移夫如是則朋黨
何自而生哉彼昏主則不然明不能燭強不能斷邪正
並進毁譽交至取捨不在於己威福潛移於人於是讒
慝得志而朋黨之議興矣夫木腐而蠧生醯酸而蜹集
故朝廷有朋黨則人主當自咎而不當以咎羣臣也文
宗茍患羣臣之朋黨何不察其所毁譽者為實為誣所
進退者為賢為不肖其心為公為私其人為君子為小
人茍實也賢也公也君子也匪徒用其言又當進之誣
也不肖也私也小人也匪徒棄其言又當刑之如是雖
使之為朋黨孰敢哉釋是不為乃怨羣臣之難治是猶
不種不芸而怨田之蕪也朝中之黨且不能去況河北
賊乎
　　　鄭注貶逐二李之黨無虚日
九年詔以楊承和庇䕶宋申錫韋元素王踐言與李宗
閔李德裕中外連結受其賂遺承和可驩州安置元素
可象州安置踐言可恩州安置令所在錮送楊虞卿李
漢蕭澣為朋黨之首貶虞卿䖍州司戸漢汾州司馬澣
遂州司馬尋遣使追賜承和元素踐言死時崔潭峻已
卒亦剖棺鞭尸鄭注之入翰林也中書舎人髙元裕草
制言以醫藥奉君親注銜之奏元裕甞出郊送李宗閔
貶元裕閬州刺史時注與李訓所惡朝士皆指目為二
李之黨貶逐無虚日班列殆空廷中忷忷文宗亦知之
訓注恐為人所摇勸文宗下詔應與徳裕宗閔親舊及
門生故吏今日以前貶黜之外餘皆不問人情稍安
　　　鄭覃與楊嗣復互相詆許以為黨
開成三年楊嗣復欲援進李宗閔恐為鄭覃所沮乃先
令宦官諷文宗文宗臨朝謂宰相曰宗閔積年在外宜
與一官鄭覃曰陛下若憐宗閔之遠止可移近北數百
里不宜再用用之臣請先避位陳夷行曰宗閔曏以朋
黨亂政陛下何愛此纎人楊嗣復曰事貴得中不可但
徇愛憎文宗曰可與一州覃曰與州太優止可洪州司
馬耳因與嗣復互相詆訐以為黨文宗曰與一州無傷
遂以衡州司馬李宗閔為杭州刺史
　　　李德裕請辨羣臣之邪正
五年初武宗之立非宰相意故楊嗣復李珏相繼罷去
召淮南節度使李德裕入朝至京師以徳裕同平章事
德裕入謝言於武宗曰致理之要在於辨羣臣之邪正
夫邪正二者勢不相容正人指邪人為邪邪人亦指正
人為邪人主辨之甚難臣以為正人如松栢特立不倚
邪人如藤蘿非附它物不能自起故正人一心事君而
邪人競為朋黨先帝深知朋黨之患然所用卒皆朋黨
之人良由執心不定故奸邪得乗間而入也夫宰相不
能人人忠良或為欺罔主心始疑於是旁詢小臣以察
執政如德宗末年所聽任者惟裴延齡輩宰相署敕而
已此政事所以日亂也陛下誠能慎擇賢才以為宰相
有奸罔者立黜去之常令政事皆出中書推心委任堅
定不移則天下何憂不理哉武宗嘉納之
　　　南唐宋齊丘多樹朋黨以固朝權
後周顯德五年初唐中書令楚公宋齊丘多樹朋黨欲
以專固朝權躁進之士爭附之推奬以為國之元老樞
密使陳覺副使李徵古恃齊丘之勢尤驕慢及許文􁂴
等敗於紫金山覺與齊丘景達自濠州遁歸國人忷懼
唐主甞歎曰吾國家一朝至此因泣下會司天奏天文
有變人主宜避位禳災唐王乃曰禍難方殷吾欲釋去
萬機棲心沖寂誰可以託國者徴古曰宋公造國手也
陛下如厭萬機何不舉國授之覺曰陛下深居禁中國
事皆委宋公先行後聞臣等時入侍談釋老而已唐主
心愠即命中書舎人豫章陳喬草詔行之喬惶恐請見
曰陛下一署此詔臣不復得見矣因極言其不可唐主
笑曰爾亦知其非邪乃止唐主命知樞密院殷崇義草
詔暴齊丘覺徴古罪惡聽齊丘歸九華山舊隠官爵悉
如故覺責授國子博士宣州安置徴古削奪官爵賜自
盡黨與皆不問
　　立異門
　　　北魏盧𤣥止崔浩創制立事
宋元嘉八年魏崔浩欲大整流品明辨姓族盧𤣥止之
曰夫創制立事各有其時樂為此者詎有㡬人宜加三
思浩不從由是得罪於衆
　通鑑總𩔖卷十七下
欽定四庫全書
　通鑑緫𩔖卷十八上　　　　宋　沈樞　撰
　　循吏門
　　　漢黃霸獨用寛和爲名
本始元年初上官桀與霍光争權光旣誅桀遂遵武帝
法度以刑罰痛繩羣下由是俗吏皆尚嚴酷以爲能而
河南太守丞黃霸獨用寛和爲名宣帝在民間時知百
姓苦吏急也聞霸持法平乃召以爲廷尉正數決疑獄
庭中稱平
　　　漢世良吏於是爲盛
地節二年宣帝興于閭閻知民事之囏難霍光旣薨始
親政事厲精爲治五日一聽事自丞相已下各奉職奏
事敷奏其言考試功能侍中尚書功勞當遷及有異善
厚加賞賜至于子孫終不改易樞機周密品式備具上
下相安莫有茍且之意及拜刺史守相輒親見問觀其
所由退而考察所行以質其言有名實不相應必知其
所以然常稱曰庶民所以安其田里而亡歎息愁恨之
心者政平訟理也與我共此者其唯良二千石乎以為
太守吏民之本數變易則下不安民知其將乆不可欺
㒺乃服從其教化故二千石有治理效輒以璽書勉厲
増秩賜金或爵至關内侯公卿缺則選諸所表以次用
之是故漢世良吏於是爲盛稱中興焉
　　　龔遂以便宜治渤海
四年北海太守廬江朱邑以治行第一入爲大司農渤
海太守龔遂入爲水衡都尉先是渤海左右郡歲飢盗
賊並起二千石不能禽制宣帝選能治者丞相御史舉
龔遂宣帝拜爲渤海太守召見問何以治渤海息其盗
賊對曰海瀕遐遠不霑聖化其民困於饑寒而吏不恤
故使陛下赤子盗弄陛下之兵於潢池中耳今欲使臣
勝之邪將安之也宣帝曰選用賢良固欲安之也遂曰
臣聞治亂民猶治亂繩不可急也唯緩之然後可治臣
願丞相御史且無拘臣以文法得一切便宜從事宣帝
許焉加賜黄金贈遣乘傳至渤海界郡聞新太守至發
兵以迎遂皆遣還移書敕屬縣悉罷逐捕盗賊吏諸持
鉏鉤田器者皆爲良民吏毋得問持兵者乃爲賊遂單
車獨行至府盗賊聞遂教令即時解散棄其兵弩而持
鉤鉏於是悉平民安土樂業遂乃開倉廩假貧民選用
良吏尉安牧養焉遂見齊俗奢侈好末技不田作乃躬
率以儉約勸民務農桑各以口率種樹畜養民有帶持
刀劒者使賣劒買牛賣刀買犢曰何爲帶牛佩犢勞來
循行郡中皆有畜積獄訟止息
　　　前有召父後有杜母
建武七年南陽太守杜詩政治清平興利除害百姓便
之又修治陂池廣拓土田郡内比室殷足時人方於召
信臣南陽爲之語曰前有召父後有杜母
　　　張堪爲政樂不可支
十五年騎都尉張堪領杜茂營擊破匈奴於髙柳拜堪
漁陽太守堪視事八年匈奴不敢犯塞勸民耕稼以致
殷富百姓歌曰桑無附枝麥穗兩歧張君爲政樂不可
支
　　　光武歎劉昆乃長者之言
二十二年初陳留劉昆爲江陵令縣有火災昆向火叩
頭火尋滅後爲𢎞農太守虎皆負子度河光武聞而異
之徴昆爲光禄勲光武問昆曰前在江陵反風滅火後
守𢎞農虎北度河行何德政而致是事對曰偶然耳左
右皆笑光武歎曰此乃長者之言也顧命書諸䇿
　　　宋均去姦貪進忠善
永平七年以東海相宋均爲尚書令初均爲九江太守
五日一聽事悉省掾史閉督郵府内屬縣無事百姓安
業九江舊多虎暴常募設檻穽而猶多傷害均下記屬
縣曰夫江淮之有猛獸猶北土之有雞豚也今爲民害
咎在殘吏而勞勤張捕非憂恤之本也其務退姦貪思
進忠善可一去檻穽除削課制其後無復虎患明帝聞
均名故任以樞機均謂人曰國家喜文法廉吏以爲足
止姦也然文吏習爲欺謾而廉吏清在一己無益百姓
流亾盗賊爲害也均欲叩頭爭之時未可改也乆將自
苦之乃可言耳未及言會遷司𨽻校尉後明帝聞其言
追善之
　　　廉范不禁夜作以便民
建初六年廉范遷蜀郡太守成都民物豐盛邑宇逼側
舊制禁民夜作以防火災范乃毁削先令但嚴使儲水
而已百姓以爲便歌之曰廉叔度來何暮不禁火民安
作昔無襦今五袴
　　　章帝以苛刻輕重戒吏治
元和二年詔三公曰夫俗吏矯飾外貌似是而非朕甚
厭之甚苦之安静之吏悃愊無華日計不足月計有餘
如襄城令劉芳吏民同聲謂之不煩雖未有它異斯亦
殆近之矣夫以苛爲察以刻爲明以輕爲德以重爲威
四者或興則下有怨心吾詔書數下冠盖接道而吏不
加治民或失職其咎安在勉思舊令稱朕意焉
　　　班超以嚴急戒任尚
永和十四年班超被徴以戊巳校尉任尚代爲都䕶尚
謂超曰君侯在外國三十餘年而小人猥承君後任重
慮淺宜有以誨之超曰年老失智君數當大位豈班超
所能及哉必不得已願進愚言塞外吏士本非孝子順
孫皆以罪過徙補邊屯而蠻夷懷鳥獸之心難養易敗
今君性嚴急水清無大魚察政不得下和宜蕩佚簡易
寛小過總大綱而已超去後尚私謂所親曰我以班君
當有竒䇿今所言平平耳尚後竟失邊和如超所言
　　　唐陸象先不施箠撻以示威
開元九年蒲州刺史陸象先政尚寛簡吏民有罪多曉
諭遣之州録事言於象先曰明公不施箠撻何以示威
象先曰人情不遠此屬豈不解吾言邪必欲箠撻以示
威當從汝始録事慙而退象先嘗謂人曰天下本無事
但庸人擾之耳茍清其源何憂不治
　　　陽城撫字心勞徵科政拙
貞元十四年太學生薛約師事司業陽城坐言事徙連
州城送之郊外德宗以城黨罪人左遷城道州刺史城
治民如治家州之賦稅不登觀察使數加誚讓城自署
其考曰撫字心勞徵科政拙考下下觀察使遣判官督
其賦至州城先自囚於獄判官大驚馳入謁城於獄曰
使君何罪某奉命來候安否耳留一二日未去城不復
歸館門外有故門扇横地城晝夜坐卧其上判官不自
安辭去其後又遣他判官徃按之他判官載妻子中道
逸去
　　　宣宗命杜牧撰韋丹遺愛碑
大中三年宣宗與宰相論元和循吏孰爲第一周墀曰
臣嘗守土江西聞觀察使韋丹功徳被於八州没四十
年老稚歌思如丹尚存宣宗詔史館修撰杜牧撰丹遺
愛碑以紀之仍擢其子河陽觀察判官宙爲御史
　　　後漢劉審交治汝州有仁政
乾祐三年汝州奏防禦使劉審交卒吏民詣闕上書以
審交有仁政乞留塟汝州得奉事其丘壟詔許之州人
相與聚哭而葬之爲立祠歲時享之太師馮道曰吾甞
爲劉君僚佐觀其爲政無以踰人非能減其租賦除其
繇役也但推公廉慈愛之心以行之耳此亦衆人所能
爲但它人不為而劉公獨爲之故汝人愛之如此使天
下二千石皆效其所爲何患得民不如劉君哉
　　能吏門
　　　漢虞詡爲朝歌長平盗賊
永初四年鄧隲惡虞詡欲以吏法中傷之會朝歌賊寗
季等數千人攻殺長吏屯聚連年州郡不能禁乃以詡
爲朝歌長故舊皆弔之詡笑曰事不避難臣之職也不
遇槃根錯節無以别利器此乃吾立功之秋也始到謁
河内太守馬稜稜曰君儒者當謀謨廟堂乃在朝歌甚
爲君憂之詡曰此賊犬羊相聚以求温飽耳願明府不
以爲憂稜曰何以言之詡曰朝歌者韓魏之郊背大行
臨黃河去敖倉不過百里而青冀之民流亾萬數賊不
知開倉招衆劫庫兵守成臯斷天下右臂此不足憂也
今其衆新盛難與争鋒兵不猒權願寛假轡䇿勿令有
所拘閡而已及到官設三科以募求壯士自掾史以下
各舉所知其攻劫者為上傷人偷盗者次之不事家業
者爲下收得百餘人詡為饗會悉貰其罪使入賊中誘
令劫掠乃伏兵以待之遂殺賊數百人又濳遣貧人能
縫者傭作賊衣以采線縫其裾有出市里者吏輒禽之
賊由是駭散咸稱神明縣境皆平
　　　虞詡擊破羌虜一郡遂安
元初二年太后聞虞詡有將帥之略以為武都太守羌
衆數千遮詡於陳倉崤谷詡即停軍不進而宣言上書
請兵須到當發羌聞之乃分鈔傍縣詡因其兵散日夜
進道兼行百餘里令吏士各作兩竈日増倍之羌不敢
逼或問曰孫臏減竈而君增之兵法日行不過三十里
以戒不虞而今日且二百里何也詡曰虜衆多吾兵少
徐行則易為所及速進則彼所不測虜見吾竈日増必
謂郡兵来迎衆多行速必憚追我孫臏見弱吾今示强
勢有不同故也既到郡兵不滿三千而羌衆萬餘攻圍
赤亭數十日詡乃令軍中强弩勿發而濳發小弩羌以
爲矢力弱不能至并兵急攻詡於是使二十强弩共射
一人發無不中羌大震退詡因出城奮擊多所傷殺明
日悉陳其兵衆令從東郭門出北郭門入貿易衣服囘
轉數周羌不知其數更相恐動詡計賊當退乃濳遣五
百餘人於淺水設伏候其走路虜果大犇因掩擊大破
之斬獲甚衆賊由是敗散詡乃占相地勢築營壁百八
十所招還流亡假賑貧民開通水運詡始到郡榖石千
鹽石八千見户萬三千視事三年米石八十鹽石四百
民増至四萬餘户人足家給一郡遂安
　　　宋長沙王鎮壽陽遂為盛藩
元嘉七年以長沙王義欣爲豫州刺史鎮壽陽壽陽土
荒民散城郭頽敗盗賊公行義欣隨宜經理境内安業
道不拾遺城府完實遂為盛藩芍陂乆廢義欣修治隄
防引渒水入陂漑田萬餘頃無復旱災
　　廉吏門
　　　漢孔奮在姑臧力行清潔
建武十二年光武詔竇融與五郡太守入朝融等奉詔
而行官屬賔客相隨姑臧長孔奮爲武都郡丞姑臧在
河西最為富饒天下未定士多不修檢操居縣者不盈
數月輒致豐積奮在職四年力行清潔爲衆人所笑以
為身處脂膏不能自潤及從融入朝諸守令財貨連轂
彌竟川澤唯奮無資單車就路光武以是賞之
　　　楊震以清白遺子孫
永初四年鄧隲在位頗能推進賢士楊震孤貧好學明
歐陽尚書通達博覽諸儒為之語曰關西孔子楊伯起
教授二十餘年不答州郡禮命衆人謂之晩暮而震志
愈篤隲聞而辟之時震年已五十餘累遷荆州刺史東
萊太守當之郡道經昌邑故所舉荆州茂才王宻為昌
邑令夜懷金十斤以遺震震曰故人知君君不知故人
何也宻曰暮夜無知者震曰天知地知我知子知何謂
無知者宻愧而出後轉涿郡太守性公廉子孫常蔬食
歩行故舊或欲令為開産業震不肯曰使後世稱為清
白吏子孫以此遺之不亦厚乎
　　　西魏裴俠清慎為天下最
梁大同九年魏諸牧守其謁丞相宇文泰泰命河北太
守裴俠别立謂諸牧守曰裴俠清慎奉公為天下最有
如俠者可與俱立衆黙然無敢應者泰乃厚賜俠朝野
歎服號為獨立君
　　　唐髙季輔乞優給俸禄後責吏貪
貞觀八年中書舍人髙季輔上言外官卑品猶未得禄
饑寒切身難保清白今倉廩浸實宜量加優給然後可
責以不貪嚴設科禁
　　贓吏門(酷吏門附/)
　　　漢歐陽歙坐贓罪下獄死
建武十五年大司徒歐陽歙坐前為汝南太守度田不
實贓罪千餘萬下獄歙世授尚書八世為博士諸生守
闕為歙求哀者千餘人至有自髠剔者平原禮震年十
七求代歙死光武竟不赦歙死獄中
　　　蘇章按故人姦贓
漢安元年蘇章為冀州刺史有故人為清河太守章行
部欲案其姦贓乃請太守為設酒肴陳平生之好甚歡
太守喜曰人皆有一天我獨有二天章曰今夕蘇孺文
與故人飲者私恩也明日冀州刺史案事者公法也遂
舉正其罪州境肅然
　　　李膺按羊元羣贓汙之罪
延熺八年宛陵大姓羊元羣罷北海郡贓汙狼藉郡舍
溷軒有竒巧亦載之以歸河南尹李膺表按其罪元羣
行賂宦官膺竟反坐
　　　北魏主詔民得告守令以警貪吏
宋元嘉十四年魏世祖以民官多貪詔吏民得舉告守
令不如法者於是姦猾専求牧宰之失廹脅在位横於
閭里而長吏咸降心待之貪縱如故
　　　何尚之極陳庾炳之受賂之過
二十五年初劉湛既誅庾炳之遂見寵任累遷吏部尚
書勢傾朝野炳之無文學性强急輕淺既居選部好詬
詈賔客且多納貨賂士大夫皆惡之炳之留令史二人
宿於私宅為有司所糾文帝薄其過欲不問僕射何尚
之因極陳炳之之短曰炳之見人有燭盤佳驢無不乞
匄選用不平不可一二交結朋黨構扇是非亂俗傷風
過於范􁫚所少賊一事耳縱不加罪故宜出之文帝欲
以炳之為丹陽尹尚之曰炳之蹈罪負恩方復有尹京
赫赫之授乃更成其形勢也古人云無賞無罰雖堯舜
不能為治歴觀古今未有衆過藉藉受貨數百萬更得
髙官厚禄如炳之者也文帝乃免炳之官以徐湛之為
丹陽尹
　　　北魏元暉盧昶號餓虎饑鷹
梁天監五年魏右衛将軍元暉與侍中盧昶皆有寵於
世宗而貪縱時人謂之餓虎將軍饑鷹侍中暉尋遷吏
部尚書用官皆有定價大郡二千匹次郡下郡逓減其
半餘官各有等差選者謂之市曹
　　　唐裴矩諌殺受賂之吏
武德九年太宗患吏多受賕宻使左右試賂之有司門
令史受絹一匹太宗欲殺之民部尚書裴矩諌曰為吏
受賂罪誠當死但陛下使人遺之而受乃䧟人於法也
恐非所謂道之以徳齊之以禮太宗恱召文武五品以
上告之曰裴矩能當官力争不為面從儻毎事皆然何
憂不治臣光曰古人有言君明臣直裴矩佞於隋而
忠於唐非其性之有變也君惡聞其過則忠化為佞君
樂聞直言則佞化為忠是知君者表也臣者景也表動
則景隨矣
　　　太宗賜絹愧貪吏
貞觀元年右驍衛大將軍長孫順德受人餽絹事覺太
宗曰順德果能有益國家朕與之共有府庫耳何至貪
冒如是乎猶惜其有功不之罪但於殿庭賜絹數十匹
大理少卿胡演曰順徳枉法受財罪不可赦奈何復賜
之絹太宗曰彼有人性得絹之辱甚於受刑如不知愧
一禽獸耳殺之何益
　　　李義府專以賣官為事
龍朔二年右相河間郡公李義府典選恃中宫之勢專
以賣官為事銓綜無次怨讟盈路髙宗頗聞之從容謂
義府曰卿子及壻多為非法卿宜戒之義府勃然變色
殊不引咎緩歩而去髙宗由是不恱望氣者杜元紀謂
義府所居第有獄氣宜積錢二十萬緡以厭之義府信
之聚歛尤急或告義府隂有異圖又遣其子右司議郎
津召長孫无忌之孫延受其錢七百緡除延司津監倉
曹參軍楊行頴告之乃下義府獄遣司刑太常伯劉祥
道鞫之事皆有實詔義府除名流嶲州朝野莫不稱慶
　　　張嘉祐贓發累嘉貞
開元十一年張說與張嘉貞不平會嘉貞弟金吾將軍
嘉祐贓發說勸嘉貞素服待罪於外明皇左遷嘉貞幽
州刺史
　　　程行湛乞禁錮酷吏子孫
十三年御史大夫程行湛奏周朝酷吏來俊臣等二十
三人情狀尤重子孫請皆禁錮傅遊藝等四人差輕子
孫不聽近任明皇從之
　　　裴耀卿諌明皇杖贓吏
二十五年夷州刺史楊濬坐贓當死明皇命杖之六十
流古州左丞相裴耀卿上疏以為決杖贖死恩則甚優
解體受笞事頗爲辱止可施之徒𨽻不當及於士人明
皇從之
　　　張渉薛邕繼以贓敗
建中元年徳宗初即位踈斥宦官親任朝士而張渉以
儒學入侍薛邕以文雅登朝繼以贓敗宦官武將得以
藉口曰南牙文臣贓動至巨萬而謂我曹濁亂天下豈
非欺㒺邪於是德宗心始疑不知所倚仗矣
　　謀臣門
　　　漢蕭何勸漢王王漢中
元年項羽立沛公爲漢王漢王怒欲攻羽周勃灌嬰樊
噲皆勸之蕭何諌曰雖王漢中之惡不猶愈於死乎漢
王曰何為乃死也何曰今衆弗如百戰百敗不死何為
夫能詘於一人之下而信於萬乗之上者湯武是也臣
願大王王漢中養其民以致賢人收用巴蜀還定三秦
天下可圖也漢王曰善乃遂就國
　　　張良爲畫策臣
二年張良自韓間行歸漢漢王以為成信侯良多病未
嘗特將常為畫䇿臣時時從漢王
　　　董公說漢王爲義帝發喪
漢王南渡平隂津至洛陽新城三老董公遮説王曰臣
聞順徳者昌逆徳者亡兵出無名事故不成故曰明其
為賊敵乃可服項羽為無道放殺其主天下之賊也夫
仁不以勇義不以力大王宜率三軍之衆爲之素服以
告諸侯而伐之則四海之内莫不仰徳此三王之舉也
於是漢王爲義帝發喪袒而大哭哀臨三日發使告諸
侯曰天下共立義帝北面事之今項羽放殺義帝江南
大逆無道寡人悉發闗中兵收三河士南浮江漢以下
願從諸侯王擊楚之殺義帝者
　　　薛公知黥布出下計
十一年淮南王布反汝隂侯滕公召故楚令尹薛公問
之令尹曰是固當反滕公曰上裂地而封之疏爵而王
之其反何也令尹曰往年殺彭越前年殺韓信此三人
者同功一體之人也自疑禍及身故反耳滕公言之髙
帝髙帝乃召見問薛公薛公對曰布反不足怪也使布
出於上計山東非漢之有也出於中計勝敗之數未可
知也出於下計陛下安枕而卧矣髙帝曰何謂上計對
曰東取呉西取楚并齊取魯傳檄燕趙固守其所山東
非漢之有也何謂中計東取呉西取楚并韓取魏據敖
倉之粟塞成臯之口勝敗之數未可知也何謂下計東
取呉西取下蔡歸重於越身歸長沙陛下安枕而卧漢
無事矣髙帝曰是計將安出對曰出下計髙帝曰何謂
廢上中計而出下計對曰布故驪山之徒也自致萬乘
之主此皆爲身不顧後爲百姓萬世慮者也故曰出下
計髙帝曰善封薛公千戸
　　　陸賈説陳平交驩太尉
髙后七年陳平患諸吕力不能制恐禍及已嘗燕居深
念陸賈往直入坐曰足下極富貴無欲矣然有憂念不
過患諸吕少主耳陳平曰然爲之奈何陸生曰天下安
注意相天下危注意將將相和調則士豫附天下雖有
變權不分為社稷計在兩君掌握耳君何不交驩太尉
深相結因為陳平畫吕氏數事陳平用其計乃以五百
金爲絳侯壽厚具樂飲太尉報亦如之兩人深相結吕
氏謀益衰
　　　鼂錯説景帝侵削七國
前三年初鼂錯所更令三十章諸侯讙譁錯父聞之從
頴川來謂錯曰上初即位公為政用事侵削諸侯疏人
骨肉口語多怨公何為也錯曰固也不如此天子不尊
宗廟不安父曰劉氏安矣而鼂氏危吾去公歸矣遂飲
藥死曰吾不忍見禍逮身後十餘日呉楚七國俱反以
誅錯爲名
　　　大司馬與鄧禹定計議
更始元年大司馬秀至河北所過郡縣考察官吏黜陟
能否平遣囚徒除王莽苛政復漢官名吏民喜恱争持
牛酒迎勞秀皆不受南陽鄧禹杖策追秀及於鄴秀曰
我得専封拜生逺來寜欲仕乎禹曰不願也秀曰即如
是何欲為禹曰但願明公威徳加於四海禹得効其尺
寸垂功名於竹帛耳秀笑因留宿閒語禹進説曰今山
東未安赤眉青犢之屬動以萬數更始既是常才而不
自聽斷諸將皆庸人崛起志在財幣争用威力朝夕自
快而已非有忠良明智深慮逺圖欲尊主安民者也明
公素有盛徳大功爲天下所嚮服軍政齊肅賞罰明信
爲今之計莫如延攬英雄務恱民心立髙祖之業救萬
民之命以公而慮天下不足定也秀大恱因令禹常宿
止於中與定計議毎任使諸將多訪於禹皆當其才
　　　馬援聚米指畫形勢
建武八年光武自將征隗囂光禄勲郭憲諌曰東方初
定車駕未可逺征乃當車㧞佩刀以斷車靷光武不從
西至漆諸將多以王師之重不宜逺入險阻計未決光
武召馬援問之援因說隗囂將帥有土崩之勢兵進有
必破之狀又於光武前聚米為山谷指畫形勢開示衆
軍所從道徑往來分析昭然可曉光武曰虜在吾目中
矣
　　　郭嘉陳袁紹十敗曹公十勝
建安二年袁紹與曹操書辭語驕慢操謂荀彧郭嘉曰
今將討不義而力不敵何如對曰劉項之不敵公所知
也漢祖唯智勝項羽故羽雖强終為所禽今紹有十敗
公有十勝紹雖强無能為也紹繁禮多儀公體任自然
此道勝也紹以逆動公奉順以率天下此義勝也桓靈
以來政失於寛紹以寛濟寛故不攝公糾之以猛而上
下知制此治勝也紹外寛内忌用人而疑之所任唯親
戚子弟公外易簡而内機明用人無疑唯才所宜不間
遠近此度勝也紹多謀少決失在後事公得䇿輒行應
變無窮此謀勝也紹髙議揖讓以收名譽士之好言飾
外者多歸之公以至心待人不為虚美士之忠正逺見
而有實者皆願為用此德勝也紹見人饑寒恤念之形
於顔色其所不見慮或不及公於目前小事時有所忽
至於大事與四海接恩之所加皆過其望雖所不見慮
無不周此仁勝也紹大臣争權讒言惑亂公御下以道
浸潤不行此明勝也紹是非不可知公所是進之以禮
所不是正之以法此文勝也紹好為虚勢不知兵要公
以少克衆用兵如神軍人恃之敵人畏之此武勝也操
笑曰如卿所言孤何徳以堪之
　　　袁紹不用田豐言爲曹操所敗
五年曹操還軍官渡袁紹乃議攻許田豐曰曹操既破
劉備則許下非復空虚且操善用兵變化無方衆雖少
未可輕也今不如以久持之將軍據山河之固擁四州
之衆外結英雄内修農戰然後簡其精鋭分爲竒兵乘
虚迭出以擾河南使敵疲於犇命民不得安業我未勞
而彼已困不及三年可坐克也今釋廟勝之策而決成
敗於一戰若不如志悔無及也紹不從進軍黎陽遣其
將顔良攻劉延於白馬曹操北救劉延良來逆戰操使
張遼闗侯先登擊之侯望見良麾葢策馬刺良於萬衆
之中斬其首而還紹軍莫能當者遂解白馬之圍操還
軍官渡出兵與袁紹戰不勝復還堅壁操衆少糧盡士
卒疲乏與荀彧書議欲還許彧報曰紹悉衆聚官渡欲
與公決勝敗今榖食雖少未若楚漢在滎陽成臯間也
是時劉項莫肯先退者以為先退則勢屈也公以十分
居一之衆畫地而守之搤其喉而不得進已半年矣情
見勢竭必將有變此用竒之時不可失也操乃堅壁持
之會許攸家犯法審配收繫之攸怒遂犇操謂操曰公
孤軍獨守外無救援而糧榖已盡此危急之日也袁氏
輜重萬餘乗在故市烏巢屯軍無嚴備若以輕兵襲之
不意而至燔其積聚不過三日袁氏自敗也操大喜乃
自將歩騎五千人皆用袁軍旗幟銜枚縛馬口夜從間
道出人抱束薪既至圍屯大放火營中驚亂操遂攻之
盡燔其糧榖殺士卒千餘人皆取其鼻以示紹軍於是
紹軍驚擾大潰袁紹走至黎陽北岸衆稍復歸之或謂
田豐田君必見重矣豐曰公貌寛而内忌不亮吾忠若
勝而喜猶能赦我今戰敗而恚内忌將發吾不望生紹
軍士皆拊膺泣曰向令田豐在此必不至於敗紹謂逄
紀曰田别駕前諌止吾吾亦慙之紀曰豐聞將軍之退
拊手大笑喜其言之中也紹曰吾不用田豐言果為所
笑遂殺之初曹操聞豐不從戎喜曰紹必敗矣及紹犇
遁復曰向使紹用其别駕計尚未可知也
　　　魯肅勸孫權保江東
魯肅將北還周瑜止之因薦肅於孫權曰肅才宜佐時
當廣求其比以成功業權即見肅與語恱之賔退獨引
肅合榻對飲曰今漢室傾危孤思有桓文之功君何以
佐之肅曰昔髙帝欲尊事義帝而不獲者以項羽為害
也今之曹操猶昔項羽將軍何由得為桓文乎肅竊料
之漢室不可復興曹操不可卒除爲將軍計惟有保守
江東以觀天下之釁耳若因北方多務勦除黄祖進伐
劉表竟長江所極據而有之此王業也權曰今盡力一
方冀以輔漢耳此言非所及也
　　　昭烈三往見諸葛亮
十二年初琅邪諸葛亮寓居襄陽隆中毎自比管仲樂
毅時人莫之許也惟潁川徐庶與崔州平謂為信然昭
烈在荆州訪士於襄陽司馬徽徽曰儒生俗士豈識時
務識時務者在乎俊傑此間自有伏龍鳯雛帝問為誰
曰諸葛孔明龎士元也徐庶見帝於新野帝器之庶謂
帝曰諸葛孔明卧龍也將軍豈願見之乎帝曰君與俱
來庶曰此人可就見不可屈致也將軍宜枉駕顧之帝
由是詣亮凡三往乃見因屏人曰漢室傾頽姦臣竊命
孤不度徳量力欲信大義於天下而智術淺短遂用猖
蹶至于今日然志猶未已君謂計將安出亮曰今曹操
已擁百萬之衆挾天子而令諸侯此誠不可與争鋒孫
權據有江東已歴三世國險而民附賢能為之用此可
與為援而不可圖也荆州北據漢沔利盡南海東連呉
會西通巴蜀此用武之國而其主不能守此殆天所以
資將軍也益州險塞沃野千里天府之土劉璋闇弱張
魯在北民殷國富而不知存䘏智能之士思得明君將
軍既帝室之胄信義著於四海若跨有荆益保其巖阻
撫和戎越結好孫權内修政治外觀時變則霸業可成
漢室可興矣帝曰善於是與亮情好日宻闗侯張飛不
恱帝解之曰孤之有孔明猶魚之有水也願諸君勿復
言闗張乃止司馬徽清雅有知人之鑑同縣龎徳公素
有重名徽兄事之徳公常謂孔明爲卧龍士元為鳯雛
徳操為氷鑑故徳操與昭烈語而稱之
　　　魏賈詡勸文帝先文後武
黃初四年初文帝問賈詡曰吾欲伐不從命以一天下
呉蜀何先對曰攻取者先兵權建本者尚德化陛下應
期受禪撫臨率土若綏之以文徳而俟其變則平之不
難矣呉蜀雖蕞爾小國依山阻水先主有雄才諸葛亮
善治國孫權識虛實陸遜見兵勢據險守要汎舟江湖
皆難卒謀也用兵之道先勝後戰量敵論將故舉無遺
䇿臣竊料羣臣無備權對雖以天威臨之未見萬全之
勢也昔舜舞干戚而有苗服臣以為當今宜先文後武
文帝不納軍竟無功
　　　漢石勒動静咨張賔
晉永嘉三年初張賔好讀書闊達有大志常自比張子
房及石勒徇山東賔謂所親曰吾歴觀諸將無如此胡
將軍者可與共成大業乃提劔詣軍門大呼請見勒亦
未之竒也賔數以策干勒已而皆如所言勒由是竒之
署為軍功曹動静咨之
　　　北魏崔浩胷中所懐過於甲兵
宋元嘉六年魏世祖嘗引崔浩出入卧内從容謂浩曰
卿才智淵博事朕祖考著忠三世故朕引卿以自近卿
宜盡忠規諌勿有所隱朕雖或時忿恚不從卿言然終
乆深思卿言也嘗指浩以示新降髙車渠帥曰汝曹視
此人尫纎懦弱不能彎弓持矛然其胷中所懐乃過於
兵甲朕雖有征伐之志而不能自決前後有功皆此人
所教也又敕尚書曰凡軍國大計汝曹所不能決者皆
當咨浩然後施行
　　　唐房杜參謀帷幄
武徳四年初杜如晦爲秦王府兵曹參軍俄遷陜州長
史時府僚多補外官世民患之房𤣥齡曰餘人不足惜
至於杜如晦王佐之才大王欲經營四方非如晦不可
世民驚曰微公言幾失之即奏為府屬與𤣥齡常從世
民征伐參謀帷幄軍中多事如晦剖決如流世民毎破
軍克城諸將佐争取寳貨𤣥齡獨收采人物致之幕府
又將佐有勇略者𤣥齡必與之深相結使為世民盡死
力世民毎令𤣥齡入奏事髙祖歎曰𤣥齡為吾兒陳事
雖隔千里皆如面談
　　　後梁敬翔參謀議於禁中
開平元年以宣武掌書記太府卿敬翔知崇政院事以
備顧問參謀議於禁中承上㫖宣於宰相而行之宰相
非進對時有所奏請及已受㫖應復請者皆具記事因
崇政院以聞得㫖則復宣於宰相翔為人沈深有智略
在幕府三十餘年軍謀民政太祖一以委之翔盡心勤
勞晝夜不寐自言惟馬上乃得休息太祖性暴戾難近
人莫能測惟翔能識其意趣或有所不可翔未嘗顯言
但㣲示持疑太祖意已悟多為之改易禪代之際翔謀
居多
　　　敬翔乞用王彦章爲大將
後唐同光元年敬翔知梁室已危以繩内靴中入見均
王曰先帝取天下不以臣爲不肖所謀無不用今敵勢
益强而陛下棄忽臣言臣身無用不如死引繩將自經
均王止之問所欲言翔曰事急矣非用王彦章為大將
不可救也梁主從之以彦章代思逺為北面招討使仍
以段凝爲副
　　　後唐潞王不用李崧和親之謀
後晉天福元年石敬瑭盡收其貨之在洛陽及諸道者
歸晉陽託言以助軍費人皆知其有異志潞王夜與近
臣從容語曰石郎於朕至親無可疑者但流言不息萬
一失歡何以解之皆不對端明殿學士給事中李崧退
謂同僚吕琦曰吾軰受恩深厚豈得自同衆人一槩觀
望邪計將安出琦曰河東若有異謀必結契丹為援契
丹毋以賛華在中國屢求和親今誠與之和嵗以禮幣
約至十餘萬緡遺之彼必驩然承命如此則河東雖欲
陸梁無能為矣崧曰此吾志也它夕二人宻言於潞王
潞王大喜稱其忠二人私草遺契丹書以俟命乆之潞
王以其謀告樞宻直學士薛文遇文遇對曰以天子之
尊屈身奉夷狄不亦辱乎又虜若循故事求尚公主何
以拒之因誦戎昱昭君詩曰安危託婦人潞王意遂變
一日急召崧𤦺至後樓盛怒責之曰卿軰皆知古今欲
佐人主致太平今乃為謀如是朕一女尚乳臭卿欲棄
之沙漠邪且欲以養士之財輸之虜庭其意安在二人
懼汗流浹背曰臣等志在竭愚以報國非為虜計也願
陛下察之拜謝無數潞王詬責不已呂琦氣竭拜少止
潞王曰呂琦强項肯視朕爲人主邪琦曰臣等爲謀不
臧願陛下治其罪多拜何爲潞王怒稍解止其拜各賜
巵酒罷之自是羣臣不敢復言和親之策
　　　後周王朴規畫皆稱上意
顯徳二年世宗謂宰相曰朕毎思致治之方未得其要
寢食不忘又自唐晉以來呉蜀幽并皆阻聲教未能混
壹宜命近臣著爲君難爲臣不易論及開邊䇿各一篇
朕將覽焉比部郎中王朴獻䇿以為中國之失呉蜀幽
并皆由失道今必先觀所以失之之原然後知所以取
之之術其始失之也莫不以君暗臣邪兵驕民困姦黨
内熾武夫外横因小致大積微成著今欲取之莫若反
其所為而已夫進賢退不肖所以收其才也恩隱誠信
所以結其心也賞功罰罪所以盡其力也去奢節用所
以豐其財也時使薄歛所以阜其民也俟羣才既集政
事既治財用既充士民既附然後舉而用之功無不成
矣彼之人觀我有必取之勢則知其情狀者願為間諜
知其山川者願為鄉導民心既歸天意必從矣凡攻取
之道必先其易者唐與吾接境㡬二千里其勢易擾也
擾之當以無備之處為始備東則擾西備西則擾東彼
必奔走而救之奔走之間可以知其虚實强弱然後避
實擊虛避强擊弱未須大舉且以輕兵擾之南人懦怯
聞小有警必悉師以救之師數動則民疲而財竭不悉
師則我可以乘虚取之如此江北諸州將悉為我有既
得江北則用彼之民行我之法江南亦易取也得江南
則嶺南巴蜀可𫝊檄而定南方既定則燕地必望風内
附若其不至移兵攻之席卷可平矣惟河東必死之冦
不可以恩信誘必當以强兵制之然彼自髙平之敗力
竭氣阻必未能為邊患宜且以為後圖俟天下既平然
後俟間一舉可擒也今士卒精練甲兵有備羣下畏法
諸將効力期年之後可以出師宜自夏秋蓄積實邊矣
世宗欣然納之時羣臣多守常偷安所對少有可取者
惟朴神峻氣勁有謀能斷凡所規畫皆稱上意世宗由
是重其器識未幾遷左諌議大夫知開封府事
　　　世宗以罷兵之議謀於李榖
四年議者以唐援兵尚强多請罷兵世宗疑之李榖寢
疾在第世宗使范質王溥就與之謀榖上疏以為壽春
危困破在旦夕若鑾駕親征則將士争奮援兵震恐城
中知亡必可下矣世宗恱
　　直臣門
　　　漢武帝不冠不見汲黯
元朔五年衛青尊寵於羣臣無二公卿以下皆卑奉之
獨汲黯與亢禮人或說黯曰自天子欲羣臣下大將軍
大將軍尊重君不可以不拜黯曰夫以大將軍有揖客
反不重邪大將軍聞愈賢黯數請問國家朝廷所疑遇
黯加於平日大將軍青雖貴有時侍中武帝踞厠而視
之丞相公孫𢎞燕見武帝或時不冠至如汲黯見武帝
不冠不見也武帝嘗坐武帳中黯前奏事武帝不冠望
見黯避帳中使人可其奏其見敬禮如此
　　　成帝不治檻以旌朱雲之直
元延元年故槐里令朱雲上書求見公卿在前雲曰今
朝廷大臣上不能匡主下無以益民皆尸位素餐孔子
所謂鄙夫不可與事君茍患失之亡所不至者也臣願
賜尚方斬馬劔斷佞臣一人頭以厲其餘成帝問誰也
對曰安昌侯張禹成帝大怒曰小臣居下訕上廷辱師
傅罪死不赦御史將雲下雲攀殿檻檻折雲呼曰臣得
下從龍逄比干遊於地下足矣未知聖朝何如耳御史
遂將雲去於是左將軍辛慶忌免冠解印綬叩頭殿下
曰此臣素著狂直於世使其言是不可誅其言非固當
容之臣敢以死争成帝意解然後得已及後當治檻成
帝曰勿易因而輯之以旌直臣
　　　任延不肯善事上官
建武十二年光武以睢陽令任延爲武威太守光武親
見戒之曰善事上官無失名譽延對曰臣聞忠臣不和
和臣不忠履正奉公臣子之節上下雷同非陛下之福
善事上官臣不敢奉詔光武歎息曰卿言是也
　　　韓歆死於直諌
十五年大司徒韓歆免歆好直言無隱諱光武毎不能
容歆於上前證歲將飢凶指天畫地言甚剛切故坐免
歸田里光武猶不釋復遣使宣詔責之歆及子嬰皆自
殺歆素有重名死非其罪衆多不厭光武乃追賜錢榖
以成禮葬之焉臣光曰昔髙宗命說曰若藥弗暝眩厥
疾弗瘳夫切直之言非人臣之利乃國家之福也是以
人君夙夜求之唯懼弗得聞惜乎以光武之世而韓歆
用直諌死豈不為仁明之累哉
　　　虞詡薦左雄有王臣蹇蹇之節
永建元年尚書僕射虞詡上疏薦議郎左雄曰臣見方
今公卿以下𩔖多拱黙以樹恩為賢盡節為愚至相戒
曰白璧不可爲容容多後福伏見議郎左雄有王臣蹇
蹇之節宜擢在喉舌之官必有匡弼之益由是拜雄尚
書
　　　龎參以忠直爲左右所毁
陽嘉二年太尉龎參在三公中最名忠直數為左右所
毁會所舉用忤順帝㫖司𨽻承風案之時當會茂才孝
廉參以被奏稱疾不會廣漢上計掾段恭因會上疏曰
伏見道路行人農夫織婦皆曰太尉參竭忠盡節徒以
直道不能曲心孤立羣邪之間自處中傷之地夫以讒
佞傷毁忠正此天地之大禁人主之至誡也昔白起賜
死諸侯酌酒相賀季子來歸魯人喜其紓難夫國以賢
治君以忠安今天下咸欣陛下有此忠賢願卒寵任以
安社稷書奏詔即遣小黄門視參疾太醫致羊酒後參
夫人疾前妻子投於井而殺之雒陽令祝良奏參罪參
竟以災異免
　　　晉劉毅比武帝於桓靈
太康三年武帝親祀南郊禮畢喟然問司𨽻校尉劉毅
曰朕可方漢之何帝對曰桓靈武帝曰何至於此對曰
桓靈賣官錢入官庫陛下賣官錢入私門以此言之殆
不如也武帝大笑曰桓靈之世不聞此言今朕有直臣
固為勝之
　　　傅咸不畏以直致禍
永熈元年尚書左丞傅咸數諌太尉楊駿駿漸不平欲
出咸爲郡守李斌曰斥逐正人將失人望乃止楊濟遺
咸書曰諺云生子癡了官事官事未易了也想慮破頭
故具有白咸復書曰衛公有言酒色殺人甚於作直坐
酒色死人不為悔而逆畏以直致禍此由心不能正欲
以茍且爲明哲耳自古以直致禍者常由矯枉過正或
不忠篤欲以亢厲為聲故致忿耳安有悾悾忠益而反
見怨疾乎
　　　北魏髙允真忠臣
宋大明二年魏髙允好切諌朝廷事有不便允輒求見
帝常屏左右以待之或自朝至暮或連日不出羣臣莫
知其所言時有上事為激訐者髙宗省之謂羣臣曰君
父一也父有過子何不作書於衆中諌之而於私室屏
處諌者豈非不欲其父之惡彰於外耶至於事君何獨
不然君有得失不能面陳而上表顯諌欲以彰君之短
明己之直此豈忠臣所為乎如髙允者乃真忠臣也朕
有過未嘗不面言至有朕所不堪聞者允皆無所避朕
聞其過而天下不知可不謂忠乎乃拜允中書令髙宗
重允常呼為令公而不名游雅常曰髙子内文明而外
柔順其言呐呐不能出口昔崔司徒嘗謂余云髙生豐
才博學一代佳士所乏者矯矯風節耳余亦以為然及
司徒得罪起於纎微詔指臨責司徒聲嘶股栗殆不能
言宗欽以下伏地流汗皆無人色髙子獨敷陳事理申
釋是非辭義清辯音韻髙亮人主爲之動容聽者無不
神聳此非所謂矯矯者乎宗愛方用事威震四海嘗召
百官於都坐王公已下皆趨庭望拜髙子獨升階長揖
由此觀之汲長孺可以卧見衛青何抗禮之有此非所
謂風節者乎夫人固未易知吾既失之於心崔又漏之
於外此乃管仲所以致慟於鮑叔也
　　功臣門
　　　漢明帝畫二十八將於雲臺
永平三年明帝思中興功臣乃圖畫二十八將於南宫
雲䑓以鄧禹為首次馬成呉漢王梁賈復陳俊耿弇杜
茂㓂恂傅俊岑彭堅鐔馮異王霸朱祜任光祭遵李忠
景丹萬修蓋延邳肜姚期劉植耿純臧宫馬武劉隆又
益以王常李通竇融卓茂合三十二人馬援以椒房之
親獨不與焉
　　　蜀漢關侯恥與黃忠同列
建安二十四年先主自稱漢中王以關侯為前將軍黃
忠爲後將軍遣益州前部司馬犍為費詩即授闗侯印
綬侯聞黃忠位與己並怒曰大丈夫終不與老兵同列
不肯受拜詩謂侯曰夫立王業者所用非一昔蕭曹與
髙祖少小親舊而陳韓亾命後至論其班列韓最居上
未聞蕭曹以此為怨今王與君侯譬猶一體同休等戚
禍福共之愚謂君侯不宜計官號之髙下爵禄之多少
爲意也侯大感悟遽即受拜
　　　晉段灼申理鄧艾平蜀之功
泰始九年初鄧艾之死人皆寃之而朝廷無為之辨者
及武帝即位議郎段灼上疏曰鄧艾心懐至忠而荷反
逆之名平定巴蜀而受三族之誅艾性剛急矜功伐善
不能協同朋𩔖故莫肯理之臣竊以為艾本屯田掌犢
人寵位已極功名已成七十老公復何所求正以劉禪
初䧏逺郡未附矯令承制權安社稷鍾會有悖逆之心
畏艾威名因其疑似構成其事艾被詔書即遣强兵束
身就縛不敢顧望誠自知奉見先帝必無當死之理也
會受誅之後艾官屬將吏愚戇相聚自共追艾破壊檻
車解其囚執艾在困地狼狽失據未嘗與腹心之人有
平素之謀獨受腹背之誅豈不哀哉陛下龍興闡𢎞大
度謂可聽艾歸葬舊墓還其田宅以平蜀之功繼封其
後使艾闔棺定謚死無所恨則天下徇名之士思立功
之臣必投湯火樂為陛下死矣武帝善其言而未能從
會武帝問給事中樊建以諸葛亮之治蜀曰吾獨不得
如亮者而臣之乎建稽首曰陛下知鄧艾之寃而不能
直雖得亮得無如馮唐之言乎武帝笑曰卿言起我意
乃以艾孫朗為郎中
　　　唐太宗録李靖之功赦其罪
貞觀四年御史大夫蕭瑀劾奏李靖破頡利牙帳御軍
無法突厥珍物虜掠俱盡請付法司推科太宗特敕勿
劾及靖入見太宗大加責譲靖頓首謝乆之太宗乃曰
隋史萬歲破達頭可汗有功不賞以罪致戮朕則不然
録公之功赦公之罪加靖左光禄大夫未㡬太宗謂靖
曰前有人讒公今朕意已寤公勿以為懷復賜絹二千
匹
　　　太宗不赦秦府功臣之罪
九年岷州都督鹽澤道行軍總管髙甑生後軍期李靖
按之甑生恨靖誣告靖謀反按騐無狀甑生坐減死徙
邊或言甑生秦府功臣寛其罪太宗曰甑生違李靖節
度又誣其反此而可寛法將安施且國家自起晉陽功
臣多矣若甑生獲免則人人犯法安可復禁乎我於舊
勲未嘗㤀也爲此不敢赦耳
　　　畫功臣於凌煙閣
十七年太宗命圖畫功臣趙公長孫无忌趙郡元王孝
恭萊成公杜如晦鄭文貞公魏徴梁公房𤣥齡申公髙
士廉鄂公尉遲敬徳衛公李靖宋公蕭瑀襃忠壯公段
志𤣥夔公劉𢎞基蔣忠公屈突通鄖節公殷開山譙襄
公柴紹邳襄公長孫順徳鄖公張亮陳公侯君集郯襄
公張公謹盧公程知節永興文懿公虞世南渝襄公劉
政會莒公唐儉英公李世勣胡壯公秦叔寳等於凌煙
閣
　　　太宗謂李勣可託孤
是歳李世勣嘗得暴疾方云須灰可療太宗自剪須為
之和藥世勣頓首出血泣謝太宗曰爲社稷非為卿也
何謝之有世勣嘗侍宴太宗從容謂曰朕求羣臣可託
幼孤者無以踰公公往不負李宻豈負朕哉世勣流涕
辭謝齧指出血因飲沈醉太宗解御服以覆之
　　　褚遂良以房𤣥齡勲舊不可棄
二十年房𤣥齡嘗以微譴歸第褚遂良上疏以為𤣥齡
自義旗之始翼賛聖功武徳之季冒死決䇿貞觀之初
選賢立政人臣之勤𤣥齡為最不可遐棄陛下若以其
衰老亦當諷諭使之致仕退之以禮不可以淺鮮之過
棄數十年之勲舊太宗遽召出之頃之𤣥齡復避位還
家乆之太宗幸芙蓉園𤣥齡敕子弟汛掃門庭曰乘輿
且至有頃太宗果幸其第因載𤣥齡還宮
　　　李朝隱乞宥功臣之後
開元十年武彊令裴景仙坐贓五千匹事覺亾命明皇
怒命集衆斬之大理卿李朝隱奏景仙曽祖寂有建義
大功載初中以非罪破家惟景仙獨存今為承嫡宜宥
其死投之荒逺其辭略曰十代宥賢功實宜録一門絶
祀情或可哀制令杖殺朝隱又奏曰若寂勲都棄仙罪
特加則叔向之賢何足稱者若敖之鬼不其餒而明皇
乃許之杖景仙一百流嶺南惡處
　　　代宗禮重郭子儀
大厯二年郭子儀入朝代宗命元載王縉魚朝恩等互
置酒於其第一會之費至十萬緡代宗禮重子儀常謂
之大臣而不名郭曖嘗與昇平公主争言曖曰汝倚乃
父為天子邪我父薄天子不為公主恚奔車奏之代宗
曰此非汝所知彼誠如是使彼欲為天子天下豈汝家
所有邪慰諭令歸子儀聞之囚曖入待罪代宗曰鄙諺
有之不癡不聾不為家翁兒女子閨房之言何足聽也
子儀歸杖曖數十
　　　張延賞不應罷李晟兵柄
貞元三年初韓滉薦劉元佐可使將兵復河湟滉薨元
佐奏言吐蕃方强未可與争徳宗遣中使勞問元佐元
佐卧而受命張延賞知元佐不可用奏以河湟事委李
抱真抱真亦固辭皆由延賞罷李晟兵柄故武臣皆憤
怒解體不肯為用故也
　　　李泌與徳宗約保全功臣
以李泌爲中書侍郎同平章事李泌初視事與李晟馬
燧柳渾俱入見徳宗謂泌曰朕今用卿欲與卿有約卿
慎勿報仇有恩者朕當為卿報之對曰臣素奉道不與
人為仇臣今日亦願與陛下為約可乎徳宗曰何不可
泌曰願陛下勿害功臣臣受陛下厚恩固無形迹李晟
馬燧有大功於國聞有讒之者雖陛下必不聽然臣今
日對二人言之欲其不自疑耳人臣茍䝉人主愛信則
幸矣官於何有臣在靈武之日未嘗有官而將相皆受
臣指畫陛下以李懷光為太尉而懷光愈懼遂至於叛
此皆陛下所親見也今晟燧富貴已足茍陛下坦然待
之使其自保無虞國家有事則出從征伐無事則入奉
朝請何樂如之故臣願陛下勿以二臣功大而忌之二
臣勿以位髙而自疑則天下永無事矣徳宗曰朕始聞
卿言聳然不知所謂及聽卿剖析乃知社稷之至計也
朕謹當書紳二大臣亦當共保之晟燧皆起泣謝
　　　渾瑊能以功名終
十五年渾瑊薨于河中瑊性謙謹雖位窮將相無自矜
大之色毎貢物必躬自閱視受賜如在上前由是為徳
宗所親愛徳宗還自興元雖一州一鎮有兵者皆務姑
息瑊毎奏事不過輒私喜曰上不疑我故能以功名終
　　　後唐李嗣源功髙位重
同光三年莊宗性剛好勝不欲權在臣下入洛之後信
伶官之讒頗疎忌宿將李嗣源家在太原表李從珂為
北京内牙馬歩都指揮使以便其家莊宗怒曰嗣源握
兵權居大鎮軍政在吾安得為其子奏請乃黜從珂為
突騎指揮使帥數百人戍石門鎮嗣源憂恐上表申理
乆之方解嗣源乞至東京朝覲不許郭崇韜以嗣源功
髙位重亦忌之私謂人曰總管令公非乆爲人下者皇
家子弟皆不及也宻勸莊宗召之宿衛罷其兵權又勸
莊宗除之莊宗皆不從
　　　郭崇韜有功無罪族誅
天成元年漢州無城塹樹木為柵任圜進攻其柵縱火
焚之李紹琛引兵出戰於金鴈琛兵敗與十餘騎奔綿
竹追擒之孟知祥自至漢州犒軍與任圜董璋置酒髙
會引李紹琛檻車至座中知祥自酌大巵飲之謂曰公
已擁節旄又有平蜀之功何患不富貴而求入此檻車
邪紹琛曰郭侍中佐命功第一兵不血刄取兩川一旦
無罪族誅如紹琛軰安保首領以此不敢歸朝耳
　　　明宗問趙鳯鐡劵
三年明宗問趙鳳帝王賜人鐵劵何也對曰與之立誓
令其子孫長享爵禄耳明宗曰先朝受此賜者止三人
崇韜繼麟尋皆族滅朕得脱如毫釐耳因歎息乆之趙
鳳曰帝王心存大信固不必刻之金石也
　　　閩王仁達有功誣叛族誅
長興四年閩主改福州為長樂府親從都指揮使王仁
達有擒王延禀之功性慷慨言事無所避閩主惡之嘗
私謂左右曰仁達智有餘吾猶能御之非少主臣也至
是竟誣叛族誅之
　　　南唐宋齊丘以中興之功怨唐主
後晉天福七年唐丞相太保宋齊丘既罷尚書省不復
朝謁唐主遣壽王景遂勞問許鎮洪州始入朝唐主與
之宴酒酣齊丘曰陛下中興臣之力也奈何㤀之唐主
怒曰公以遊客干朕今為三公亦足矣乃與人言朕烏
喙如句踐難與共安樂有之乎齊丘曰臣實有此言臣
爲遊客時陛下乃偏禆耳今日殺臣可矣明日唐主手
詔謝之曰朕之褊性子嵩平昔所知少相親老相怨可
乎以齊丘為鎮南節度使
　　　後周王峻恃佐命之功益驕慢
慶順二年樞宻使王峻性輕躁多計數好權利喜人附
己自以天下為己任毎言事太祖從之則喜或時未允
輒愠懟往往發不遜語太祖以其故舊且有佐命功又
素知其爲人毎優容之峻年長於太祖太祖即位猶以
兄呼之或稱其字峻以是益驕副使鄭仁誨皇城使向
訓恩州團練使李重進皆太祖在藩鎮時腹心將佐也
太祖即位稍稍進用峻心嫉之累表稱疾求解機務以
詗帝意太祖屢遣左右敦諭峻對使者辭氣亢厲太祖
知樞宻直學士陳觀與峻親善令往諭指觀曰陛下但
聲言臨幸其第嚴駕以待之峻必不敢不來從之峻入
朝太祖慰勞令視事
　　　髙行周功髙不矜
中書令髙行周卒行周有勇而知義功髙而不矜䇿馬
臨敵叱咤風生平居與賔僚宴集侃侃和易人以是重
之
　　舊臣門
　　　漢侯霸明習故事
建武四年王莽末天下亂臨淮大尹侯霸獨能保全其
郡光武徴霸會壽春拜尚書令時朝廷無故典又少舊
臣霸明習故事收録遺文條奏前世善政法度施行之
　　　呉主勞問張昭
魏太和三年呉張昭以老病上還官位改封婁侯食邑
萬户昭毎朝見辭氣壯厲義形於色曽已直言逆㫖中
不進見後漢使來稱漢德美而羣臣莫能屈呉主歎曰
使張公在坐彼不折則廢安復自誇乎明日遣中使勞
問因請見昭昭曰昔太后桓王不以老臣屬陛下而以
陛下屬老臣是以思盡臣節以報厚恩而意慮淺短違
逆盛㫖然臣愚心所以事國志在忠益畢命而已若乃
變心易慮以偷榮取容此臣所不能也呉主辭謝焉
　　　東晉成帝見王導必拜
咸和六年冬蒸祭太廟詔歸胙於司徒王導且命無下
拜導辭疾不敢當初成帝即位沖幼毎見導必拜與導
手詔則云惶恐言中書作詔則曰敬問有司議元會日
帝應敬導不博士郭熈杜援議以為禮無拜臣之文謂
宜除敬侍中馮懷議以為天子臨辟雍拜三老况先帝
師傅謂宜盡敬侍中荀弈議以為三朝之首宜明君臣
之體則不應敬若他日小會自可盡禮詔從之
　　　北魏髙允歴事五帝
齊建元元年是歲魏詔中書監髙允議定律令允雖篤
老而志識不衰詔以允家貧養薄令樂部絲竹十人五
日一詣允以娯其志朝晡給膳朔望致牛酒月給衣服
綿絹入見則備几杖問以政治允歴事五帝出入三省
五十餘年未嘗有譴馮太后及魏主甚重之
　　　北魏髙祖行養老禮
永明十年魏司徒尉元大鴻臚卿游明根累表請老魏
髙祖許之引見賜元𤣥冠素衣明根委貎青紗單衣及
被服雜物等而遣之髙祖親養三老五更於明堂詔以
元為三老明根為五更髙祖再拜三老親袒割牲執爵
而饋肅拜五更且乞言焉元明根勸以孝友化民又養
國老庶老於階下禮畢各賜元明根以歩挽車及衣服
禄三老以上公五更以元卿
　　　隋李穆以年耆免朝集
陳大建十三年隋文帝賜李穆詔曰公既舊徳且又父
黨敬惠來㫖義無有違即以今月十三日恭膺天命俄
而穆入朝帝以穆為太師賛拜不名李穆上表乞骸骨
詔曰呂尚以期頥佐周張蒼以華皓相漢髙才命世不
拘恒體仍以穆年耆敕蠲朝集有大事就第詢訪
　　　唐蘇威託老病不拜秦王
武徳四年秦王世民坐閶闔門蘇威請見稱老病不能
拜世民遣人數之曰公隋室宰相危不能扶使君弑國
亾見李宻王世充皆拜伏舞蹈今既老病無勞相見及
至長安又請見不許既老且貧無復官爵卒於家年八
十二
　　　韓瑗諌髙宗棄逐舊臣
顯慶元年韓瑗上疏為褚遂良訟寃曰遂良體國忘家
捐身徇物風霜其操鐵石其心社稷之舊臣陛下之賢
佐無聞罪狀斥去朝廷内外甿黎咸嗟舉措臣聞晉武
𢎞裕不貽劉毅之誅漢祖深仁無恚周昌之直而遂良
被遷已經寒暑違忤陛下其罰塞焉伏願緬鑒無辜稍
寛非罪俯矜微欵以順人情髙宗謂瑗曰遂良之情朕
亦知之然其悖戾好犯上故以此責之卿何言之深也
對曰遂良社稷忠臣為讒䛕所毁昔微子去而殷國以
亾張華存而綱紀不亂陛下無故棄逐舊臣恐非國家
之福髙宗不納
　　　魏文貞公笏比甘棠
開成三年文宗命起居舍人魏謩獻其祖文貞公笏鄭
覃曰在人不在笏文宗曰亦甘棠之比也
　　　南唐主以小過棄舊臣
後晉天福三年唐宋齊丘復自陳為左右所間唐主大
怒齊丘歸第白衣待罪或曰齊丘舊臣不宜以小過棄
之唐主曰齊丘有才不識大體乃命呉王璟持手詔召
之
　　　宋齊丘先帝布衣之交
開運二年唐齊王景達府屬謝仲宣言於景達曰宋齊
丘先帝布衣之交今棄之草萊不厭衆心景達為之言
於唐主曰齊丘宿望勿用可也何必棄之以為名唐王
乃使景達自至青陽召之
　　　契丹主以李崧馮道備顧問
天福十二年契丹主改服中國衣冠百官起居皆如舊
制趙延壽張礪共薦李崧之才會馮道自鄧州入朝契
丹主素聞二人名皆禮重之未㡬以崧充樞宻使道守
太傅於樞宻院祗候以備顧問
　
　
　
　
　
　
　
　
　
　
　
　
　
　
　
　通鑑總𩔖卷十八上
欽定四庫全書
　通鑑總類卷十八下　　　　宋　沈樞　撰
　　名臣之後門
　　　漢成帝封蕭何六世孫爲酇侯
永始元年初酇侯蕭何之子孫嗣爲侯者無子及有罪
凡五絶祀髙后文帝景帝武帝宣帝思何之功輒以其
支庶紹封是歲何七世孫酇侯獲坐使奴殺人減死完
爲城旦先是成帝詔有司訪求漢初功臣之後乆未省
録杜業説成帝曰唐虞三代皆封建諸侯以成太平之
美是以燕齊之祀與周並𫝊子繼弟及歴載不墮豈無
刑辟繇祖之竭力故支庶頼焉迹漢功臣亦皆割符世
爵受山河之誓百餘年間而襲封者盡朽骨孤於墓苗
裔流於道生為愍𨽻死為轉屍以徃况今甚可悲傷聖
朝憐閔詔求其後四方忻忻靡不歸心出入數年而不
省察恐議者不思大義徒設虚言則厚德掩息吝簡布
章非所以示化勸後也雖難盡繼宜從尤功成帝納其
言封蕭何六世孫南蠻長喜為鄼侯
　　　唐憲宗贖魏徴故第還後嗣
元和四年魏徴元孫稠貧甚以故第質錢於人平盧節
度使李師道請以私財贖出之憲宗命白居易草詔居
易奏言事闗激勸宜出朝廷師道何人敢掠斯美望敕
有司以官錢贖還後嗣憲宗從之出内庫錢二千緡贖
賜魏稠仍禁質賣
　　　魏謩不沗厥祖
開成元年李孝本二女配没右軍文宗取之入宫右拾
遺魏謩上疏以為陛下不邇聲色屢出宫女以配鰥夫
竊聞數月以來教坊選試以百數莊宅收市猶未已又
召李孝本女入宫不避宗姓大興物論臣竊惜之昔漢
光武一顧列女屏風宋𢎞猶正色抗言光武即撤之陛
下豈可不思宋𢎞之言欲居光武之下乎文宗即出孝
本女擢謩為補闕曰朕選市女子以賜諸王耳憐孝本
女宗枝髫亂孤露故收養宫中謩於疑似之聞皆能盡
言可謂愛我不沗厥祖矣命中書優為制辭以賞之謩
徴之五世孫也
　　　文宗大用令狐楚之子
大中元年宣宗謂白敏中曰朕昔從憲宗之䘮道遇風
雨百官六宮四散避去惟山陵使長而多髯攀靈駕不
去誰也對曰令狐楚宣宗曰有子乎對曰次子綯前湖
州刺史有才器宣宗即擢為考功郎中知制誥綯入謝
宣宗問以元和故事綯條對甚悉宣宗恱遂有大用之
意
　　　宣宗擢用杜黃裳裴度之子
二年宣宗見憲宗朝公卿子孫多擢用之刑部貟外郎
杜勝次對宣宗問其家世對曰臣父黃裳首請憲宗監
國即除給事中翰林學士裴諗度之子也宣宗幸翰林
面除承㫖
　　　宣宗歎魏謩有祖風
十一年以魏謩同平章事充西川節度使謩為相議事
於上前它相或委曲規諷謩獨正言無所避宣宗毎歎
曰謩綽有祖風我心重之然竟以剛直為令狐綯所忌
而出之
　　門地門
　　　宋王僧達自負才地望宰相
大明二年中書令王僧達幼聰警能文而跌蕩不拘武
帝初踐阼擢為僕射居顔劉之右自負才地謂當時莫
及一二年間即望宰相既而遷護軍怏怏不得志累啓
求出武帝不恱自是稍稍下遷沈約論曰夫君子小人
𩔖物之通稱蹈道則為君子違之則為小人是以太公
起屠釣為周師傅說去版築為殷相明敡幽仄唯才是
與逮于二漢兹道未革胡廣累世農夫致位公相黃憲
牛醫之子名重京師非若晚代分為二塗也魏武始立
九品盖以論人才優劣非謂世族髙卑而都正俗士隨
時俯仰慿藉世資用相陵駕因此相㳂遂為成法周漢
之道以智役愚魏晉以來以貴役賤士庶之科較然有
辨矣裴子野論曰古者德義可尊無擇負販茍非其
人何取世族名公子孫還齊布衣之伍士庶雖分本無
華素之隔有晉以來其流稍改草澤竒士猶顯清塗降
及季年専限閥閱自是三公之子傲九棘之家黃散之
孫蔑令長之室轉相驕矜互争銖兩唯論門戸不問賢
能以謝靈運王僧達之才華輕躁使生自寒宗猶將覆
折重以怙其庇廕召禍宜哉
　　　北魏髙祖專取門品
齊建武三年魏髙祖與羣臣論選調曰近世髙卑出身
各有常分此果如何李沖對曰未審上古已來張官列
位為膏粱子弟乎為致治乎髙祖曰欲爲治耳沖曰然
則陛下今日何為専取門品不㧞才能乎髙祖曰茍有
過人之才不患不知然君子之門借使無當世之用要
自德行純篤朕故用之沖曰傅說呂望豈可以門地得
之髙祖曰非常之人曠世乃有一二耳秘書令李彪曰
陛下若専取門地不審魯之三卿孰若四科著作佐郎
韓顯宗曰陛下豈可以貴襲貴以賤襲賤髙祖曰必有
髙明卓然出類㧞萃者朕亦不拘此制頃之劉昶入朝
髙祖謂昶曰或言唯能是寄不必拘門朕以為不爾何
者清濁同流混齊一等君子小人名品無别此殊為不
可我今八族以上士人品第有九九品之外小人之官
復有七等若有其人可起家為三公正恐賢才難得不
可止為一人渾我典制也臣光曰選舉之法先門地
而後賢才此魏晉之深弊而歴代相因莫之能改也夫
君子小人不在於世禄與側微以今日視之愚智所同
知也當是之時雖魏孝文之賢猶不免斯弊故夫明辨
是非而不惑於世俗者誠鮮矣
　　士族門
　　　齊紀僧真乞作士大夫
永明七年侍中江斆為都官尚書中書舍人紀僧真得
幸於武帝容表有士風請於武帝曰臣出自本縣武吏
邀逄聖時階榮至此為兒昏得荀昭光女即時無復所
須唯就陛下乞作士大夫武帝曰此由江斆謝瀹我不
得措意可自詣之僧真承㫖詣斆登榻坐定斆顧命左
右曰移吾牀逺客僧真喪氣而退告武帝曰士大夫故
非天子所命
　　　唐髙士廉等撰氏族志
貞觀十二年吏部尚書髙士廉黃門侍郎韋挺禮部侍
郎令狐德棻中書侍郎岑文本撰氏族志成上之先是
山東人士崔盧李鄭諸族好自矜地望雖累葉陵夷茍
它族欲與為昏姻必多責財幣或捨其鄉里而妄稱名
族或兄弟齊列而更以妻族相陵太宗惡之命士廉等
徧責天下譜諜質諸史籍考其真偽辨其昭穆第其甲
乙襃進忠賢貶退姦逆分為九等士廉等以黄門侍郎
崔民幹為第一太宗曰漢髙祖與蕭曹樊灌皆起閭閻
布衣卿軰至今推仰以為英賢豈在世禄乎髙氏偏據
山東梁陳僻在江南雖有人物蓋何足言况其子孫才
行衰薄官爵陵替而猶卬然以門地自負販鬻松檟依
託富貴棄廉㤀恥不知世人何為貴之今三品以上或
以徳行或以勲勞或以文學致位貴顯彼衰世舊門誠
何足慕而求與為昏雖多輸金帛猶為彼所偃蹇我不
知其解何也今欲釐正訛謬捨名取實而卿曹猶以崔
民幹為第一是輕我官爵而徇流俗之情也乃更命刋
定專以今朝品秩為髙下於是以皇族為首外戚次之
䧏崔民幹為第三凡二百九十三姓千六百五十一家
頒於天下
　　　髙宗改姓氏録以后族第一
顯慶四年詔改氏族志為姓氏録初太宗命髙士廉等
修氏族志升降去取時稱允當至是許敬宗等以其書
不叙武氏本望奏請改之乃命禮部郎中孔志約等比
𩔖升䧏以后族為第一等其餘悉以仕唐官品髙下為
凖凡九等於是士卒以軍功致位五品者豫士流時人
謂之勲格
　　　李義府與諸李叙昭穆
以普州刺史李義府同中書門下三品義府既貴自言
本出趙郡與諸李叙昭穆無頼之徒藉其權勢拜伏為
兄叔者甚衆給事中李崇徳初與同譜及義府出為普
州即除之義府聞而銜之及復為相使人誣構其罪下
獄自殺
　　　髙宗禁昬家以名族相矜
初太宗疾山東士人自矜門地昬姻多責資財命修氏
族志例䧏一等王妃主壻皆取勲臣家不議山東之族
而魏徴房𤣥齡李勣家皆盛與為昬常左右之由是舊
望不減或一姓之中更分某房某眷髙下懸隔李義府
為其子求昏不獲恨之故以先帝之㫖勸髙宗矯其弊
詔後魏隴西李寳等子孫不得自為昬姻仍定天下嫁
女受財之數毋得受陪門財然族望為時俗所尚終不
能禁或載女竊送夫家或女老不嫁終不與異姓為昏
其衰宗落譜昭穆所不齒者往往反自稱禁昬家益増
厚價
　　逆臣門
　　　魏賈充等弑髙貴鄉公
景元元年髙貴鄉公見威權日去不勝其忿召侍中王
沈尚書王經散騎常侍王業謂曰司馬昭之心路人所
知也吾不能坐受廢辱今日當與卿自出討之王經曰
昔魯昭公不忍季氏敗走失國為天下笑今權在其門
為日乆矣朝廷四方皆為之致死不顧逆順之理非一
日也陛下一旦如此無乃欲除疾而更深之邪禍殆不
測宜且重詳髙貴鄉公乃出懐中黃素詔投地曰行之
決矣正使死何懼况不必死邪於是入白太后沈業犇
走告昭呼經欲與俱經不從髙貴鄉公遂㧞劔升輦率
殿中宿衛蒼頭官僮鼓譟而出中䕶軍賈充自外入逆
與帝戰於南闕下髙貴鄉公自用劒衆欲退太子舍人
成濟問充曰事急矣當云何充曰司馬公畜養汝等正
為今日今日之事無所問也濟即抽戈前刺髙貴鄉公
殞于車下昭入殿中召羣臣會議尚書左僕射陳泰不
至昭使其舅尚書荀顗召之泰入見昭悲慟昭亦對之
泣曰𤣥伯卿何以處我泰曰獨有斬賈充少可以謝天
下耳昭乆之曰卿更思其次泰曰泰言惟有進於此不
知其次太后下令罪狀髙貴鄉公廢為庶人葬以民禮
收王經及其家屬付廷尉
　　　東晉蘇峻有輕朝廷之心
咸和元年初王導輔政以寛和得衆及庾亮用事任法
裁物頗失人心歴陽内史蘇峻有功於國威望漸著有
銳卒萬人器械甚精朝廷以江外寄之而峻頗懷驕溢
有輕朝廷之志招納亡命衆力日多皆仰食縣官運漕
相屬稍不如意輒肆忿言亮以温嶠為江州刺史鎮武
昌尚書僕射王舒爲會稽内史以廣聲援又修石頭以
備之
　　　蘇峻拒朝廷之徴命
二年庾亮以蘇峻在歴陽終為禍亂欲下詔徴之訪於
司徒王導導曰峻猜險必不奉詔不若且苞容之亮言
於朝曰峻狼子野心終必為亂今日徴之縱不順命為
禍猶淺若復經年不可復制猶七國之於漢也朝臣無
敢難者獨光禄大夫卞壼争之曰峻擁强兵逼近京邑
路不終朝一旦有變易為蹉跌宜深思之亮不從於是
下優詔徴峻為大司農峻上表曰昔明皇帝親執臣手
使臣北討胡㓂今中原未靖臣何敢即安乞補青州界
一荒郡以展鷹犬之用復不許參軍任譲謂峻曰將軍
求處荒郡而不見許事勢如此恐無生路不如勒兵自
守阜陵令匡術亦勸峻反峻遂不應命温嶠聞之即欲
率衆下衛建康三呉亦欲起義兵亮並不聽而報嶠書
曰吾憂西陲過於􁍞陽足下無過雷池一歩也朝廷遣
使諭峻峻曰臺下云我欲反豈得活邪我寜山頭望廷
尉不能廷尉望山頭往者國家危如累卵非我不濟狡
兔既死獵犬宜烹但當死報造謀者耳
　　　蘇峻破臺城
三年蘇峻帥衆二萬人濟自横江登牛渚軍于陵口臺
兵禦之屢敗峻攻青溪柵卞壼帥諸軍拒擊不能禁峻
因風縱火燒臺省及諸營寺署一時蕩盡庾亮帥衆將
陳于宜陽門内未及成列士衆皆棄甲走亮與弟懌條
翼及郭黙趙𦙍俱奔尋陽峻兵入臺城司徒王導謂侍
中褚翜曰至尊當御正殿君可啓令速出翜即入上閣
躬自抱成帝登太極前殿導及光禄大夫陸􁫚荀崧尚
書張闓共登御牀擁衛帝峻兵既入叱褚翜令下翜正
立不動呵之曰蘇冠軍來覲至尊軍人豈得侵逼由是
峻兵不敢上殿突入後宫宫人及太后左右侍人皆見
掠奪峻稱詔大赦惟庾亮兄弟不在原例以王導有徳
望猶使以本官居己之右
　　　宋孔熈先等謀逆被誅
元嘉二十二年初魯國孔熈先博學文史兼通數術有
縱横才志為員外散騎侍郎不為時所知憤憤不得志
以范􁫚志意不滿欲引與同謀謝綜􁫚之甥也熈先傾
身事之綜引熈先與􁫚相識熈先乃從容說􁫚曰大將
軍英斷聰敏人神攸屬失職南垂天下憤怨小人請以
七尺之軀三寸之舌立功立事而歸諸君子丈人以為
何如􁫚甚愕然熈先曰昔毛玠竭節於魏武張温畢議
於孫權彼二人者皆國之俊乂豈言行玷缺然後至於
禍辱哉皆以廉直勁正不得乆容丈人之於本朝不深
於二主人間雅譽過於兩臣讒夫側目為日乆矣比肩
競逐庸可遂乎􁫚反意乃决文帝之燕武帳岡也􁫚等
謀以其日作亂許曜侍文帝扣刀目􁫚􁫚不敢仰視徐
湛之宻以其謀白文帝文帝命有司收掩窮治收綜及
熈先兄弟皆款服文帝遣使詰問􁫚􁫚猶隱拒熈先聞
之笑曰凡處分符檄書疏皆范所造云何於今方作如
此抵蹋邪明日仗士送付廷尉熈先望風吐款辭氣不
撓文帝竒其才遣人慰勉之曰以卿之才而滯於集書
省理應有異志此乃我負卿也􁫚本意謂入獄即死而
上窮治其獄遂經二旬􁫚更有生望獄吏戯之曰外傳
唐事或當長繫􁫚聞之驚喜綜熈先笑之曰詹事疇昔
攘袂瞋目躍馬顧盻自以為一世之雄今擾攘紛紜畏
死乃爾設令賜以性命人臣圖主何顔可以生存後􁫚
綜熈先及其子弟黨與皆伏誅
　　　梁王偉説侯景弑太宗
大寳二年侯景遣衛尉卿彭儁等帥兵入殿廢太宗為
晉安王幽于永福省悉撤内外侍衛使突騎左右守之
牆垣悉布枳棘太子神明端嶷於景黨未嘗屈意所親
竊問之太子曰賊若於事義未須見殺吾雖陵慢呵叱
終不敢言若見殺時至雖一日百拜亦無所益又曰殿
下今居困阨而神貎怡然不貶平日何也太子曰吾自
度死日必在賊前若諸叔能滅賊賊必先見殺然後就
死若其不然賊亦殺我以取富貴安能以必死之命為
無益之愁乎及難太子顔色不變徐曰乆知此事嗟其
晚耳王偉説侯景弑太宗以絶衆心景從之偉與左衛
將軍彭儁王修纂進酒於太宗曰丞相以陛下幽憂既
乆使臣等來上壽太宗笑曰已禪帝位何得言陛下此
壽酒將不盡此乎於是儁等齎曲項琵琶與太宗極飲
太宗知將見殺因盡醉曰不圖爲樂之至於斯也既醉
而寢偉乃出儁進土囊修纂坐其上而殂
　　　王偉請侯景立七廟
大寳二年加侯景九錫漢國置丞相以下官豫章王棟
禪位于景景即皇帝位于南郊還登太極殿其黨數萬
皆吹脣呼譟而上大赦改元太始封棟為淮隂王王偉
請立七廟景曰何謂七廟偉曰天子祭七世祖考并請
七世諱景曰前世吾不復記唯記我父名標且彼在朔
州那得來噉此衆咸笑之王偉制其名位追尊父標為
元皇帝景之作相也以西州為府文武無尊卑皆引接
及居禁中非故舊不得見由是諸將多怨望景好獨乘
小馬彈射飛鳥王偉毎禁止之不許輕出景鬱鬱不樂
更成失志曰吾無事為帝與受擯不殊
　　　隋王世充酖殺皇泰主
唐武徳二年王世充以禮部尚書裴仁基左輔大將軍
裴行儼有威名忌之仁基父子知之亦不自安乃與尚
書左丞宇文儒童謀殺世充及其黨復尊立皇泰主事
泄皆夷三族齊王世惲言於世充曰儒童等謀反正為
皇泰主尚在故也不如早除之世充從之遣兄子唐王
仁則及家奴梁百年酖皇泰主皇泰主曰更為請太尉
以往者之言未應至此百年欲為啟陳世惲不許又請
與太后辭訣亦不許乃布席焚香禮佛願自今已往不
復生帝王家飲藥不能絶以帛縊殺之謚曰恭皇帝
　　　唐李靖等謂侯君集必反
貞觀十七年初太宗使李靖教侯君集兵法君集言於
太宗曰李靖將反矣太宗問其故對曰靖獨教臣以其
粗而匿其精以是知之太宗以問靖靖對曰此乃君集
欲反耳今諸夏已定臣之所教足以制四夷而君集固
求盡臣之術非反而何江夏王道宗嘗從容言於太宗
曰君集志大而智小自負微功恥在房𤣥齡李靖之下
雖為吏部尚書未滿其志以臣觀之必將為亂太宗曰
君集材器亦何施不可朕豈惜重位但次第未至耳豈
可億度妄生猜貳邪及君集反誅太宗乃謝道宗曰果
如卿言
　　　鄭普思聚黨謀作亂
神龍二年初祕書監鄭普思納其女於後宫監察御史
崔日用劾奏之中宗不聽普思聚黨於雍岐二州謀作
亂事覺西京留守蘇瓌收繋窮治之普思妻第五氏以
鬼道得幸於皇后中宗敕瓌勿治侍御史范獻忠進曰
請斬蘇瓌中宗曰何故對曰瓌為留守大臣不能先斬
普思然後奏聞使之熒惑聖聽其罪大矣且普思反狀
明白而陛下曲為申理臣願先賜死不能北面事普思
魏元忠曰蘇瓌長者用刑不枉普思法當死中宗不得
已流普思於儋州餘黨皆伏誅
　　　安禄山欲反先收衆心
天寳十三載安禄山奏臣所部將士討奚契丹九姓同
羅等勲効甚多乞不拘常格超資加賞仍好冩告身付
臣軍授之於是除將軍者五百餘人中郎將者二千餘
人禄山欲反故先以此收衆心也禄山辭歸范陽明皇
解御衣以賜之禄山受之驚喜恐楊國忠奏留之疾驅
出闗乘船㳂河而下晝夜兼行日數百里過郡縣不下
船自是有言禄山反者明皇皆縛送之由是人皆知其
將反無敢言者
　　　朱泚自稱權知六軍
建中四年涇原兵亂德宗自苑北門出姜公輔叩馬言
曰朱泚嘗為涇帥坐弟滔之故廢處京師心嘗怏怏今
亂兵若奉以為主則難制矣請召使從行徳宗倉猝不
暇用其言曰無及矣遂行姚令言與亂兵謀曰今衆無
主不能持乆朱太尉閒居私第請相與奉之衆許諾乃
遣數百騎迎朱泚於晉昌里第夜半泚按轡列炬𫝊呼
入宫居含元殿設警嚴自稱權知六軍源休以使回紇
還賞薄怨朝廷入見泚屏人宻語移時為泚陳成敗引
符命勸之僣逆泚喜然猶未决宿衛諸軍舉白幡降者
列於闕前甚衆李忠臣乆失兵柄太僕卿張光晟自負
其才皆鬱鬱不得志泚悉起而用之先是休以才能光
晟以節義鎮以清素都官員外郎彭偃以文學太常卿
敬釭以勇略皆為時人所重至是皆為泚用泚於是自
謂衆心所歸反謀遂定以源休為京兆尹判度支李忠
臣為皇城使百司供億六軍宿衛咸擬乘輿
　　　朱泚欲與朱滔會洛陽
朱泚遣使遺朱滔書稱三秦之地指日克平大河之北
委卿除殄當與卿會于洛陽滔得書西向舞蹈宣示軍
府移牒諸道以自誇大
　　　李錡謀反受誅
元和二年李錡以宣州富饒欲先取之遣兵馬使張子
良李奉仙田少卿將兵三千襲之三人知錡必敗與牙
將裴行立同謀討之召士卒諭之曰僕射反逆官軍四
集常湖二將繼死其勢已蹙吾輩何為隨之族滅衆恱
許諾即夜還趨城錡聞子良等舉兵撫膺曰吾何望矣
跣足匿樓下左右執錡械送京師錡至長安憲宗御興
安門面詰之對曰臣初不反張子良等教臣耳憲宗曰
卿為元帥子良等謀反何不斬之然後入朝錡無以對
乃并其子師囘腰斬之有司請毁錡祖考家廟中丞盧
坦上言李錡父子受誅罪已塞矣昔漢誅霍禹不罪霍
光先朝誅房遺愛不及房𤣥齡康誥曰父子兄弟罪不
相及況以錡為不善而罪及五代祖乎乃不毁有司籍
錡家財輸京師翰林學士裴垍李綘上言以為李錡僣
侈割剥六州之人以富其家或枉殺其身而取其財陛
下閔百姓無告故討而誅之今輦金帛以輸上京恐遠
近失望願以逆人資財賜浙西百姓代今年租賦憲宗
嘉歎乆之即從其言
　　　韓愈責王庭湊圍深州
長慶二年王庭湊圍牛元翼於深州官軍三面救之皆
以乏糧不能進深州圍益急朝廷不得已以庭湊為成
徳節度使以兵部侍郎韓愈為宣慰使韓愈既行衆皆
危之詔愈至境更觀事勢勿遽入愈曰止君之仁死臣
之義遂往至鎮庭湊㧞刃弦弓以逆之及館甲士羅於
庭庭湊言曰所以紛紛者乃此曹所為非庭湊心愈厲
聲曰天子以尚書有將帥材故賜之節鉞不知尚書乃
不能與健兒語邪甲士前曰先太師為國擊走朱滔血
衣猶在此軍何負朝廷乃以為賊乎愈曰汝曹尚能記
先太師則善矣夫逆順之為禍福豈遠耶自禄山思明
以來至元濟師道其子孫有今尚存仕宦者乎田令公
以魏博歸朝廷子孫雖在孩提皆為美官王承元以此
軍歸朝廷弱冠為節度使劉悟李祐今皆為節度使汝
曹亦聞之乎庭湊曰侍郎來欲使庭湊何為愈曰神䇿
六軍之將如牛元翼者不少但朝廷顧大體不可棄之
耳尚書何為圍之不置庭湊曰即當出之因與愈宴禮
而歸之未㡬牛元翼將十騎突圍出深州大將臧平等
舉城降庭湊責其乆堅守殺平等將吏百八十餘人
　　　髙駢草表自訴言辭不遜
中和二年加淮南節度使髙駢兼侍中罷其鹽鐡轉運
使駢既失兵柄又解利權攘袂大詬遣幕僚顧雲草表
自訴言辭不遜其略曰是陛下不用微臣固非微臣有
負陛下又曰姦臣未悟陛下猶迷不思宗廟之焚燒不
痛園林之開毁又曰王鐸僨軍之將崔安潛在蜀貪黷
豈二儒士能戢强兵又曰今之所用上至帥臣下及禆
將以臣所料悉可坐擒又曰無使百代有抱恨之臣千
古留刮席之恥臣但慮冦生東土劉氏復興即軹道之
災豈獨往日又曰今賢才在野憸人滿朝致陛下為亡
國之君此子等計將安出僖宗命鄭畋草詔切責之其
略曰綰利則牢盆在手主兵則都統當權直至京北京
西神䇿諸鎮悉在指揮之下可知董制之權而又貴作
司徒榮為太尉以為不用如何為用乎又曰朕縁乆付
卿兵柄不能翦蕩元凶自天長漏網過淮不出一兵襲
逐奄殘京國首尾三年廣陵之師未離封部忠臣積望
勇士興譏所以擢用元臣誅夷巨冦又曰從來倚仗之
意一旦控告無門凝睇東南惟増悽惻又曰謝𤣥破苻
堅於淝水裴度平元濟於淮西未必儒臣不如武將又
謂宗廟焚燒園陵開毁龜玉毁櫝誰之過與又曰姦臣
未悟之言何人肯認陛下猶迷之語朕不敢當又曰卿
尚不能縛黄巢於天長安能坐擒諸將又曰卿云劉氏
復興不知誰為魁首比朕於劉𤣥子嬰何太誣㒺又曰
况天歩未傾皇綱尚整三靈不昧百度俱存君臣之禮
儀上下之名分所宜遵守未可墮陵朕雖沖人安得輕
侮駢臣節既虧自是貢賦遂絶
　　　張濬責王敬武臣事黄巢
以平盧大將王敬武為留後時諸道兵皆會闗中討黄
巢獨平盧不至王鐸遣諌議大夫張濬往説之敬武已
受黄巢官爵不出迎濬見敬武責之曰公爲天子藩臣
侮慢詔使不能事上何以使下敬武愕然謝之既宣詔
將士皆不應濬徐諭之曰人生當先曉逆順次知利害
黄巢前日販鹽虜耳公等捨累葉天子而臣之果何利
哉今天下勤王之師皆集京畿而淄青獨不至一旦賊
平天子返正公等何面見天下之人乎不亟往分功名
取富貴後悔無及矣將士皆改容引咎顧謂敬武曰諫
議之言是也敬武即發兵從濬而西
　　　朱全忠弑君謀禪代
天祐元年初朱全忠自鳯翔迎車駕還見徳王裕眉目
疎秀且年齒已壯惡之私謂崔𦙍曰徳王嘗奸帝位豈
可復留公何不言之𦙍言於昭宗昭宗問全忠全忠曰
陛下父子之間臣安敢竊議此崔𦙍賣臣耳昭宗自離
長安日憂不測與皇后終日沈飲或相對涕泣全忠使
樞宻使蔣𤣥暉伺察昭宗動静皆知之昭宗從容謂𤣥
暉曰德王朕之愛子全忠何故堅欲殺之因泣下齧中
指血流𤣥暉具以語全忠全忠愈不自安時李茂貞楊
崇本李克用劉仁恭王建楊行宻趙匡凝移檄往來皆
以興復為辭全忠方引兵西討以昭宗有英氣恐變生
於中欲立幼君易謀禪代乃遣判官李振至洛陽與𤣥
暉等圖之𤣥暉入宫問至尊安在昭儀李漸榮臨軒呼
曰寜殺我曹勿傷大家昭宗方醉遽起單衣繞柱走史
太追而弑之𤣥暉矯詔稱李漸榮弑逆宜立輝王祚為
皇太子更名祝監軍國事
　　　石敬瑭據河東以叛
後晉天福元年唐主以千春節置酒晉國長公主上壽
畢辭歸晉陽潞王醉曰何不且留遽歸欲與石郎反耶
石敬瑭聞之益懼初石敬瑭欲嘗唐主之意累表自陳
羸疾乞解兵柄移它鎮潞王與執政議從其請移鎮鄆
州房暠李崧吕琦等皆力諌以為不可李崧請急在外
薛文遇獨直潞王與之議河東事文遇曰諺有之當道
築室三年不成兹事斷自聖志羣臣各為身謀安肯盡
言以臣觀之河東移亦反不移亦反在旦暮耳不若先
事圖之潞王大喜曰卿言殊豁吾意成敗吾決行之即
為除目付學士院使草制以敬瑭為天平節度使制出
兩班相顧失色敬瑭疑懼謀於將佐曰吾之再來河東
也主上面許終身不除代今忽有是命得非如今年千
春節與公主所言乎我不興亂朝廷發之安能束手死
於道路乎都押牙劉知逺曰明公乆將兵得士卒心今
據形勝之地士馬精强若稱兵傳檄帝業可成奈何以
一紙制書自投虎口乎掌書記洛陽桑維翰曰主上初
即位明公入朝主上豈不知蛟龍不可縱之深淵耶然
卒以河東復授公此乃天意假公以利器也契丹主部
落近在雲應公誠能推心屈節事之萬一有急朝呼夕
至何患無成敬瑭意遂決表帝養子不應承祀請𫝊位
許王帝手裂其表抵地制削奪敬瑭官爵
　　　閩朱文進等弑君自立
後晉開運元年閩拱宸都指揮使朱文進閤門使連重
遇既弑康宗常懼國人之討相與結昏以自固閩主曦
果於誅殺嘗遊西園因醉殺控鶴指揮使魏從朗從朗
朱連之黨也又嘗酒酣誦白居易詩云惟有人心相對
間咫尺之情不能料因舉酒屬二人二人起流涕再拜
曰臣子事君父安有它志曦不應二人大懼會后父李
真有疾曦如真第問疾文進重遇使拱宸馬歩使錢達
弑曦於馬上召百官集朝堂告之曰太祖昭武皇帝光
啟閩國今子孫淫虐荒墜厥緒天厭王氏宜更擇有德
者立之衆莫敢言重遇乃推文進升殿被衮冕帥羣臣
北面再拜稱臣文進自稱閩主悉收王氏宗族延喜以
下少長五十餘人皆殺之
　　　留從效不肯交臂事賊
泉州散貟指揮使留從效謂同列曰朱文進屠滅王氏
遣腹心分據諸州吾屬世受王氏恩而交臂事賊一旦
富沙王克福州吾屬死有餘愧衆以為然從效等各引
軍中所善壯士夜飲於從效之家從效紿之曰富沙王
已平福州宻㫖令吾屬討黄紹頗吾觀諸君狀貌皆非
乆處貧賤者從吾言富貴可圖不然禍且至矣衆皆踊
躍操白梃踰垣而入執紹頗斬之從效持州印詣王繼
勲第請主軍府從效自稱平賊統軍使函紹頗首遣副
兵馬使臨淮陳洪進齎詣建州
　　　楊光遠據青州叛命
李守貞圍青州經時城中食盡餓死者大半契丹援兵
不至楊光遠遙稽首於契丹曰皇帝皇帝誤光遠矣其
子承勲勸光遠降兾全其族光遠不許曰吾昔在代北
嘗以紙錢祭天池而沈人皆言當為天子姑待之承勲
斬勸光遠反者節度判官丘濤等送其首於守貞縱火
大譟劫其父出居私第上表待罪開城納官軍朝廷以
楊光逺罪大而諸子歸命難於顯誅命李守貞以便宜
從事守貞入青州遣人拉殺光逺於别第以病死聞起
復楊承勲除汝州防禦使
　　　張彦澤黨契丹以叛晉
三年契丹引兵自邢相而南杜威將降兵以從遣張彦
澤將二千騎先取大梁彦澤倍道疾驅夜渡白馬津自
封丘門斬關而入李彦韜帥禁兵五百赴之不能遏彦
澤頓兵明德門外城中大擾齊王於宮中起火自携劒
驅後宫十餘人將赴火爲親軍將薛超所持俄而彦澤
自寛仁門傳契丹主與太后書慰撫之齊王使召張彦
澤欲與計事彦澤曰臣無面目見陛下齊王復召之彦
澤微笑不應或勸桑維翰逃去維翰曰吾大臣逃將安
之坐而俟命彦澤以帝命召維翰維翰至彦澤倨坐見
維翰維翰責之曰去年㧞公於罪人之中復領大鎮授
以兵權何乃負恩至此彦澤無以應遣兵守之彦澤縱
兵大掠貧民乘之亦爭入富室殺人取其貨二日方止
都城為之一空彦澤所居寳貨山積自謂有功於契丹
晝夜以酒樂自娯出入騎從常數百人其旗幟皆題赤
心為主見者笑之彦澤遷齊王於開封府頃刻不得留
宫中慟哭齊王與太后皇后乘肩輿宮人宦者十餘人
歩從見者流涕齊王悉以内庫金珠自隨彦澤使人諷
之言契丹主至此物不可匿也齊王悉歸之亦分以遺
彦澤彦澤擇取其竒貨而封其餘以待契丹
　　權臣門
　　　漢王鳳用事
陽朔元年時大將軍王鳳用事成帝謙讓無所顓左右
嘗薦光禄大夫劉向少子歆通達有異材成帝召見歆
誦讀詩賦甚説之欲以為中常侍召取衣冠臨當拜左
右皆曰未曉大將軍成帝曰此小事何須關大將軍左
右叩頭争之成帝於是語鳳鳳以為不可乃止
　　　質帝目梁冀為䟦扈將軍
本初元年質帝少而聰慧嘗因朝會目梁冀曰此䟦扈
將軍也冀聞深惡之冀使左右置毒於煑餅以進之質
帝苦煩甚使促召太尉李固固入前問帝得患所由質
帝尚能言曰食煑餅令腹中悶得水尚可活時冀亦在
側曰恐吐不可飲水語未絶而崩
　　　梁冀誣殺李固杜喬
建和元年宦者唐衡左悺等共譖杜喬於桓帝曰陛下
前當即位喬與李固抗議以為不堪奉漢宗祀桓帝亦
怨之會清河劉文與妖賊劉鮪交通妄言清河王當統
天下欲共立蒜事覺於是捕文鮪誅之蒜坐貶爵自殺
梁冀因誣李固杜喬云與文鮪等交通請逮按罪太后
素知喬忠不許冀遂收固下獄遂死於獄中臨命與胡
廣趙戒書曰固受國厚恩是以竭其股肱不顧死亾志
欲扶持王室比隆文宣何圖一朝梁氏迷謬公等曲從
以吉為凶成事為敗乎漢家衰微從此始矣公等受主
厚禄顛而不扶傾覆大事後之良史豈有所私固身已
矣於義得矣夫復何言廣戒得書悲慙皆長歎流涕而
已杜喬亦死獄中
　　　桓帝會議襃崇梁冀之禮
元嘉元年桓帝欲襃崇梁冀使中朝二千石以上會議
其禮特進胡廣等咸稱冀之勲德宜比周公錫之山川
土田附庸黄瓊獨曰冀前以親迎之勞増邑萬三千户
又其子𦙍亦加封賞今諸侯以户邑為制不以里數為
限冀可比鄧禹合食四縣朝廷從之於是有司奏冀入
朝不趨劒履上殿謁讃不名禮儀比蕭何悉以定陶陽
成餘户増封為四縣比鄧禹賞賜金錢奴婢綵帛車馬
衣服甲第比霍光以殊元勲毎朝會與三公絶席十日
一入平尚書事宣布天下為萬世法冀猶以所奏禮薄
意不恱
　　　梁冀一門之盛
延熺二年梁冀一門前後七侯三皇后六貴人二大將
軍夫人女食邑稱君者七人尚公主者三人其餘卿將
尹校五十七人冀専擅威柄凶恣日積宫衛近侍並樹
所親禁省起居纎微必知其四方調發歲時貢獻皆先
輸上第於冀乘輿乃其次焉吏民齎貨求官請罪者道
路相望百官遷召皆先到冀門牋檄謝恩然後敢詣尚
書
　　　董卓欲比太公稱尚父
初平二年董卓至長安公卿皆迎拜車下卓抵手謂御
史中丞皇甫嵩曰義真怖未乎嵩曰明公以徳輔朝廷
大慶方至何怖之有若淫刑以逞將天下皆懼豈獨嵩
乎卓黨欲尊卓比太公稱尚父卓以問蔡邕邕曰明公
威徳誠為巍巍然比之太公愚意以為未可宜須關東
平定車駕還反舊京然後議之卓乃止
　　　王允與呂布謀殺董卓
三年董卓以其弟旻為左將軍兄子璜為中軍校尉皆
典兵事宗族内外並列朝廷卓侍妾懷抱中子皆封侯
弄以金紫卓車服僣擬天子召呼三臺尚書以下皆自
詣卓府啟事又築塢於郿髙厚皆七丈積榖為三十年
儲自云事成雄據天下不成守此足以畢老卓忍於誅
殺諸將言語有蹉跌者便戮於前人不聊生司徒王允
與司𨽻校尉黄琬僕射士孫瑞尚書楊瓉宻謀誅卓中
郎將呂布便弓馬膂力過人卓常以布自衛嘗小失卓
意卓㧞手㦸擲布布隂怨於卓允因以誅卓之謀告布
使為内應布遂許之會獻帝有疾新愈大會未央殿卓
朝服乘車而入陳兵夾道令呂布等扞衛前後王允使
士孫瑞自書詔以授布布持矛刺卓趣兵斬之暴卓尸
於市天時始熱卓素充肥脂流於地守尸吏為大炷置
卓臍中燃之光明達曙如是積日
　　　曹操勒兵入宮收伏后
建安十九年獻帝自都許以來守位而已左右侍衛莫
非曹氏之人者議郎趙彦嘗為獻帝陳言時䇿魏公操
惡而殺之操後以事入見殿中獻帝不任其懼因曰君
若能相輔則厚否爾幸垂恩相捨操失色俛仰求出自
後不復朝請董承女為貴人操誅承求貴人殺之獻帝
以貴人有姙累為請不能得伏皇后由是懷懼乃與父
完書言曹操殘逼之狀令宻圖之完不敢發至是事乃
泄操大怒勒兵入宮收后時獻帝在外殿后被髪徒跣
行泣過訣曰不能復相活邪獻帝曰我亦不知命在何
時遂將后下暴室以幽死所生二皇子皆酖殺之兄弟
及宗族死者百餘人
　　　晉趙王倫加九錫
永康元年孫秀議加相國倫九錫百官莫敢異議吏部
尚書劉頌曰昔漢之錫魏魏之錫晉皆一時之用非可
通行周勃霍光其功至大皆不聞有九錫之命也張林
以頌為張華之黨將殺之孫秀曰殺張裴已傷時望不
可復殺頌林乃止遂下詔加倫九錫張林等並居顯要
増相府兵為二萬人與宿衛同并所隱匿之兵數踰三
萬倫及諸子皆頑鄙無識秀狡黠貪淫所與共事者皆
邪佞之士惟競榮利無深謀遠略志趣乖異互相憎疾
秀子會為射聲校尉形貌短陋如奴僕之下者秀使尚
帝女河東公主
　　　齊王冏驕奢擅權
太安元年齊武閔王冏既得志頗驕奢擅權大起府第
壞公私廬舍以百數制與西宮等中外失望耽於宴樂
不入朝見坐拜百官符敕三臺選舉不均嬖寵用事殿
中御史桓豹奏事不先經冏府即加考竟南陽處士鄭
方上書諌冏曰今大王安不慮危燕樂過度一失也宗
室骨肉當無纎介今則不然二失也蠻夷不静大王謂
功業已隆不以為念三失也兵革之後百姓窮困不聞
賑救四失也大王與義兵盟約事定之後賞不踰時而
今猶有有功未論者五失也冏謝曰非子孤不聞過孫
惠上書曰天下有五難四不可而明公皆居之冒犯鋒
刃一難也聚致英豪二難也與將士均勞苦三難也以
弱勝强四難也興復皇業五難也大名不可乆荷大功
不可乆任大權不可乆執大威不可乆居大王行其難
而不以為難處其不可而謂之可惠竊所不安也明公
宜思功成身退之道崇親推近委重長沙成都二王長
揖歸藩則太伯子臧不專美於前矣今乃㤀髙亢之可
危貪權勢以受疑雖遨遊髙臺之上逍遙重墉之内愚
竊謂危亡之憂過於在潁翟之時也冏不能用惠辭疾
去冏謂曹攄曰或勸吾委權還國何如攄曰物禁太盛
大王誠能居髙慮危褰裳去之斯善之善者也冏不聽
　　　王與馬共天下
太興三年王敦殺武陵内史向碩元帝之始鎮江東也
敦與從弟導同心翼戴元帝亦推心任之敦總征討導
專機政羣從子弟布列顯要時人為之語曰王與馬共
天下後敦自恃有功且宗族强盛稍益驕恣元帝聞而
惡之乃引劉隗刁協等以為腹心稍抑損王氏之權導
亦漸見踈外中書郎孔愉陳導忠賢有佐命之勲宜加
委任元帝出愉為司徒左長史導能任真推分澹如也
有識皆稱其善處興廢而敦益懷不平遂構嫌隙
　　　庾亮執朝廷之權
咸康四年以司徒王導為太傅都督中外諸軍事郗鑒
爲太尉庾亮為司空導性寛厚委任諸將趙𦙍賈寜等
多不奉法大臣患之庾亮與郗鑒牋曰人主春秋既盛
宜復子明辟不稽首歸政甫居師傅之尊多養無頼之
士公與下官並荷託付之重大姦不掃何以見先帝於
地下乎欲共起兵廢導鑒不聽或勸導宻為之備導曰
吾與元規休戚是同元規若來吾便角巾還第復何懼
哉征西參軍孫盛宻諌亮曰王公常有世外之懷豈肯
為凡人事邪此必佞邪之徒欲間内外耳亮乃止是時
亮雖居外鎮而遙執朝廷之權既據上流擁强兵趣勢
者多歸之導内不能平常遇西風塵起舉扇自蔽徐曰
元規塵汚人
　　　桓温擅廢立之權
咸安元年大司馬温恃其材略位望隂蓄不臣之志嘗
撫枕歎曰男子不能流芳百世亦當遺臭萬年術士杜
炅能知人貴賤温問炅以己禄位所至炅曰明公勲格
宇宙位極人臣温不恱温欲先立功河朔以收時望還
受九錫及枋頭之敗威名頓挫既克壽春謂參軍郗超
曰足以雪枋頭之耻乎超曰未也乆之超就温宿中夜
謂温曰明公當天下重任今以六十之年敗於大舉不
建不世之勲不足以鎮惬民望温曰然則奈何超曰明
公不為伊霍之舉者無以立大威權鎮壓四海温素有
心深以為然遂與之定議温自廣陵詣建康諷禇太后
請廢帝立丞相會稽王昱温集百官於朝堂廢立既曠
代所無莫有識其故典者百官震慄温亦色動不知所
為尚書僕射王彪之知事不可止乃謂温曰公阿衡皇
家當倚傍先代乃命取霍光傳禮度儀制定於須臾彪
之朝服當階神彩毅然曽無懼容文武儀凖莫不取定
朝廷以此服之於是宣太后令廢海西公為東海王以
會稽王昱統承皇極是日即皇帝位改元温出次中堂
分兵屯衞温有足疾詔乘輿入殿温威勢翕赫侍中謝
安見温遙拜温驚曰安石卿何事乃爾安曰未有君拜
於前臣揖於後於是詔進温丞相大司馬如故留京師
輔政温固辭仍請還鎮姑孰秦王堅聞温廢立謂羣臣
曰温前敗灞上後敗枋頭不能思愆自貶以謝百姓方
更廢君以自説六十之叟舉動如此將何以自容於四
海乎諺曰怒其室而作色於父其桓温之謂矣
　　　王坦之等不肯使桓温依周公居攝
二年簡文帝不豫急召大司馬温入輔一日一夜發四
詔温辭不至遺詔大司馬温依周公居攝故事又曰少
子可輔者輔之如不可君自取之侍中王坦之自持詔
入於簡文帝前毁之簡文帝曰天下儻來之運卿何所
嫌坦之曰天下宣元之天下陛下何得專之簡文帝又
使坦之改詔曰家國事一禀大司馬如諸葛武侯王丞
相故事是日簡文帝崩羣臣疑惑未敢立嗣或曰當須
大司馬處分尚書僕射王彪之正色曰天子崩太子代
立大司馬何容得異朝議乃定太子即皇帝位大赦崇
徳太后令以帝沖幼加在諒闇令温依周公居攝故事
事已施行王彪之曰此異常大事大司馬必當固讓使
萬機停滯稽廢山陵未敢奉令謹具封還事遂不行温
望簡文臨終禪位於己不爾便當居攝既不副所望甚
憤怨疑王坦之謝安所為心御之
　　　桓温大陳兵衞延見朝臣
寜康元年大司馬桓温來朝詔吏部尚書謝安侍中王
坦之迎于新亭是時都下人情恟恟或云欲誅王謝因
移晉室坦之甚懼安神色不變曰晉祚存亡決於此行
温既至百官拜於道側温大陳兵衞延見朝士有位望
者皆戰慴失色坦之流汗沾衣倒執手版安從容就席
坐定謂温曰安聞諸侯有道守在四隣明公何須壁後
置人邪温笑曰正自不能不爾遂使左右撤之與安笑
語移日郗超常為温謀主安與坦之見温温使超卧帳
中聽其言風動帳開安笑曰郗生可謂入幕之賔矣時
天子幼弱外有强臣安與坦之盡忠輔衞卒安晉室
　　　殷仲文勸桓𤣥早受禪
元興二年侍中殷仲文散騎常侍卞範之勸大將軍桓
𤣥早受禪隂撰九錫文及冊命𤣥為相國總百揆封十
郡為楚王加九錫楚國置丞相以下官桓謙私問彭城
内史劉裕曰楚王勲徳隆重朝廷之情咸謂宜有揖讓
卿以為何如裕曰楚王宣武之子勲徳蓋世晉室微弱
民望乆移乘運禪代有何不可謙喜曰卿謂之可即可
耳
　　　桓𤣥使安帝作手詔
楚王桓𤣥上表請歸藩使安帝作手詔固留之又詐言
錢塘臨平湖開江州甘露降使百僚集賀用為己受命
之符又以前世皆有隱士恥於己時獨無求得西朝隱
士皇甫希之給其資用使隱居山林徴為著作郎使希
之固辭不就然後下詔旌禮號曰髙士時人謂之充隱
又欲廢錢用榖帛及復肉刑制作紛紜志無一定變更
囘復卒無所施行性復貪鄙人士有法書好畫及佳園
宅必假蒱博而取之尤愛珠玉未嘗離手
　　　劉裕諷朝廷求九錫
義熈十二年太尉劉裕遣左長史王𢎞還建康諷朝廷
求九錫詔以裕為相國揔百揆揚州牧封十郡為宋公
備九錫之禮位在諸侯王上領征西將軍司豫北徐雍
四州刺史如故裕辭不受
　　　劉裕集朝臣欲受禪
宋王劉裕欲受禪而難於發言乃集朝臣宴飲從容言
曰桓𤣥簒位鼎命已移我首倡大義興復帝室南征北
伐平定四海功成業著遂荷九錫今年將衰暮崇極如
此物忌盛滿非可乆安今欲奉還爵位歸老京師羣臣
惟盛稱功徳莫諭其意日晩坐散中書令傅亮還外乃
悟而宫門已閉亮叩扉請見宋王即開門見之亮入但
曰臣暫宜還都宋王解其意無復他言亮出已夜見長
星竟天拊髀歎曰我常不信天文今始驗矣亮至建康
徴宋王入輔宋王留子義康鎮壽陽宋王至建康傅亮
諷晉恭帝禪位於宋具詔草呈帝使書之恭帝欣然操
筆謂左右曰桓𤣥之時晉氏已無天下重為劉公所延
將二十載今日之事本所甘心遂書赤紙為詔遜于琅
邪第宋王為壇於南郊即皇帝位禮畢自石頭備法駕
入建康宮徐廣又悲感流涕侍中謝晦謂之曰徐公得
無小過廣曰君為宋朝佐命身是晉室遺老悲歡之事
固不可同恭帝臨太極殿大赦改元其犯鄉論清議一
皆蕩滌與之更始
　　　宋順帝禪位于齊王
建元元年進齊公蕭道成爵為王増封十郡宋順帝下
詔禪位于齊順帝當臨軒不肯出逃于佛蓋之下王敬
則勒兵殿庭以板輿入迎順帝順帝收淚謂敬則曰欲
見殺乎敬則曰出居别宮耳官先取司馬家亦如此順
帝泣而彈指曰願後身世世勿復生天王家宮中皆哭
帝拍敬則手曰必無過慮當餉輔國十萬錢是日百僚
陪位侍中謝朏在直當解璽綬陽為不知引枕卧乃以
王儉為侍中解璽綬禮畢順帝乘畫輪車出就東邸問
今日何不奏鼓吹左右莫有應者右光禄大夫王琨至
是攀車獺尾慟哭曰人以壽為歡老臣以壽為戚既不
能先驅螻蟻乃復頻見此事嗚咽不自勝褚淵等奉璽
綬帥百官詣齊宮勸進王即皇帝位于南郊大赦改元
奉宋順帝為汝隂王優崇之禮皆倣宋初築宮丹陽置
兵守衞之以褚淵為司徒賔客賀者滿座褚炤歎曰彦
囘少立名行何意披猖至此門户不幸乃復有今日之
拜使彦囘作中書郎而死不當為一名士邪名徳不昌
乃復有期頥之壽淵固辭不拜奉朝請
　　　王晏以專權取敗
建武四年初尚書令王晏為世祖所寵任及明帝謀廢
鬱林王晏即欣然推奉鬱林王已廢明帝與晏晏於東
府語及時事晏抵掌曰公常言晏怯今定何如明帝即
位晏自謂佐命新朝常非薄世祖故事既居朝端事多
専決内外要職並用所親毎與明帝爭用人明帝雖以
事際須晏而心惡之始安王遙光勸明帝誅晏明帝曰
晏於我有功且未有罪遙光曰晏尚不能為武帝安能
為陛下乎明帝黙然明帝遣心腹左右陳世範等出塗
巷採聽異言晏輕淺無防意望開府數呼相工自視云
當大貴與賔客語好屏人清閒明帝聞之疑晏欲反遂
有誅晏之意奉朝請鮮于文粲宻探上㫖告晏有異志
明帝召晏於華林省誅之鬱林王之將廢也晏從弟御
史中丞思遠謂晏曰兄荷世祖厚恩今一旦贊人如此
事彼或可以權計相須未知兄將來何以自立若及此
引決猶可保全門户不失後名晏曰方噉粥未暇此事
思遠知明帝外待晏厚而内已疑異乘間謂晏曰時事
稍異兄亦覺不凡人多拙於自謀而巧於謀人晏不應
思遠退晏方歎曰世乃有勸人死者旬日而晏敗明帝
聞思遠言故不之罪仍遷侍中
　　　蕭衍内有受禪之志
梁天監元年大司馬蕭衍内有受禪之志沈約微叩其
端大司馬不應它日又進曰今與古異不可以淳風期
物士大夫攀龍附鳳者皆望有尺寸之功今童兒牧豎
皆知齊祚已終明公當承其運天文䜟記又復炳然天
心不可違人情不可失茍厯數所在雖欲謙光亦不可
得已大司馬曰吾方思之約曰公初建牙樊沔此時應
思今王業已成何所復思若不早定大業脱有一人立
異即損威徳且人非金玉時事難保豈可以建安之封
遺之子孫若天子還都公卿在位則君臣分定無復異
心君明於上臣忠於下豈復有人方更同公作賊大司
馬然之約出大司馬召范雲告之雲對略同約㫖大司
馬命草具其事約乃出懷中詔書并諸選置大司馬曰
我起兵於今三年矣功臣諸將實有其勞然成帝業者
卿二人也於是詔進大司馬位相國總百揆揚州牧封
十郡為梁公備九錫之禮置梁百司去録尚書之號
　　　北魏爾朱榮遙制朝政
中大通二年魏爾朱榮雖居外藩遙制朝政樹置親黨
布列敬宗左右伺察動静大小必知敬宗雖受制於榮
然性勤政事朝夕不倦數親覽辭訟理寃獄榮聞之不
恱敬宗又與吏部尚書李神儁議清治選部榮嘗闗補
曲陽縣令神儁以階懸不奏别更擬人榮大怒即遣所
褚者往奪其任神儁懼而辭位榮使尚書左僕射爾朱
世隆攝選榮啓北人為河南諸州敬宗未之許太宰天
穆入見面論敬宗猶不許天穆曰天柱既有大功為國
宰相若請普代天下官恐陛下亦不得違之如何啓數
人為州遽不用也敬宗正色曰天柱若不為人臣朕亦
須代如其猶存臣節無代天下百官之理榮聞之大恚
恨曰天子由誰得立今乃不用我語爾朱皇后性姤忌
屢致忿恚帝遣爾朱世隆語以大理后曰天子由我家
置立今便如此敬宗既外逼於榮内廹皇后恒怏怏不
以萬乘為樂榮見四方無事奏稱參軍許周勸臣取九
錫臣惡其言已斥遣令去榮時望得殊禮故以意諷朝
廷敬宗實不欲與之因稱歎其忠
　　　東西魏下詔移檄
大同元年西魏下詔數髙歡三十罪且曰朕將親總六
軍與丞相掃除凶醜歡亦移檄於東魏謂宇文黒獺斛
思椿為逆徒且言今分命諸將領兵百萬刻期西討
　　　東魏侯景專制河南
中大同元年東魏河南大將軍侯景右足偏短弓馬非
其長而多謀筭諸將髙敖曹彭樂等皆勇冠一時景常
輕之曰此屬皆如豕突勢何所至景常言於丞相髙歡
願得兵三萬横行天下要須濟江縛取蕭衍老公以為
太平寺主歡使將兵十萬專制河南杖任若已之半體
景素輕髙澄嘗謂司馬子如曰髙王在吾不敢有異王
没吾不能與鮮卑小兒共事子如掩其口及歡疾篤澄
詐為歡書以召景先是景與歡約曰今握兵在遠人易
為詐所賜書背請加微㸃歡從之景得書無點辭不至
又聞歡疾篤用其行臺郎王偉計遂擁兵自固歡謂澄
曰我雖病汝面更有餘憂何也澄未及對歡曰豈非憂
侯景叛邪對曰然歡曰景專制河南十四年矣常有飛
揚䟦扈之志顧我能畜養非汝所能駕御也今四方未
定勿遽發喪
　　　髙澄使崔季舒毆帝
太清元年東魏静帝美容儀旅力過人能挾石師子踰
宮牆射無不中好文學從容沈雅時人以為有孝文風
烈大將軍髙澄深忌之使中書黄門郎崔季舒察静帝
動静小大皆令季舒知之澄與季舒書曰癡人比復何
似癡勢小差未宜用心檢校澄嘗侍飲酒舉大觴屬静
帝曰臣澄勸陛下酒静帝不勝忿曰自古無不亾之國
朕亦何用此生為澄怒曰朕朕狗脚朕使崔季舒毆静
帝三拳奮衣而出明日澄使季舒入勞静帝静帝亦謝
焉静帝不堪憂辱詠謝靈運詩曰韓亡子房奮秦帝魯
連恥本自江海人忠義動君子侍講荀濟知帝意乃與
元瑾等謀誅澄澄勒兵入宮見静帝不拜而坐曰陛下
何意反臣父子功存社稷何負陛下邪此必左右妃嬪
輩所為欲殺胡夫人及李嬪静帝正色曰自古唯聞臣
反君不聞君反臣王自欲反何乃責我我殺王則社稷
安不殺則滅亡無日我身且不暇惜況於妃嬪必欲弑
逆緩速在王澄乃下牀叩頭大啼謝罪於是酣飲夜乆
乃出居三日幽静帝於含章臺
　　　武帝為侯景所制
三年武帝雖外為侯景所制而内甚不平景欲以宋子
仙為司空武帝曰調和隂陽安用此物景又請以其黨
二人為便殿主帥武帝不許景不能强心甚憚之使其
軍士入直省中或驅驢馬帶弓刀出入宮庭武帝怪而
問之直閤將軍周石珍對曰侯丞相甲士武帝大怒叱
石珍曰是侯景何謂丞相左右皆懼是後武帝所求多
不遂志飲膳亦為所裁節憂憤成疾卧淨居殿口苦索
宻不得再曰荷荷遂殂景祕不發喪遷殯於昭陽殿迎
太子於永福省使如常入朝王偉陳慶皆侍太子太子
嗚咽流涕不敢泄聲殿外文武皆莫之知
　　　東魏静帝禪位於齊
大寳元年東魏進齊王髙洋位相國揔百揆備九錫侍
中張亮等求入啓事東魏孝静帝在昭陽殿見之亮曰
五行逓運有始有終齊王聖徳欽明萬方歸仰願陛下
遠法堯舜静帝歛容曰此事推挹已乆謹當遜避乃下
御座步就東廊詠范蔚宗後漢書賛曰獻生不辰身播
國屯終我四百永作虞賔所司請發静帝曰古人念遺
簮弊履朕欲與六宮别可乎髙隆之曰今日天下猶陛
下之天下況在六宮静帝步入與妃嬪已下别舉宮皆
哭趙國李嬪誦陳思王詩云王其愛玉體俱享黄髪期
静帝出雲龍門遣太尉彭城王韶等奉璽綬禪位于齊
齊王即皇帝位于南郊
　　　侯景自號宇宙大將軍
侯景自加宇宙大將軍都督六合諸軍事以詔文呈簡
文帝簡文帝驚曰將軍乃有宇宙之號乎
　　　侯景防衞簡文帝
簡文帝自即位以來侯景防衞甚嚴外人莫得進見唯
武林侯諮及僕射王克舍人殷不害並以文弱得出入
卧内簡文帝與之講論而已及南康王會理死克不害
懼禍稍自疎諮獨不離帝朝請無絶景惡之使其仇人
刁戍刺殺諮於廣莫門外簡文帝之即位也景與簡文
帝登重雲殿禮佛為誓云自今君臣兩無猜貳臣固不
負陛下陛下亦不得負臣及會理謀泄景疑簡文帝知
之故殺諮簡文帝自知不乆指所居殿謂殷不害曰龎
㳙當死此下
　　　唐楊國忠告李林甫謀反
天寶十二載楊國忠使人說安禄山誣李林甫與阿布
思謀反禄山使阿布思部落降者詣闕誣告林甫與阿
布思約為父子明皇信之下吏按問林甫壻諌議大夫
楊齊宣懼為所累附國忠意證成之時林甫尚未葬制
削林甫官爵子孫有官者除名流嶺南及黔中給隨身
衣及糧食自餘貲産並没官近親及黨與坐貶者五十
餘人剖林甫棺抉取含珠禠金紫更以小棺如庶人禮
葬之
　　　李峴陳李輔國專權之狀
乾元二年李峴為相於上前叩頭論制敕皆應由中書
出具陳輔國專權亂政之狀肅宗感悟賞其正直輔國
所行事多所變更罷其察事輔國由是讓行軍司馬請
歸本官肅宗不許
　　　顔真卿論元載專權
大厯元年元載專權恐奏事者攻訐其私乃請百官凡
論事皆先白長官長官白宰相然後奏聞仍以上㫖諭
百官曰比日諸司奏事煩多所言多讒毁故委長官宰
相先定其可否刑部尚書顔真卿上疏以為郎官御史
陛下之耳目今使論事者先白宰相是自掩其耳目也
陛下患羣臣之為讒何不察其言之虛實若所言果虛
宜誅之果實宜賞之不務為此而使天下謂陛下厭聽
覽之煩託此為辭以塞諌争之路臣竊為陛下惜之太
宗著司門式云其無門籍人有急奏者皆令門司與仗
家引奏無得闗礙所以防壅蔽也天寳以後李林甫為
相深疾言者道路以目上意不下逮下情不上達䝉蔽
喑嗚卒成幸蜀之禍陵夷至于今日其所從來者漸矣
夫人主大開不諱之路羣臣猶莫敢盡言況今宰相大
臣裁而抑之則陛下所見聞者不過三數人耳天下之
士鉗口結舌陛下見無復言者以為天下無事可論是
林甫復起於今日也昔林甫雖擅權羣臣有不諮宰相
輒奏事者則託以它事隂中傷之猶不敢明令百司奏
事皆先白宰相也陛下儻不早寤漸成孤立後雖悔之
亦無及矣載聞而恨之奏真卿誹謗貶峽州别駕
　　　文宗不從李宗閔奏罷鄭覃
太和七年初李宗閔惡鄭覃在禁中數言事奏罷其侍
講文宗從容謂宰相曰殷侑經術頗似鄭覃宗閔對曰
覃侑經術誠可尚然論議不足聽李徳裕曰覃侑論議
它人不欲聞惟陛下欲聞之後旬日宣出除覃御史大
夫宗閔謂樞宻使崔潭峻曰事一切宣出安用中書潭
峻曰八年天子聽其自行事亦可矣宗閔愀然而止
　　　韋𢎞質言李德裕權重
會昌五年李徳裕秉政日乆好徇愛憎人多怨之自杜
悰崔鉉罷相宦官左右言其太専武宗亦不恱給事中
韋𢎞質上疏言宰相權重不應更領三司錢榖徳裕奏
稱制置職業人主之柄𢎞質受人教導所謂賤人圖柄
臣非所宜言𢎞質坐貶官由是衆怒愈甚
　　　宣宗素惡李徳裕之専
六年宣宗素惡李徳裕之專即位之日徳裕奉册既罷
謂左右曰適近我者非太尉邪毎顧我使我毛髮洒淅
宣宗始聽政以李徳裕同平章事充荆南節度使徳裕
秉權日乆位重有功衆不謂其遽罷聞之莫不驚駭
　　　朱全忠怒韓偓薦人爲相
天復三年初翰林學士承㫖韓偓之登進士第也御史
大夫趙崇知貢舉昭宗返自鳳翔欲用偓為相偓薦崇
及兵部侍郎王賛自代昭宗欲從之崔𦙍惡其分已權
使朱全忠入爭之全忠見昭宗曰趙崇輕薄之魁王賛
無才用韓偓何得妄薦為相昭宗見全忠怒甚不得已
貶偓濮州司馬昭宗宻與偓泣别偓曰是人非復前來
之比臣得逺貶及死乃幸耳不忍見簒弑之辱
　　　朱全忠殺崔𦙍
天祐元年朱全忠宻表崔𦙍專權亂國離間君臣并其
黨鄭元規陳班等皆請誅之詔責授𦙍太子少傅分司
貶元規循州司户班湊州司户下詔罪狀𦙍等全忠宻
令宿衞都指揮使朱友諒以兵圍崔𦙍第殺𦙍及鄭元
規陳班并𦙍所親厚者數人
　　　朱全忠逼昭宗遷都洛陽
初昭宗在華州朱全忠屢表請昭宗遷都洛陽昭宗雖
不許全忠常令東都留守張全義繕修宮室全忠引兵
屯河中昭宗御延喜樓朱全忠遣牙將冦彦卿奉表請
昭宗遷都洛陽及下樓裴樞已得全忠移書促百官東
行驅徙士民號哭滿路罵曰賊臣崔𦙍召朱温來傾覆
社稷使我曹流離至此老幼繦屬月餘不絶車駕發長
安全忠以其將張廷範為御營使毁長安宮室百司及
民間廬舍取其材浮渭㳂河而下長安自是遂丘墟矣
全忠發河南北諸鎮丁匠數萬令張全義治東都宮室
江浙湖嶺諸鎮附全忠者皆輸貨財以助之車駕至華
州民夾道呼萬歳昭宗泣謂曰勿呼萬歲朕不復為汝
主矣館於興徳宫謂侍臣曰鄙語云紇干山頭凍殺雀
何不飛去生處樂朕今漂泊不知竟落何所因泣下沾
襟左右莫能仰視全忠自河中來朝昭宗延全忠入寢
室見何后后泣曰自今大家夫婦委身全忠矣
　　　朱全忠邀昭宗幸私第
以朱全忠兼判左右神䇿及六軍諸衞事全忠置酒私
第邀昭宗臨幸全忠辭昭宗先赴洛陽督修宫室昭宗
與之宴羣臣既罷昭宗獨留全忠及忠武節度使韓建
飲皇后出自捧玉巵以飲全忠晉國夫人可證附昭宗
耳語建躡全忠足全忠以為圖已不飲陽醉而出全忠
奏以長安為佑國軍以韓建為佑國節度使昭宗復遣
間使以絹詔告急於王建楊行宻李克用等令糾帥藩
鎮以圖匡復曰朕至洛陽則為所幽閉詔敕皆出其手
朕意不復得通矣
　　　朱全忠殺李彦威以塞謗
朱全忠聞朱友恭等弑昭宗陽驚號哭自投於地曰奴
輩負我令我受惡名於萬代至東都伏梓宮慟哭流涕
又見昭宣帝自陳非己志請討賊先是護駕軍士有掠
米於市者全忠奏朱友恭不戢士卒侵擾市肆友恭貶
崖州司户復姓名李彦威賜自盡彦威臨刑大呼曰賣
我以塞天下之謗如鬼神何行事如此望有後乎
　　　朱全忠使蔣𤣥暉殺諸王
二年是日社朱全忠使蔣𤣥暉邀昭宗諸子徳王裕棣
王祤䖍王褉沂王禋遂王禕景王祕祁王祺雅王禎瓊
王祥置酒九曲池酒酣悉縊殺之投尸池中
　　　朱全忠急於𫝊禪
朱全忠急於傳禪宻使蔣𤣥暉等謀之𤣥暉與柳璨等
議以魏晉以來皆先封大國加九錫殊禮然後受禪當
次第行之乃先除全忠諸道元帥以示有漸仍以刑部
尚書裴廸為送官告使全忠大怒宣徽副使王殷趙殷
衡疾𤣥暉權寵欲得其處因譛之於全忠曰𤣥暉璨等
欲延唐祚故逗遛其事以須變𤣥暉聞之懼自至壽春
具言其狀全忠曰汝曹巧述閒事以沮我借使我不受
九錫豈不能作天子邪𤣥暉曰唐祚已盡天命歸王愚
智皆知之𤣥暉與柳璨等非敢有背徳但以今兹晉燕
歧蜀皆吾勍敵王遽受禪彼心未服不可不曲盡義理
然後取之欲為王創萬代之業耳全忠叱曰奴果反矣
𤣥暉惶遽辭歸與璨議行九錫時天子將郊祀百官既
習儀裴迪自大梁還言全忠怒曰柳璨蔣𤣥暉等欲延
唐祚乃郊天也璨等懼敕改用來年正月上辛
　　　後唐孟漢瓊居中用事
長興二年以孟漢瓊知内侍省事充宣徽北院使漢瓊
本趙王鎔奴也時范延光趙延壽雖為樞宻使懲安重
誨以剛愎得罪毎於政事不敢可否獨漢瓊與王淑妃
居中用事人皆憚之先是宮中須索稍踰常度重誨輒
執奏由是非分之求殆絶至是漢瓊直以中宮之命取
府庫物不復闗由樞宻院及三司亦無文書所取不可
勝紀
　　　呉徐知誥有傳禪之志
清泰元年呉人多不欲遷都者呉主遣宋齊丘如金陵
諭知誥罷遷都先是知誥乆有傳禪之志以呉主無失
徳恐衆心不恱欲待嗣君宋齊丘亦以為然一旦知誥
臨鏡鑷白髭歎曰國家安而吾老矣奈何周宗知其意
請如江都微以傳禪諷呉主且告齊丘齊丘以宗先已
心疾之遣使馳詣金陵手書切諌以為天時人事未可
知誥愕然後數日齊丘至請斬宗以謝呉主乃黜宗為
池州副使乆之節度副使李建勲行軍司馬徐玠等屢
陳知誥功業宜早從民望召宗復為都押牙知誥由是
疎齊丘
　　　潞王不虞石敬瑭
潞王與石敬瑭皆以勇力善鬬事明宗為左右然心競
素不相恱潞王即位敬瑭不得已入朝山陵既畢不敢
言歸時敬瑭乆病羸瘠太后及魏國公主屢為之言而
鳳翔舊將佐多勸潞王留之惟韓昭𦙍李專美以為趙
延壽在汴不宜猜忌敬瑭潞王亦見其骨立不以為虞
乃曰石郎不惟宻親兼自少與吾同艱難今我為天子
非石郎尚誰託哉乃復以為河東節度使
　　　石敬瑭隂為自全之計
二年河東節度使北面總管石敬瑭既還鎮隂為自全
之計潞王好咨訪外事常命端明殿學士李專美翰林
學士李崧知制誥呂琦薛文遇翰林天文趙延乂等更
直於中興殿庭與語或至夜分敬瑭賂太后左右令伺
潞王之宻謀事無巨細皆知之敬瑭多於賔客前自稱
羸瘠不堪為帥兾朝廷不之忌時契丹屢冦北邊禁軍
多在幽并敬瑭與趙徳鈞求益兵運糧朝夕相繼詔借
河東人有蓄積者菽粟詔鎮州輸絹五萬匹於總管府
糴軍糧率鎮兾人車千五百乗運糧於代州又詔魏博
市糴時水旱民饑敬瑭遣使督趣嚴急山東之民流散
亂始兆矣敬瑭將大軍屯忻州朝廷遣使賜軍士夏衣
傳詔撫諭軍士呼萬歲者數四敬瑭懼幕僚河内段希
堯請誅其倡首者敬瑭命都押牙劉知遠斬挾馬都將
李暉等三十六人以徇潞王聞之益疑敬瑭
　　　呉越胡進思擅廢立之權
後漢天福十二年呉越王𢎞倧性剛嚴内牙統軍使胡
進思恃迎立功干預政事𢎞倧惡之欲授以一州進思
不可進思有所謀議𢎞倧數面折之進思建議遣李孺
贇歸福州及孺贇叛𢎞倧責之進思愈不自安𢎞倧與
内牙指揮使何承訓謀逐進思𢎞倧猶豫未決承訓恐
事泄反以謀告進思𢎞倧夜宴將吏進思疑其圖已與
其黨謀作亂帥親兵百人戎服執兵入見於天䇿堂曰
老奴無罪王何故圖之𢎞倧叱之不退左右持兵者皆
憤怒𢎞倧猝愕不暇發言趨入義和院進思鎻其門矯
稱王命告中外云猝得風疾傳位於同參相府事𢎞俶
進思因帥諸將迎𢎞俶於私第進思稱𢎞倧之命承制
授𢎞俶鎮海鎮東節度使兼侍中𢎞俶曰能全吾兄乃
敢承命不然當避賢路進思許之𢎞俶始視事
　　　郭威鎮鄴都備契丹
乾祐三年朝廷以契丹近入境横行河北諸藩鎮各自
守無扞禦之者議以郭威鎮鄴都使督諸將以備契丹
史𢎞肇欲威仍領樞宻使蘇逢吉以為故事無之𢎞肇
曰領樞宻使則可以便宜從事諸軍畏服號令行矣隱
帝卒從𢎞肇議𢎞肇怨逢吉異議逢吉曰以内制外順
也今反以外制内其可乎制以威為鄴都留守天雄節
度使樞宻使如故仍詔河北兵甲錢榖但見郭威文書
立皆禀應明日朝貴會飲於竇貞固之第𢎞肇舉大觴
屬威厲聲曰昨日廷議一何同異今日為弟飲之逢吉
與楊邠亦舉觴曰是國家之事何足介意𢎞肇又厲聲
曰安定國家在長槍大劒安用毛錐王章曰無毛錐則
財賦何從可出自是將相始有隙
　　　楊邠等以專權見殺
隱帝左右嬖倖浸用事太后親戚亦干預朝政楊邠等
屢裁抑之太后有故人子求補軍職史𢎞肇怒而斬之
隱帝初除三年喪聽樂賜伶人錦袍玉帶伶人詣𢎞肇
謝𢎞肇怒曰士卒守邊苦戰猶未有以賜之汝曹何功
而得此皆奪以還官隱帝欲立所幸耿夫人為后邠以
為太速夫人卒隱帝欲以后禮葬之邠復以為不可隱
帝年益壯厭為大臣所制邠𢎞肇嘗議事於帝前隱帝
曰審圖之勿令人有言邠曰陛下但禁聲有臣等在隱
帝積不能平左右因乗間譛之於隱帝云邠等專恣終
當為亂隱帝信之遂與李業聶文進謀誅邠等議既定
邠等入朝有甲士數十自廣政殿出殺邠𢎞肇於東廡
下文進亟召宰相朝臣班於崇元殿宣云邠等謀反已
伏誅與卿等同慶又召諸軍將校至萬歳殿庭隱帝親
諭之且曰邠等以穉子視朕朕今始得為汝主汝輩免
横憂矣皆拜謝而退
　
　
　
　
　通鑑總𩔖卷十八下
欽定四庫全書
　通鑑總𩔖卷十九上　　　　宋　沈樞　撰
　　四裔門
　　　漢高帝困白登之圍
七年高帝居晉陽聞冒頓居代谷欲擊之使人覘匈奴
冒頓匿其壯士肥牛馬但見老弱及羸畜使者十輩
來皆言匈奴可擊高帝復使劉敬往敬還報曰兩國
相擊此宜夸矜見所長今臣往徒見羸瘠老弱此必
欲見短伏竒兵以争利愚以為匈奴不可擊也是時
漢兵業已行高帝怒罵劉敬曰齊虜以口舌得官今
乃妄言沮吾軍械繫敬廣武高帝先至平城兵未盡
到冒頓縱精兵四十萬騎圍高帝於白登七日漢兵
中外不得相救餉高帝用陳平袐計使使間厚遺閼
氏閼氏謂冒頓曰兩主不相困今得漢地而單于終
非能居之也乃解圍之一角會天大霧漢使人往來
匈奴不覺陳平請令負弩𫝊兩矢外鄉從解角直出
高帝出圍至平城漢大軍亦到敵騎遂解去高帝至廣
武赦劉敬曰吾不用公言以困平城吾皆已斬前使十
輩矣乃封敬二千户為闗内侯號為建信侯高帝南過
曲逆曰壯哉縣吾行天下獨見洛陽與是耳乃更封陳
平為曲逆侯盡食之平從帝征伐凡六出竒計輒益封
邑焉
　　　高后不報冒頓嫚書之辱
孝惠三年以宗室女為公主嫁匈奴冒頓單于是時冒
頓方強為書使使遺高后辭極䙝嫚高后大怒召將相
大臣議斬其使者發兵擊之樊噲曰臣願得十萬衆横
行匈奴中中郎將季布曰噲可斬也前匈奴圍高帝於
平城漢兵三十二萬噲為上將軍不能解圍今歌吟之
聲未絶傷夷者甫起而噲欲揺動天下妄言以十萬衆
横行是面謾也且冒頓譬如禽獸得其善言不足喜惡
言不足怒也高后曰善令大謁者張釋報書深自謙遜
以謝之并遺以車二乗馬二駟冒頓復使使來謝曰未
嘗聞中國禮義陛下幸而赦之因獻馬遂和親
　　　中行說教單于不好漢物
前六年冒頓死子稽粥立號曰老上單于老上單于初
立也帝復遣宗室女公主為單于閼氏使宦者燕人中
行說傳公主說不欲行漢强使之說曰必我也為漢患
者中行說既至因降單于單于甚親幸之初匈奴好漢
繒絮食物中行說曰匈奴人衆不能當漢之一郡然所
以强者以衣食異無仰於漢也今單于變俗好漢物漢
物不過什二則匈奴盡歸於漢矣其得漢繒絮以馳草
棘中衣袴皆裂敝以示不如旃裘之完善也得漢食物
皆去之以示不如湩酪之便美也於是說教單于左右
疏記以計課其人衆畜牧其遺漢書牘及印封皆令長
大倨傲其辭自稱天地所生日月所置匈奴大單于
　　　揚雄諫哀帝不許單于來朝
建平四年匈奴單于上書願朝五年哀帝以問公卿亦
以為虛費府帑可且勿許單于使辭去未發黄門郎揚
雄上書諫曰臣聞六經之治貴於未亂兵家之勝貴於
未戰二者不可不察也今單于上書求朝國家辭之臣
愚以為漢與匈奴從此隙矣匈奴本五帝所不能臣三
王所不能制其不可使隙明甚以秦始皇之强䝉恬之
威然不敢窺西河乃築長城以界之會漢初興以髙祖
之威靈三十萬衆困於平城時奇譎之士計畫之臣甚
衆卒其所以脫者世莫得而言也又髙皇后時匈奴悖
慢大臣權書遺之然後得解及孝文時匈奴侵暴北邊
候騎至雍甘泉京師大駭發三將軍屯細柳棘門霸上
以備之數月乃罷孝武即位設馬邑之權欲誘匈奴徒
費財勞師一騎不可得見況單于之面乎其後深惟社
稷之計規恢萬載之策乃大興師數十萬使衞青霍去
病操兵前後十餘年於是浮西河絶大幕破寘顔襲王
庭窮極其地追奔逐北封狼居胥山禪於姑衍以臨翰
海匈奴震怖益求和親然而未肯稱臣也且夫前世豈
樂傾無量之費役無罪之民快心於狼望之北哉以為
不壹勞者不乆佚不暫費者不乆寧是以忍百萬之師
以摧餓虎之喙運府庫之財填盧山之壑而不悔也至
本始之初匈奴有桀心欲掠烏孫侵公主乃發五將之
帥十五萬騎以擊之時鮮有所獲徒奮揚威武明漢兵
若雷風耳雖空行空反尚誅兩將軍故北狄不服中國
未得髙枕安寢也逮至元康神爵之間大化神明鴻恩
溥洽而匈奴内亂五單于爭立日遂呼韓邪攜國歸死
扶伏稱臣然尚羈縻之計不顓制自此之後欲朝者不
距不欲者不强何者外國天性忿鷙形容魁健負力怙
氣難化以善易肄以惡其彊難詘其和難得故未服之
時勞師逺攻傾國殫貨伏尸流血破堅拔敵如彼之難
也既服之後慰薦撫循交接賂遺威儀俯仰如此之備
也往時嘗屠大宛之城蹈烏桓之壘探姑繒之壁藉蕩
姐之場艾朝鮮之旃拔兩越之旗近不過旬月之役逺
不離二時之勞固已犁其庭掃其閭郡縣而置之雲徹
席捲後無餘災唯北狄為不然真中國之堅敵也今單
于歸義懷欵誠之心欲離其庭陳見於前此乃上世之
遺策神靈之所想望國家雖費不得已者也奈何距以
來厭之辭疎以無日之期消往昔之恩開將來之隙夫
疑而隙之使有恨心負前言縁往辭歸怨於漢因以自
絶終無北面之心威之不可諭之不能焉得不為大憂
乎夫百年勞之一日失之費十而愛一臣竊為國不安
也唯陛下少留意於未亂未戰以遏邊萌之禍書奏天
子寤焉召還匈奴使者更報單于書而許之
　　　匈奴烏孫諸國皆來朝内屬
元壽二年匈奴單于及烏孫大昆彌伊秩靡皆來朝漢
以為榮是時西域凡五十國自譯長至將相侯王皆佩
漢印綬凡三百七十六人而康居大月氐安息罽賓烏
弋之屬皆以絶逺不在數中其來貢獻則相與報不督
録總領也自黄龍以來單于每入朝其賞賜錦繡繒絮
輒加厚於前以慰接之
　　　嚴尤陳三策五難
始建國三年王莽遣中郎將藺苞副校尉戴級將兵萬
騎多齎珍寳至雲中塞下招誘呼韓邪單于諸子單于
歴告左右部都尉諸邊王入塞寇盜殺鴈門朔方太守
都尉略吏民畜産不可勝數縁邊虛耗是時諸將在邊
以大衆未集未敢出擊匈奴討濊將軍嚴尤諫曰臣聞
匈奴為害所從來乆矣未聞上世有必征之者也後世
三家周秦漢征之然皆未有得上策者也周得中策漢
得下策秦無策焉當周宣王時獫狁内侵至于涇陽命
將征之盡境而還其視戎狄之侵譬猶蟁蝱敺之而已
故天下稱眀是為中策漢武帝選將練兵約齎輕糧深
入逺戍雖有克獲之功胡輒報之兵連禍結三十餘年
中國罷耗匈奴亦創艾而天下稱武是為下策秦始皇
不忍小恥而輕民力築長城之固延袤萬里轉輸之行
起於負海疆境既完中國内竭以喪社稷是為無策今
天下遭陽九之厄比年饑饉西北邊尤甚發三十萬衆
具三百日糧東援海岱南取江淮然後乃備計其道里
一年尚未集合兵先至者聚居暴露師老械弊埶不可
用此一難也邊既空虛不能奉軍糧内調郡國不相及
屬此二難也計一人三百日食用糒十八斛非牛力不
能勝牛又當自齎食加二十斛重矣胡地沙鹵多乏水
草以往事揆之軍出未滿百日牛必物故且盡餘糧尚
多人不能負此三難也胡地秋冬甚寒春夏甚風多齎
釡鍑薪炭重不可勝食糒飲水以歴四時師有疾疫之
憂是故前世伐胡不過百日非不欲久埶力不能此四
難也輜重自隨則輕銳者少不得疾行虜徐遁逃埶不
能及幸而逢虜又累輜重如遇險阻衘尾相隨虜要遮
前後危殆不測此五難也大用民力功不可必立臣伏
憂之今既發兵宜縱先至者令臣尤等深入霆擊且以
創艾胡虜莽不聽尤言轉兵穀如故天下騷動
　　　陳遵拒單于不肯尊漢
更始二年更始遣中郎將歸德侯颯大司馬䕶軍陳遵
使匈奴授單于漢書制璽綬因送云當餘親屬貴人從
者還匈奴單于輿驕謂遵颯曰匈奴本與漢為兄弟匈
奴中亂孝宣皇帝輔立呼韓邪單于故稱臣以尊漢今
漢亦大亂為王莽所簒匈奴亦出兵擊莽空其邊境令
天下騷動思漢莽卒以敗而漢復興亦我力也當復尊
我遵與相牚拒單于終持此言
　　　光武不許臧宫馬武擊匈奴
建武二十七年朗陵侯臧宫揚虛侯馬武上書曰匈奴
貪利無有禮信窮則稽首安則侵盗今其人畜疫死旱
蝗赤地疲困乏力不當中國一郡萬里死命縣在陛下
福不再來時或易失豈宜固守文德而墮武事乎今命
將臨塞厚縣購賞喻告髙句驪烏桓鮮卑攻其左發河
西四郡天水隴西羌胡擊其右如此北虜之滅不過數
年臣恐陛下仁恩不忍謀臣狐疑令萬世刻石之功不
立於聖世詔報曰黄石公記曰柔能制剛弱能制强舍
近謀逺者勞而無功舍逺謀近者逸而有終故曰務廣
地者荒務廣德者强有其有者安貪其有者殘殘滅之
政雖成必敗今國無善政災變不息百姓驚惶人不自
保而復欲逺事邊外乎自是諸將莫敢復言兵事者
　　　班超伏兵擊虜騎
永元二年月氐求尚公主班超拒還其使由是怨恨遣
其副王謝將兵七萬攻超超衆少皆大恐超譬軍士曰
月氐兵雖多然數千里踰蔥領來非有運輸何足憂邪
但當收穀堅守彼饑窮自降不過數十日決矣謝遂前
攻超不下又鈔掠無所得超度其糧將盡必從龜兹求
食乃遣兵數百於東界要之謝果遣騎齎金銀珠玉以
賂龜兹超伏兵遮擊盡殺之持其使首以示謝謝大驚
即遣使請罪願得生歸超縱遣之月氐由是大震歳奉
貢獻
　　　晉江統作徙戎論以警朝廷
元康九年孟觀大破氐衆於中亭獲齊萬年太子洗馬
江統以為戎狄亂華宜早絶其原乃作徙戎論以警朝
廷曰夫夷蠻戎狄地在要荒禹平九土而西戎即叙其
性氣貪婪凶悍不仁四夷之中戎狄為甚弱則畏服强
則侵叛當其强也以漢之髙祖困於白登孝文軍於霸
上及其弱也以元成之微而單于入朝此其已然之效
也是以有道之君牧夷狄也惟以待之有備禦之有常
雖稽顙執贄而邊城不弛固守强暴為寇而兵甲不加
逺征期令境内獲安疆場不侵而已及至周室失統諸
侯專征封疆不固而利害異心戎狄乗間得入中國或
招誘安撫以為己用自是四夷交侵與中國錯居及秦
始皇并天下兵威旁達攘胡走越當是時中國無復四
夷也漢建武中馬援領隴西太守討叛羌徙其餘種於
關中居馮翊河東空地數歳之後族𩔖蕃息既恃其肥
强且苦漢人侵之永初之元羣羌叛亂覆没將守屠破
城邑鄧隲敗北侵及河内十年之中夷夏俱敝任尚馬
賢僅乃克之自此之後餘燼不盡小有際會輒復侵叛
中世之寇惟此為大魏興之初與蜀分隔疆埸之戎一
彼一此武帝徙武都氐於秦川欲以弱寇强國扞禦蜀
虜此盖權宜之計非萬世之利也今者當之已受其敝
矣夫關中土沃物豐帝王所居未聞羌氐宜在此土也
非我族𩔖其心必異而因其衰敝遷之畿服士庶翫習
侮其輕弱使其怨恨之氣毒於骨髓至於蕃育衆盛則
坐生其心以貪悍之性挾憤怒之情候隙乗便輒為横
逆而居封域之内無障塞之隔掩不備之人收散野之
積故能為禍滋蔓暴害不測此必然之埶已驗之事也
當今之宜宜及兵威方盛衆事未罷徙馮翊北地新平
安定界内諸羌著先零罕开析支之地徙扶風始平京
兆之氐出還隴右著隂平武都之界廪其道路之糧令
足自致各附本種反其舊土使屬國撫夷就安集之戎
晉不雜並得其所縱有猾夏之心風塵之警則絶逺中
國隔閡山河雖為寇暴所害不廣矣朝廷不能用
　　　匈奴號劉淵為大單于
永興元年初太弟頴表匈奴左賢王劉淵為冠軍將軍
監五部軍事使將兵在鄴淵子聰驍勇絶人博涉經史
善屬文彎弓三百斤弱冠游京師名士莫不與交頴以
聦為積弩將軍淵從祖右賢王宣謂其族人曰自漢亡
以來我單于徒有虛號無復尺土自餘王侯降同編户
今吾衆雖衰猶不減二萬奈何斂手受役奄過百年左
賢王英武超世天茍不欲興匈奴必不虗生此人也今
司馬氏骨肉相殘四海鼎沸復呼韓邪之業此其時矣
乃相與謀推淵為大單于使其黨呼延攸詣鄴告之淵
白頴請歸會葬頴弗許及王浚東嬴公騰起兵淵説頴
曰今二鎮跋扈衆十餘萬恐非宿衞及近郡士衆所能
禦也請為殿下還説五部以赴國難二豎之首可指日
而懸也頴恱拜淵為北單于參丞相軍事淵至左國城
劉宣等上大單于之號二旬之間有衆五萬都於離石
以聰為鹿蠡王
　　　唐公結突厥以益兵勢
隋義寧元年劉文靜勸李淵與突厥相結資其士馬以
益兵勢淵從之自為手啟卑辭厚禮遺始畢可汗云欲
大舉義兵逺迎主上復與突厥和親如開皇之時若能
與我俱南願勿侵暴百姓若但和親坐受寳貨亦唯可
汗所擇始畢得啟謂其大臣曰隋主為人我所知也若
迎以來必害唐公而擊我無疑矣茍唐公自為天子我
當不避盛暑以兵馬助之即命以此意為復書使者七
日而返將佐皆喜請從突厥之言淵不可裴寂劉文靜
等皆曰今義兵雖集而戎馬殊乏胡兵非所湏而馬不
可失若復稽回恐其有悔淵曰諸君宜更思其次寂等
乃請尊天子為太上皇立代王為帝以安隋室移檄郡
縣改易旗幟雜用絳白以示突厥淵曰此可謂掩耳盜
鍾然逼於時事不得不爾乃許之遣使以此議告突厥
　　　唐髙祖每優容突厥
武德元年突厥始畢可汗遣骨咄禄持勒來宴之於太
極殿奏九部樂時中國人避亂者多入突厥突厥强盛
東自契丹室韋西盡吐谷渾髙昌諸國皆臣之控弦百
餘萬髙祖以初起資其兵馬前後餉遺不可勝紀突厥
恃功驕倨每遣使者至長安多暴横髙祖優容之
　　　太宗不肯乗間擊突厥
貞觀元年鴻臚卿鄭元璹使突厥還言於太宗曰突厥
興衰專以羊馬為候今其國民饑畜瘦此將亡之兆也
不過三年太宗然之羣臣多勸上乗間擊突厥太宗曰
新與人盟而背之不信利人之災不仁乗人之危以取
勝不武縱使其種落盡叛六畜無餘朕終不擊必待有
罪然後討之
　　　太宗不肯勞民修堡鄣
二年突厥寇邊朝臣或請修古長城發民乗堡障太宗
曰突厥災異相仍頡利不懼而修德暴虐滋甚骨肉相
攻亡在朝夕朕方為公掃清沙漠安用勞民逺修鄣塞
乎
　　　張公謹言突厥可取之狀
三年代州都督張公謹上言突厥可取之狀以為頡利
縱欲逞暴誅忠良暱姦佞一也薛延陀等諸部皆叛二
也突利拓設欲谷設皆得罪無所自容三也塞北霜早
糇糧乏絶四也頡利疎其族𩔖親委諸胡胡人反覆大
軍一臨必生内變五也華人入北其衆甚多比聞所在
嘯聚保據山險大軍出塞自然響應六也太宗以頡利
可汗既請和親復援梁師都命兵部尚書李靖為行軍
總管討之以張公謹為副
　　　太宗自謂得禦戎上策
以李世勣為通漢道行軍總管李靖為定襄道行軍總
管柴紹為金河道行軍總管薛萬徹為暢武道行軍總
管衆合十餘萬皆受李靖節度分道出擊突厥任城王
道宗擊突厥於靈州破之突利可汗入朝太宗謂侍臣
曰往者太上皇以百姓之故稱臣於突厥朕常痛心今
單于稽顙庶幾可雪前恥靺羯遣使入貢太宗曰靺羯
逺來盖突厥已服之故也昔人謂禦戎無上策朕今治
安中國而四夷自服豈非上策乎
　　　四夷君長請太宗為天可汗
四年四夷君長詣闕請太宗為天可汗太宗曰我為大
唐天子又下行可汗事乎羣臣及四夷皆稱萬歳是後
以璽書賜西北君長皆稱天可汗
　　　太宗數頡利五罪
突厥頡利可汗至長安太宗御順天樓盛陳文物引見
頡利數之曰汝藉父兄之業縱淫虐以取亡罪一也數
與我盟而背之二也恃强好戰暴骨如莽三也蹂我稼
穡掠我子女四也我宥汝罪存汝社稷而遷延不來五
也然自便橋以來不復大入為寇以是得不死耳頡利
哭謝而退詔館於太僕厚廪食之上皇聞擒頡利歎曰
漢髙祖困白登不能報今我子能滅突厥吾託付得人
復何憂哉
　　　太宗詔羣臣議處突厥部落
突厥既亡其部落或北附薛延陁或西奔西域其降唐
者尚十萬口詔羣臣議區處之宜朝士多言北邊自古
為中國患今幸而破亡宜悉徙之河南兖豫之間分其
種落散居州縣教之耕織可以化悍敵為農民永空塞
北之地中書侍郎顔師古請皆置之河北分立酋長領
其部落則永永無患矣禮部侍郎李百藥以為突厥雖
云一國然其種𩔖區分各有酋帥今宜因其離散各即
本部署為君長不相臣屬國分則弱而易制勢敵則難
相吞滅各自保全必不能抗衡中國仍請於定襄置都
䕶府為其節度此安邊之長策也夏州都督竇靜以為
置之中國有損無益莫若因其破亡之餘假之王侯之
號妻以宗室之女分其土地析其部落使其權弱勢分
易為羈制可使常為藩臣永保邊塞温彦博請準漢建
武故事置降匈奴於塞下全其部落順其土俗以實空
虛之地使為中國扞蔽策之善者也魏徵以為突厥世
為寇盜百姓之讎也今幸而破亡陛下以其降附不忍
盡殺宜縱之使還故土不可留之中國夫聲教以外之
人弱則請服强則叛亂固其常性今降者衆近十萬數
年之後蕃息倍多必為腹心之疾不可悔也晉初諸胡
與民雜居中國郭欽江統皆勸武帝驅出塞外以絶亂
階武帝不從後二十餘年伊洛之間遂為氊裘之域此
前事之明鑑也彦博曰王者之於萬物天覆地載靡有
所遺今突厥窮來歸我奈何棄之而不受乎孔子曰有
教無𩔖若救其死亡授以生業教之禮義數年之後悉
為吾民選其酋長使入宿衞畏威懷德何後患之有太
宗卒用彦博策處突厥降衆東自幽州西至靈州分突
厥故所統之地置四州都督府又分頡利之地為六州
左置定襄都督府右置雲中都督府以統其衆其餘酋
長至者皆拜將軍中郎將布列朝廷五品已上百餘人
殆與朝士相半因而入居長安者近萬家
　　　太宗遣突厥還舊部
十三年自結社率之反言事者多云突厥留河南不便
詔突厥及胡在諸州安置者並令度河還其舊部俾世
作藩屏長保邊塞太宗謂侍臣曰中國根幹也四夷枝
葉也割根幹以奉枝葉木安得滋榮朕不用魏徵言幾
致狼狽
　　　褚遂良勸太宗立髙昌國
十六年初髙昌既平歳發兵千餘人戍守其地褚遂良
上疏以為聖王為治先華夏而後夷狄陛下興兵取髙
昌數郡蕭然累年不復歳調千餘人屯戍逺去鄉里破
産辦裝又謫徙罪人皆無頼子弟適足騒擾邊鄙豈能
有益行陳所遣多復逃亡徒煩追捕加以道塗所經沙
磧千里冬風如割夏風如焚行人往來遇之多死設使
張掖酒泉有烽燧之警陛下豈得髙昌一夫斗粟之用
終當發隴右諸州兵食以赴之耳然則河西者中國之
心腹髙昌者它人之手足奈何糜弊本根以事無用之
土乎且陛下得突厥吐谷渾皆不有其地為之立君長
以撫之髙昌獨不得與為比乎叛而執之服而封之刑
莫威焉德莫厚焉願更擇髙昌子弟可立者使君其國
子子孫孫負荷大恩永為唐室藩輔内安外寧不亦善
乎太宗弗聽及西突厥入寇太宗悔之曰魏徵褚遂良
勸我復立髙昌吾不用其言今方自咎耳
　　　中宗令内外官進平突厥之策
景龍元年制以突厥黙啜寇邊命内外官各進平突厥
之策右補闕盧俌上疏以為郤縠説禮樂敦詩書為晉
元帥杜預射不穿札建平吳之勲是知中權制謀不取
一夫之勇如沙吒忠義驍將之材本不足以當大任又
鳴沙之役主將先進宜正邦憲賞罰既明敵無不服又
邊州刺史宜精擇其人使之蒐卒乗積資糧來則禦之
去則備之去歳四方旱災未易興師當理内以及外綏
近以來逺俟倉廪實士卒練然後大舉以討之中宗善
之
　　　吐蕃求毛詩春秋禮記
開元十九年遣鴻臚卿崔琳使于吐蕃吐蕃使者稱公
主求毛詩春秋禮記正字于休烈上疏以為東平王漢
之懿親求史記諸子漢猶不與況吐蕃國之寇讎今資
之以書使知用兵權略愈生變詐非中國之利也事下
中書門下議之裴光庭等奏吐蕃聾昧頑嚚乆叛新服
因其有請賜以詩書庶使之漸陶聲教化流無外休烈
徒知書有權略變詐之語不知忠信禮義皆從書出也
明皇曰善遂與之
　　　韓偓諫回鶻發兵赴難
天復二年回鶻遣使入貢請發兵赴難昭宗命翰林學
士承㫖韓偓荅書許之偓上言回鶻入援不可倚信彼
見國家人物華靡而城邑荒殘甲兵彫弊必有輕中國
之心啟其貪婪且自會昌以來回鶻為國家所破恐其
乗危復怨所賜可汗書宜諭以小小寇竊不須赴難虚
愧其意實沮其謀從之
　　　燕韓延徽教契丹威服諸國
後梁貞明二年初燕人苦劉守光殘虐軍士多亡歸契
丹契丹日益强大契丹王阿保機自稱皇帝國人謂之
天皇王以妻述律氏為皇后述律后勇決多權變阿保
機行兵御衆述律后常預其謀晉王方經營河北欲結
契丹為援常以叔父事阿保機以叔母事述律后劉守
光末年衰困遣參軍韓延徽求援於契丹契丹主怒其
不拜留之使牧馬於野延徽有智略頗知屬文述律后
言於契丹主曰延徽能守節不屈此今之賢者奈何辱
以牧圉宜禮而用之契丹主召延徽與語恱之遂以為
謀主舉動訪焉延徽始教契丹建牙開府築城郭立市
里以處漢人使各有配偶墾蓺荒田由是漢人各安生
業逃亡者益少契丹威服諸國延徽有助焉頃之延徽
逃奔晉陽晉王欲置之幕府掌書記王緘疾之延徽復
詣契丹契丹主待之益厚以延徽為相累遷至中書令
晉王遣使至契丹延徽寓書於晉王叙所以北去之意
且曰非不戀英主非不思故鄉所以不留正懼王緘之
讒耳因以老母為託且曰延徽在此契丹必不南牧故
終同光之世契丹不深入者韓延徽之力也
　　　後唐楊檀乞勿許萴剌等歸國
長興三年初契丹舍利萴剌與惕隱皆為趙德鈞所擒
契丹屢遣使請之明宗謀於羣臣德鈞等皆曰契丹所
以數年不入邊數求和者以此輩在南故也縱之則邊
患復生明宗以問冀州刺史楊檀對曰萴剌契丹之驍
將曏助王都謀危社稷幸而擒之陛下免其死為賜已
多契丹失之如喪手足彼在朝廷數年知中國虛實若
得歸為患必深彼纔出塞則南向發矢矣恐悔之無及
明宗乃止
　　　後晉石敬瑭以父禮事契丹
天福元年石敬瑭遣間使求救於契丹令桑維翰草表
稱臣於契丹主且請以父禮事之約事捷之日割盧龍
一道及鴈門關以北諸州與之劉知逺諫曰稱臣可矣
以父事之太過厚以金帛賂之自足致其兵不必許以
土田恐異日大為中國之患悔之無及敬瑭不從表至
契丹契丹主大喜白其母曰兒比夢石郎遣使來今果
然此天意也乃為復書許俟仲秋傾國赴援
　　　契丹大敗唐兵
契丹主將五萬騎號三十萬自揚武谷而南旌旗不絶
三千餘里至晉陽陳於汾北之虎北口先遣人謂敬瑭
曰吾欲令日即破賊可乎敬瑭遣人馳告曰南軍甚厚
不可輕請俟明日議戰未晩也使者未至契丹已與唐
騎將髙行周符彦卿合戰敬瑭乃遣劉知逺出兵助之
唐兵大敗是夕敬瑭出北門見契丹主契丹主執敬瑭
手恨相見之晩敬瑭問曰皇帝逺來士馬疲倦遽與唐
戰而大勝何也契丹主曰始吾自北來謂唐必斷鴈門
諸路伏兵險要則吾不可得進矣使人偵視皆無之吾
是以長驅深入知大事必濟也兵既相接我氣方銳彼
氣方沮若不乗此急擊之曠日持乆則勝負未可知矣
此吾所以亟戰而勝不可以勞逸常理論也敬瑭甚歎
伏
　　　契丹立石敬瑭為晉帝
契丹主謂石敬瑭曰吾三千里來赴難必有成功觀汝
氣貌識量真中原之主也吾欲立汝為天子敬瑭辭讓
數四將吏復勸進乃許之契丹主作冊書命敬瑭為大
晉皇帝自解衣冠授之築壇於柳林是日即皇帝位割
幽薊瀛莫涿檀順新媯儒武雲應寰朔蔚十六州以與
契丹仍許歳輸帛三十萬匹
　　　契丹擇髙祖兄子守河東
髙祖與契丹主將引兵而南欲留一子守河東咨於契
丹主契丹主令髙祖盡出諸子自擇之髙祖兄子重貴
父敬儒早卒髙祖養以為子貌𩔖帝而短小契丹主指
之曰此大目者可也乃以重貴為北京留守太原尹河
東節度使
　　　契丹述律后責趙德鈞乗亂邀利
唐趙德鈞趙延壽南奔潞州髙祖與契丹主至潞州德
鈞父子迎謁於髙河契丹主遂鏁德鈞延壽送歸其國
德鈞見述律太后悉以所齎寳貨并籍其田宅獻之太
后問曰汝近者何為往太原德鈞曰奉唐主之命太后
指天曰汝從吾兒求為天子何妄語邪汝欲為天子何
不先擊退吾兒徐圗亦未晩汝為人臣既負其主不能
擊敵又欲乗亂邀利所為如此何面目復求生乎德鈞
俛首不能對又問器玩在此田宅何在德鈞曰在幽州
太后曰幽州今屬誰德鈞曰屬太后太后曰然則又何
獻焉德鈞益慙自是鬱鬱不多食踰年而卒
　　　吳巒不肯臣於契丹
二年契丹主自上黨歸過雲州大同節度使沙彦珣出
迎契丹主留之不使還鎮節度判官吳巒在城中謂其
衆曰吾屬禮義之俗安可臣於契丹乎衆推巒領州事
閉城不受契丹之命契丹攻之不克
　　　吳徐誥欲結契丹以取中國
吳徐誥用宋齊丘策欲結契丹以取中國遣使以美女
珍玩泛海修好契丹主亦遣使報之
　　　契丹倣中國置公卿庶官
是歳契丹改元會同國號大遼公卿庶官皆倣中國參
用中國人以趙延壽為樞密使尋兼政事
　　　髙祖臣事契丹甚謹
三年以馮道為契丹太后冊禮使左僕射劉昫為契丹
主冊禮使備鹵簿儀仗車輅詣契丹行禮契丹主大悦
髙祖事契丹甚謹奉表稱臣謂契丹主為父皇帝每契
丹使至髙祖於别殿拜受詔敇歳輸金帛三十萬之外
吉凶慶弔歳時贈遺玩好珍異相繼於道乃至應天太
后元帥太子偉王南北二王韓延徽趙延壽等諸大臣
皆有賂遺小不如意輒來責讓髙祖常卑辭謝之晉使
者至契丹契丹驕倨多不遜語使者還以聞朝野咸以
為恥而髙祖事之曾無倦意以是終帝之世與契丹無
隙
　　　契丹欲使王威襲父土地
四年初義武節度使王處直子威避王都之難亡在契
丹至是義武缺帥契丹主遣使來言請使威襲父土地
如我朝之法髙祖辭以中國之法必自刺史團練防禦
序遷乃至節度使請遣威至此漸加進用契丹主怒復
遣使來言曰爾自節度使為天子亦有階級邪髙祖恐
其滋蔓不已厚賂契丹且請以處直兄孫廷𦙍為義武
節度使以厭其意契丹怒稍解
　　　髙祖喜安彦威屈節奉契丹
五年北都留守同平章事安彦威入朝髙祖曰吾所重
者信與義昔契丹以義救我我今以信報之聞其徵求
不已公能屈節奉之深稱朕意對曰陛下以蒼生之故
猶卑辭厚幣以事之臣何屈節之有髙祖恱
　　　桑維翰請養兵息民觀釁而動
六年成德節度使安重榮恥臣契丹見契丹使者必箕
踞慢罵使過其境或濳遣人殺之契丹以讓髙祖髙祖
為之遜謝重榮上表數千言大抵斥髙祖父事契丹竭
中國以媚無厭之虜又以此意為書遺朝貴及移藩鎮
云已勒兵必與契丹決戰髙祖以重榮方握强兵不能
制甚患之泰寧節度使桑維翰知重榮已蓄姦謀又慮
朝廷重違其意密上疏曰陛下免於晉陽之難而有天
下皆契丹之功也不可負之今重榮恃勇輕敵吐渾假
手執仇皆非國家之利不可聽也契丹與國家恩義非
輕信誓甚著彼無間隙而自啟釁端就使克之後患愈
重萬一不克大事去矣議者以歳輸繒帛謂之耗蠧有
所卑遜謂之屈辱殊不知兵連而不休禍結而不解財
力將匱耗蠧孰甚焉用兵則武吏功臣過求姑息邊藩
逺郡得以驕矜下陵上替屈辱孰大焉臣願陛下訓農
習戰養兵息民俟國無内憂民有餘力然後觀釁而動
則動必有成矣又鄴都富盛國家藩屏今主帥赴闕軍
府無人臣竊思慢藏誨盜之言勇夫重閉之義乞陛下
略加巡幸以杜姦謀髙祖謂使者曰朕比日以來煩懣
不決今見卿奏如醉醒矣卿勿以為憂
　　　漆安重榮首送契丹
七年鎮州牙將自西郭水碾門導官軍入城殺守陴民
二萬人執安重榮斬之杜重威殺導者自以為功重榮
首至鄴都髙祖命漆之函送契丹
　　　景延廣不肯稱臣於契丹
齊王之初即位也大臣議奉表稱臣告哀於契丹景延
廣請致書稱孫而不稱臣李崧曰屈身以為社稷何恥
之有陛下如此它日必躬擐甲胄與契丹戰於時悔無
益矣延廣固爭馮道依違其間齊王卒從延廣議契丹
大怒遣使來責讓且言何得不先承禀遽即帝位延廣
復以不遜語荅之契丹盧龍節度使趙延壽欲代晉帝
中國屢說契丹擊晉契丹主頗然之
　　　景延廣以大言致契丹入寇
八年初河陽牙將喬榮從趙延壽入契丹契丹以為回
圖使景延廣說齊王囚榮於獄悉取邸中之貨凡契丹
之人販易在晉境者皆殺之奪其貨大臣皆言契丹有
大功於晉不可負遂釋榮慰賜而歸之榮辭延廣延廣
大言曰歸語而主先帝為北朝所立故稱臣奉表今上
乃中國所立所以降志於北朝者正以不敢忘先帝盟
約故耳為鄰稱孫足矣無稱臣之理北朝皇帝勿信趙
延壽誑誘輕侮中國中國士馬爾所目睹翁怒則來戰
孫有十萬横磨劒足以相待它日為孫所敗取笑天下
毋悔也榮乃曰公所言頗多懼有遺忘願記之紙墨延
廣命吏書其語以授之榮具以白契丹主契丹主大怒
入晉之志始決桑維翰屢請遜辭以謝契丹每為延廣
所沮齊王以延廣為有定策功故寵冠羣臣又總宿衞
兵故大臣莫能與之爭河東節度使劉知逺知延廣必
致敵而畏其方用事不敢言但益募兵奏置興捷武節
等十餘軍以備契丹
　　　楊光逺密告契丹令取中國
初髙祖以馬三百借平盧節度使楊光逺景延廣以詔
命取之光逺怒密告契丹以晉主負德違盟境内大饑
公私困竭乗此際攻之一舉可取趙延壽亦勸之契丹
主乃集山後及盧龍兵合五萬人使延壽將之委延壽
經略中國曰若得之當立汝為帝又常指延壽謂晉人
曰此汝主也延壽信之由是為契丹盡力畫取中國之
策朝廷頗聞其謀遣使城南樂及德清軍徵近道兵以
備之
　　　李守貞大敗契丹於馬家口
開運元年李守貞等至馬家口契丹遣步卒萬人築壘
散騎兵於其外餘兵數萬屯河西船數十艘度兵未已
晉兵薄之契丹騎兵退走晉兵進攻其壘拔之契丹大
敗乗馬赴河溺死者數千人俘斬亦數千人河西之兵
慟哭而去由是不敢復東
　　　李彛殷侵契丹之境
定難節度使李彛殷奏將兵四萬自麟州濟河侵契丹
之境以彛殷為契丹西南面招討使初契丹主得貝州
博州皆撫慰其人或拜官賜服章及敗於戚城及馬家
口忿恚所得民皆殺之得軍士燔炙之由是晉人憤怒
戮力爭奮
　　　契丹主畏晉軍之盛
契丹偽棄元城去伏精騎於古頓丘城以俟晉軍鄴都
留守張從恩屢奏敵已遁去大軍欲進追之會霖雨而
止契丹設伏旬日人馬饑疲趙延壽曰晉軍悉在河上
畏我鋒銳必不敢前不如即其城下四合攻之奪其浮
梁則天下定矣契丹主從之自將兵十餘萬陳於澶州
城北東西横掩城之兩隅登城望之不見其際髙行周
前軍在戚城之南與契丹戰自午至晡互有勝負契丹
主以精兵當中軍而來齊王亦出陳以待之契丹主望
見晉軍之盛謂左右曰楊光逺言晉兵半已餒死今何
其多也以精騎左右略陳晉軍不動萬弩齊發飛矢蔽
地契丹稍却又攻晉陳之東偏不克苦戰至暮兩軍死
者不可勝數昬後契丹引去營於三十里之外
　　　契丹主括借士民錢帛歸國
天福十二年契丹主廣受四方貢獻大縱酒作樂縱軍
騎四出以牧馬為名分畨剽掠謂之打草穀丁壯斃於
鋒刄老弱委於溝壑自東西兩畿及鄭滑曹濮數百里
間財畜殆盡契丹主謂判三司劉昫曰契丹兵三十萬
既平晉國應有優賜速宜營辦時府庫空竭昫不知所
出請括借都城士民錢帛自將相以下皆不免又分遣
使者數十人詣諸州括借皆迫以嚴誅人不聊生其實
無所頒給皆蓄之内庫欲輦歸其國於是内外怨憤始
患苦契丹皆思逐之矣
　　　晉百官推戴契丹主為皇帝
契丹主召晉百官悉集於庭問曰吾國廣大方數萬里
有君長二十七人今中國之俗異於吾國吾欲擇一人
君之如何皆曰天無二日華夏之心皆願推戴皇帝如
是者再契丹主乃曰汝曹既欲君我今兹所行何事為
先對曰王者初有天下應大赦契丹主服通天冠絳紗
袍登正殿設樂懸儀衞於庭百官朝賀華人法服契丹
仍服其服立於文武班中間下制稱大遼會同十年大
赦
　　　契丹主欲以晉百官自隨
契丹主復召晉百官諭之曰天時向暑吾難乆留欲暫
至上國省太后當留親信一人於此為節度使契丹主
欲盡以晉之百官自隨或曰舉國北遷恐揺人心不如
稍稍遷之乃詔有職事者從行餘留大梁
　　　契丹主盡載府庫之實以歸國
契丹主發大梁晉文武諸司從者數千人諸軍吏卒又
數千人宫女宦官數百人盡載府庫之實以行所留樂
器儀仗而已夕宿赤岡契丹主見村落皆空命有司發
牓數百通所在招撫百姓然竟不禁軍騎剽掠契丹自
白馬度河謂宣徽使髙勲曰吾在上國以射獵為樂至
此令人悒悒
　　　契丹克相州驅婦女而北
契丹主將攻相州梁暉請降契丹主赦之許以為防禦
使暉疑其詐復乗城拒守契丹主命蕃漢諸軍急政相
州食時克之悉殺城中男子驅其婦女而北胡人擲嬰
孩於空中舉刄接之以為樂留髙唐英守相州唐英閱
城中遺民男女得七百餘人其後節度使王繼𢎞斂城
中髑髏瘞之凡得十餘萬或告磁州刺史李穀謀舉州
應漢契丹主執而詰之凡六詰穀辭氣不屈乃釋之
　　　武行德據河陽叛契丹
契丹主以船數十艘載晉鎧仗將自汴泝河歸其國命
寧國都虞候武行德將士卒千餘人部送之至河隂行
德與將士謀曰今為遼所制將逺去鄉里人生會有死
安能為異域之鬼乎遼勢不能乆留中國不若共逐其
黨堅守河陽以俟天命之所歸者而臣之豈非長策乎
衆以為然行德即以鎧仗授之相與殺契丹監軍使會
契丹河陽節度使崔廷勲以兵送耿崇美之潞州行德
遂乗虚入據河陽衆推行德為河陽都部署契丹主聞
河陽亂歎曰我有三失宜天下之叛我也諸道括錢一
失也令上國人打草穀二失也不早遣諸節度使還鎮
三失也
　　　兀欲殺趙延壽即帝位
契丹主至臨城得疾及欒城病甚苦熱聚氷於胷腹手
足且啖之至殺狐林而卒國人剖其腹實鹽數斗載之
北去趙延夀恨契丹主負約謂人曰我不復入龍沙矣
即日先引兵入恒州時契丹諸將已宻議奉兀欲為主
延夀不之知自稱受契丹皇帝遺詔權知南朝軍國事
永康王兀欲召延夀於所館飲酒稱其謀反鎖之後數
日集藩漢之臣於府署宣契丹主遺制於中京即皇帝
位於是始舉哀成服既而易吉服見羣臣不復行喪歌
吹之聲不絶於内
　　　契丹主幽述律后於阿保機墓
契丹述律太后聞契丹主自立大怒發兵拒之契丹主
以偉王為前鋒相遇於石橋太后兵由是大敗契丹主
幽太后於阿保機墓改元天禄自稱天授皇帝以髙勲
為樞密使契丹主慕中華風俗多用晉臣而荒于酒色
輕慢諸酋長由是國人不附諸部數叛興兵誅討故數
年之中不暇南入
　　　北漢主求援北朝
後周廣順元年北漢主立契丹主使潘聿撚遺劉承鈞
書北漢主使承鈞復書稱本朝淪亡紹襲帝位欲循晉
室故事求援北朝契丹主大喜北漢主發兵屯隂地黄
澤團栢以承鈞為招討使與副招討使白從暉都監李
存瓌將步騎萬人寇晉州
　　　北漢主以厚賂謝契丹
契丹主遣使如北漢告以周使田敏來約歳輸錢十萬
緡北漢主使鄭珙以厚賂謝契丹自稱姪皇帝致書於
叔天授皇帝請行冊禮
　　　契丹冊命劉承鈞為帝
顯德元年北漢主疾病命其子承鈞監國尋殂遣使告
哀于契丹契丹遣驃騎大將軍劉承訓冊命承鈞為帝
更名鈞北漢孝和帝性孝謹既嗣位勤於為政愛民禮
士境内粗安每上表於契丹主稱男契丹主賜之詔謂
之兒皇帝
　　蕃將門
　　　唐執失思力諫太宗畋獵
貞觀五年太宗逐兔於後苑左領軍將軍執失思力諫
曰天命陛下為華夷父母奈何自輕太宗又將逐鹿思
力脫巾解帶跪而固諫太宗為之止
　　　契苾何力固辭薛萬均官
九年太宗遣使勞諸將於大斗拔谷薛萬均排毁契苾
何力自稱己功何力不勝忿抜刀起欲殺萬均諸將救
止之太宗聞之以讓何力何力具言其狀太宗怒欲解
萬均官以授何力何力固辭曰陛下以臣之故解萬均
官羣胡無知以陛下為重胡輕漢轉相誣告馳競必多
且使胡人謂諸將皆如萬均將有輕漢之心太宗善之
而止尋令宿衞北門檢校屯營事
　　　契苾何力不肯叛唐
十六年太宗謂侍臣曰薛延陁屈強漠北今御之止有
二策茍非發兵殄滅之則與之婚姻以撫之耳二者何
從房𤣥齡對曰中國新定兵凶戰危臣以為和親便太
宗曰然朕為民父母苟可利之何愛一女先是左領軍
將軍契苾何力母姑臧夫人及弟賀蘭州都督沙門皆
在涼州太宗遣何力歸覲且撫其部落時薛延陁方强
契苾部落皆欲歸之何力大驚曰主上厚恩如是奈何
遽為叛逆其徒曰夫人都督先已詣彼若之何不往何
力曰沙門孝於親我忠於君必不汝從其徒執之詣薛
延陁置真珠牙帳前何力箕踞拔佩刀東向大呼曰豈
有唐烈士而受屈此地天地日月願知我心因割左耳
以自誓真珠欲殺之其妻諫而止太宗聞契苾叛曰必
非何力之意左右曰彼人氣𩔖相親何力入薛延陁猶
魚趨水耳太宗曰不然何力心如鐵石必不叛我會有
使者自薛延陁來具言其狀太宗為之下泣謂左右曰
何力果如何即命兵部侍郎崔敦禮持節薛延陁以新
興公主妻之以求何力何力由是得還拜右驍衞大將
軍
　　藩鎮門
　　　唐令狐彰舉劉晏等代已
大厯八年永平節度使令狐彰薨彰承滑亳離亂之後
治軍勸農府廩充實時藩鎮率皆跋扈獨彰貢賦未嘗
闕歳遣兵三千詣京西防秋自齎糧食道路供餽皆不
受所過秋毫不犯疾亟召掌書記髙陽齊映與謀後事
映勸彰請代人遣子歸私第彰從之遺表稱昔魚朝恩
破史朝義欲掠滑州臣不聽由是有隙及朝恩誅值臣
寢疾以是未得入朝生死愧負臣今必不起倉庫畜牧
先己封籍軍中將士州縣官吏按堵待命伏見吏部尚
書劉晏工部尚書李勉可委大事願速以代臣臣男建
等今勒歸東都私第彰薨將士欲立建建誓死不從舉
家西歸
　　　田承嗣為安史父子立祠堂
魏博節度使田承嗣為安史父子立祠堂謂之四聖且
求為相代宗令内侍孫知古因奉使諷令毁之加承嗣
同平章事以襃之
　　　馬璘諷將士表求平章事
九年涇原節度使馬璘入朝諷將士為已表求平章事
代宗以璘為左僕射
　　　郭子儀奏除屬吏不報
十年子儀嘗奏除州縣官一人不報僚佐相謂曰以令
公勲德奏一屬吏而不從何宰相之不知體子儀聞之
謂僚佐曰自兵興以來方鎮武臣多跋扈凡有所求朝
廷常委曲從之此無它乃疑之也今子儀所奏事人主
以其不可行而置之是不以武臣相待而親厚之也諸
君可賀矣又何怪焉聞者皆服
　　　李正已與田承嗣等根據蟠結
十二年平盧節度使李正已先有淄青齊海登萊沂密
德棣十州之地及李靈曜之亂諸道合兵攻之所得之
地各為已有正已又得曹濮徐兖鄆五州因自青州徙
治鄆州使其子前淄州刺史納守青州正已用刑嚴峻
所在不敢偶語然法令齊一賦均而輕擁兵十萬雄據
東方鄰藩皆畏之是時田承嗣據魏博相衞洺貝澶七
州李寳臣據恒易趙定深冀滄七州各擁衆五萬梁崇
義據襄鄧均房復郢六州有衆二萬相與根據蟠結雖
奉事朝廷而不用其法令官爵甲兵租賦刑殺皆自專
之代宗寛仁一聽其所為朝廷或完一城增一兵輒有
怨言以為猜貳常為之罷役而自於境内築壘繕兵無
虚日以是雖在中國名藩臣而實如蠻貊異域焉
　　　田恱激怒軍士怨朝廷
建中元年命黜陟使十一人分巡天下先是魏博節度
使田恱事朝廷猶恭順河北黜陟使洪經綸不曉時務
聞恱軍七萬人符下罷其四萬令還農恱陽順命如符
罷之既而集應罷者激怒之曰汝曹乆在軍中有父母
妻子今一旦為黜陟使所罷將何資以自衣食乎衆大
哭恱乃出家財以賜之使各還部伍於是軍士皆德恱
而怨朝廷
　　　朱滔等四國俱稱王
三年田恱德朱滔之救與王武俊議奉滔為主稱臣事
之滔不可曰惬山之捷皆大夫三兄之力滔何敢獨居
尊位於是幽州判官李子千恒冀判官鄭濡等共議請
與鄆州李大夫為四國俱稱王而不改年號如昔諸侯
奉周家正朔築壇同盟有不如約者衆共伐之不然豈
得常為叛臣茫然無主用兵既無名有功無官爵為賞
使將吏何所依歸乎滔等皆以為然滔乃自稱冀王田
悦稱魏王王武俊稱趙王仍請李納稱齊王是日滔等
築壇於軍中告天而受之滔為盟主稱孤武俊恱納稱
寡人所居堂曰殿處分曰令羣下上書曰牋妻曰妃長
子曰世子各以其所治州為府置留守兼元帥以軍政
委之又置東西曹視門下中書省左右内史視侍中中
書令餘官皆倣天朝而易其名
　　　李希烈自稱天下都元帥
李希烈自稱天下都元帥太尉建興王時朱滔等與官
軍相拒累月官軍有度支饋糧諸道益兵而滔與王武
俊孤軍深入專仰給於田恱客主日益困弊聞李希烈
軍勢甚盛頗怨望乃相與謀遣使詣許州勸希烈稱帝
希烈由是自稱天下都元帥
　　　李抱真與王武俊隂相結
四年李抱真使參謀賈林詣王武俊壁詐降武俊見之
林曰林來奉詔非降也武俊色動問其故林曰天子知
大夫宿著誠效及登壇之日撫膺顧左右曰我本徇忠
義天子不察諸將亦嘗共表大夫之志天子語使者曰
朕前事誠誤悔之無及朋友失意尚可謝况朕為四海
之主乎武俊曰僕胡人也為將尚知愛百姓况天子豈
專以殺人為事乎今山東連兵暴骨如莽就使克捷與
誰守之僕不憚歸國但已與諸鎮結盟胡人性直不欲
使曲在己天子誠能下詔赦諸鎮之罪僕當首唱從化
諸鎮有不從者請奉辭伐之如此則上不負天子下不
負同列不過五旬河朔定矣使林還報抱真隂相約結
　　　韋丹勸憲宗討劉闢
永貞元年以給事中劉闢為西川節度副使知節度事
憲宗以初嗣位力未能討故也右諫議大夫韋丹上疏
以為今釋闢不誅則朝廷可以指臂而使者惟兩京耳
此外誰不為叛憲宗善其言以丹為東川節度使
　　　杜黄裳請以法度裁制藩鎮
元和元年劉闢既得旌節志益驕求兼領三川憲宗不
許闢遂發兵圍東川節度使李康於梓州憲宗欲討闢
而重於用兵公卿議者亦以為蜀險固難取杜黄裳獨
曰闢狂戇書生取之如拾芥耳臣知神策軍使髙崇文
勇略可用願陛下專以軍事委之勿置監軍闢必可擒
憲宗從之時宿將名位素重者甚衆皆自謂當征蜀之
選及詔用崇文皆大驚憲宗與杜黄裳論及藩鎮黄裳
曰德宗自經憂患務為姑息不生除節帥有物故者先
遣中使察軍情所與則授之中使或私受大將賂歸而
譽之即降旄鉞未嘗有出朝廷之意者陛下必欲振舉
綱紀宜稍以法度裁制藩鎮然後天下可得而理也憲
宗深以為然於是始用兵討蜀以至威行兩河皆黄裳
啟之也
　　　李絳請重賞魏博
七年李絳又言魏博五十餘年不霑皇化一旦舉六州
之地來歸刳河朔之腹心傾叛亂之巢穴不有重賞過
其所望則無以慰士卒之心使四鄰勸慕請發内庫錢
百五十萬緡以賜之左右宦官以為所與太多後有此
比將何以給之憲宗以語絳絳曰田興不貪專地之利
不顧四鄰之患歸命聖朝陛下奈何愛小費而遺大計
不以收一道人心錢用盡更來機事一失不可復追借
使國家發十五萬兵以取六州期年而克之其費豈止
百五十萬緡而已乎憲宗恱曰朕所以惡衣菲食蓄聚
貨財正為欲平定四方不然徒貯之府庫何為遣知制
誥裴度至魏博宣慰以錢百五十萬緡賞軍士六州百
姓給復一年軍士受賜歡聲如雷成德兖鄆使者數輩
見之相顧失色數曰倔强者果何益乎度為興陳君臣
上下之義興聽之終夕不倦待度禮極厚請度徧至所
部州縣宣布朝命奏乞除節度副使於朝廷
　　　田𢎞正子姪皆仕諸朝
十四年以田𢎞正兼侍中魏博節度使如故𢎞正三表
請留憲宗不許𢎞正常恐一旦物故魏人猶以故事繼
襲故兄弟子姪皆仕諸朝憲宗皆擢居顯列朱紫盈庭
時人榮之
　　　穆宗赦朱克融討王庭湊
長慶元年自憲宗征伐四方國用已虛穆宗即位賞賜
左右及宿衞諸軍無節及幽鎮用兵乆無功府藏空竭
勢不能支執政乃議王庭湊殺田𢎞正而朱克融全張
𢎞靖罪有重輕請赦融專討庭湊穆宗從之
　　　李泳貪殘不法以召亂
開成二年河陽軍亂節度使李泳奔懷州軍士焚府署
殺泳二子大掠數日方止泳長安市人寓籍禁軍以賂
得方鎮所至恃所交結貪殘不法其下不堪命故作亂
貶泳澧州長史以左金吾將軍李執方為河陽節度使
　　　李德裕説武宗討澤潞
會昌三年初昭義節度使劉從諫累表言仇士良罪惡
士良亦言從諫窺伺朝廷及武宗即位從諌有馬髙九
尺獻之武宗不受從諫以為士良所為怒殺其馬由是
與朝廷相猜恨遂招納亡命繕完兵械鄰境皆濳為之
備從諌疾病乃與幕客張谷陳揚庭謀效河北諸鎮以
弟從素之子稹為牙内都知兵馬使從諫尋薨稹祕不
發喪逼監軍崔士康奏稱從諫疾病請命其子稹為留
後武宗以澤潞事謀於宰相宰相多以為回鶻餘燼未
滅邊鄙猶須警備復討澤潞國力不支請以劉稹權知
軍事諫官及羣臣上言者亦然李德裕獨曰澤潞事體
與河朔三鎮不同河朔習亂已乆人心難化是故累朝
以來置之度外澤潞近處腹心一軍素稱忠義頃時多
用儒臣為帥如李抱真成立此軍德宗猶不許承襲使
李緘護喪歸東都敬宗不恤國務宰相又無逺略劉悟
之死因循以授從諫從諫跋扈難制累上表迫脅朝廷
今垂死之際復以兵權擅付豎子朝廷若又因而授之
則四方諸鎮誰不思效其所為天子威令不復行矣武
宗曰卿以何術制之果可克否對曰稹所恃者河朔三
鎮但得鎮魏不與之同則稹無能為也若遣重臣往諭
王元逵何𢎞敬以河朔自艱難以來列聖許其傳襲已
成故事與澤潞不同今朝廷將加兵澤潞不欲更出禁
軍至山東其山東三州𨽻昭義者委兩鎮攻之兼令徧
諭將士以賊平之日厚加官賞茍兩鎮聽命不從旁沮
撓官軍則稹必成擒矣武宗喜曰吾與德裕同之保無
後悔遂決意討稹羣臣言者不復入矣
　　　李德裕面諭三鎮使者
四年自用兵以來河北三鎮每遣使者至京師李德裕
常面諭之曰河朔兵力雖强不能自立須藉朝廷官爵
威命以安軍情歸語汝使與其使大將邀宣慰敇使以
求官爵何如自奮忠義立功立事結知明主使恩出朝
廷不亦榮乎且以耳目所及者言之李載義在幽州為
國家盡忠平滄景及為軍中所逐不失作節度使後鎮
太原位至宰相楊志誠遣大將遮敇使馬求官及為軍
中所逐朝廷竟不赦其罪此二人禍福足以觀矣德裕
復以其言白武宗武宗曰要當如此明告之由是三鎮
不敢有異志
　　　李克用請發兵討朱全忠
中和四年李克用至晉陽大治甲兵遣榆次鎮將鴈門
李承嗣奉表詣行在自陳有破黄巢大功為朱全忠所
圖僅能自免將佐已下從行者三百餘人并牌印皆没
不返全忠仍牓東都陜孟云臣已死行營兵潰令所在
邀遮屠翦勿令漏失將士皆號泣寃訴請復仇讎臣以
朝廷至公當俟詔命拊循抑止復歸本道乞遣使按問
發兵誅討臣遣弟克勤將萬騎在河中俟命時朝廷以
大寇初平方務姑息得克用表大恐但遣中使賜優詔
和解之克用前後凡八表稱全忠妬功疾能隂狡禍賊
異日必為國患惟乞下詔削其官爵臣自帥本道兵討
之不用度支糧餉僖宗累遣楊復恭等諭指稱吾深知
卿寃方事之殷姑存大體克用終鬱鬱不平時藩鎮相
攻者朝廷不復為之辨曲直由是互相吞噬惟力是視
皆無所禀畏矣
　　　常濬諫僖宗姑息藩鎮
光啟元年右補闕常濬上疏以為陛下姑息藩鎮太甚
是非功過駢首並足致天下紛紛若此猶未之寤豈可
不念駱谷之艱危復懷西顧之計乎宜稍振典刑以威
四方田令孜之黨言於僖宗曰此疏傳於藩鎮豈不致
其猜忿於是貶濬萬州司户尋賜死
　　　張濬請討李克用
大順元年赫連鐸李匡威請討李克用朱全忠亦上言
克用終為國患今因其敗臣請帥汴滑孟三軍與河北
三鎮共除之乞朝廷命大臣為統帥初克用之討黄巢
屯河中也張濬為都統判官克用薄其為人聞其作相
私謂詔使曰張公好虛談而無實用傾覆之士也主上
采其名而用之它日交亂天下必是人也濬聞而銜之
昭宗從容與濬論古今治亂濬曰陛下英睿如此而中
外制於强臣此臣日夜所痛心疾首也昭宗問以當今
所急對曰莫若强兵以服天下昭宗於是廣募兵於京
師至十萬人及全忠等請討克用昭宗命三省御史臺
四品以上議之以為不可者什六七濬曰先帝再幸山
南沙陀所為也臣常慮其與河朔相表裏致朝廷不能
制今兩河藩鎮共請討之此千載一時但乞陛下付臣
兵權旬月可平失今不取後悔無及昭宗曰克用有興
復大功今乗其危而攻之天下其謂我何孔緯曰陛下
所言一時之體也張濬所言萬世之利也昨計用兵饋
運犒賞之費一二年間未至匱乏在陛下斷志行之耳
昭宗以二相言叶僶俛從之曰兹事今付卿二人無貽
朕羞
　　　張濬為李克用所敗
官軍出隂地關遊兵至于汾州李克用遣薛志勤李承
嗣將騎五千營于洪洞李存孝將兵五千營于趙城鎮
國節度使韓建以壯士三百夜襲存孝營存孝知之設
伏以待之建兵不利靜難鳯翔之兵不戰而走禁軍自
潰河東兵勝逐北抵晉州西門張濬出戰又敗官軍死
者近三千人靜難鳯翔保太定難之軍先度河西歸濬
獨有禁軍及宣武軍合萬人與韓建閉城拒守自是不
敢復出存孝引兵攻絳州刺史張行恭棄城走存孝進
攻晉州濬建自含口遁去存孝取晉絳二州大掠慈隰
之境先是克用遣韓歸範歸朝附表訟寃言臣父子三
代受恩四朝破龎勛翦黄巢黜襄王存易定致陛下今
日冠通天之冠佩白玉之璽未必非臣之力也若以攻
雲州為臣罪則拓跋思恭之取鄜延朱全忠之侵徐鄆
何獨不討賞彼誅此臣豈無辭且朝廷當阽危之時則
譽臣為韓彭伊吕及既安之後則罵臣為叛臣悍帥今
天下握兵立功之臣獨不懼陛下它日之罵乎況臣果
有大罪六師征之自有典刑何必幸臣之弱而後取之
邪今張濬既用師則固難束手已集蕃漢兵五十萬欲
直抵蒲潼與濬格鬬若其不勝甘從削奪不然方且輕
騎呌閽頓首丹陛訴姦回於陛下之扆座納制敇於先
帝之廟庭然後自拘司敗恭俟鈇質表至濬已敗朝廷
震恐濬與韓建至河陽撤民屋為栰以濟河師徒失亡
殆盡是役也朝廷倚朱全忠及河朔三鎮及濬至晉州
全忠方連兵徐鄆雖遣將攻澤州而身不至行營乃求
兵糧於鎮魏鎮魏倚河東為扞蔽皆不出兵惟華邠鳯
翔鄜夏之兵會之兵未交而孫揆被擒幽雲俱敗楊復
恭復從中沮之故濬軍望風自潰
　　　昭宗詔復李克用官爵
二年以孔緯為荆南節度使張濬為鄂岳觀察使李克
用復遣使上表曰張濬以陛下萬代之業邀自己一時
之功知臣與朱温深仇私相連結臣今身無官爵名是
罪人不敢歸陛下藩方且欲於河中寄寓進退行止伏
俟指麾詔再貶孔緯均州刺史張濬連州刺史賜克用
詔悉復其官爵使歸晉陽
　　　昭宗決討李茂貞
景福二年李茂貞恃功驕横上表及遺杜讓能書辭語
不遜昭宗怒欲討之茂貞又上表略曰陛下貴為萬乗
不能庇元舅之一身尊極九州不能戮復恭之一豎又
曰約衰殘而行法隨盛壯以加恩體物錙銖看人衡纊
又曰軍情易變戎馬難羈唯慮甸服生靈因兹受禍未
審乗輿播越自此何之昭宗益怒決討茂貞命杜讓能
專掌其事讓能諫曰陛下初臨大寳國步未夷茂貞近
在國門臣愚以為未宜與之構怨萬一不克悔之無及
昭宗曰王室日卑號令不出國門此乃志士憤痛之秋
藥弗瞑眩厥疾弗瘳朕不能甘心為孱懦之主愔愔度
日坐視陵夷卿但為朕調兵食朕自委諸王用兵成敗
不以責卿讓能曰陛下必欲行之則中外大臣共宜協
力以成聖志不當獨以任臣昭宗曰卿位居元輔與朕
同休戚無宜避事讓能泣曰臣豈敢避事況陛下所欲
行者憲宗之志也顧時有所未可勢有所不能耳但恐
它日臣徒受晁錯之誅不能弭七國之禍也敢不奉詔
以死繼之昭宗乃命讓能留中書計畫調度月餘不歸
李茂貞使其黨糾合市人數百千人擁觀軍容使西門
君遂馬訴曰岐帥無罪不宜致討使百姓塗炭君遂曰
此宰相事非吾所及市人又邀崔昭緯鄭延昌肩輿訴
之二相曰兹事主上專委杜太尉吾曹不預知市人因
亂投瓦石二相下輿走匿民家僅自免喪堂印及朝服
昭宗命捕其唱帥者誅之用兵之意益堅京師民或亡
匿山谷嚴刑所不能禁
　　　李茂貞請誅杜讓能
覃王嗣周帥禁軍三萬送鳯翔節度使徐彦若赴鎮軍
于興平李茂貞王行瑜合兵近六萬軍于盩厔以拒之
禁軍皆新募市井少年茂貞行瑜所將皆邊兵百戰之
餘茂貞等進逼興平禁軍皆望風逃潰茂貞等乗勝進
攻三橋京師大震士民奔散市人復守闕請誅首議用
兵者崔昭緯心害杜讓能密遺茂貞書曰用兵非主上
意皆出於杜太尉耳茂貞陳於臨臯驛表讓能罪請誅
之讓能言於昭宗曰臣固先言之矣請以臣為解昭宗
涕下不自禁曰與卿訣矣是日貶讓能梧州刺史制辭
略曰棄卿士之臧謀構藩垣之深釁咨詢之際證執彌
堅李茂貞勒兵不解請誅杜讓能然後還鎮崔昭緯復
從而擠之賜讓能自盡復下詔布告中外稱讓能舉枉
錯直愛憎繫於一時鬻獄賣官聚斂踰於巨萬自是朝
廷動息皆禀於邠岐南北司往往依附二鎮以邀恩澤
有崔鋋王超者為二鎮判官凡天子有所可否其不逞
者輒訴於鋋超二人則教茂貞行瑜上章論之朝廷小
有依違其辭語已不遜制復以茂貞為鳯翔節度使兼
山南西道節度使守中書令於是茂貞盡有鳯翔興元
洋隴秦等十五州之地
　　　王行瑜表罷李谿等入相
乾寧二年崔昭緯與李茂貞王行瑜深相結得天子過
失朝廷機事悉以告之邠寧節度副使崔鋋昭緯之族
也李谿再入相昭緯使鋋告行瑜曰曏者尚書令之命
已行矣而韋昭度沮之今又引李谿為同列相與熒惑
聖聽恐復有杜大尉之事行瑜乃與茂貞表稱谿姦邪
昭度無相業宜罷居散秩昭宗報曰軍旅之事朕則與
藩鎮圗之至於命相當出朕懷行瑜等論列不已谿復
罷為太子少師
　　　王行瑜等各擁兵入朝
初王行瑜求尚書令不獲由是怨朝廷畿内有八鎮兵
𨽻左右軍郃陽鎮近華州韓康求之良原鎮近邠州王
行瑜求之宦官曰此天子禁軍何可得也行瑜乃與李
茂貞建各將精兵數千入朝至京師坊市民皆竄匿昭
宗御安福門以待之三帥盛陳甲兵拜伏舞蹈于門下
昭宗臨軒親詰之曰卿輩不奏請俟報輒稱兵入京城
其志欲何為乎若不能事朕今日請避賢路行瑜茂貞
流汗不能言獨韓建粗述入朝之由昭宗與三帥宴三
帥奏稱南北司互有朋黨墮紊朝政韋昭度討西川失
策李谿作相不合衆心請誅之昭宗未之許是日行瑜
等殺昭度谿於都亭驛又殺樞密使康尚弼及宦官數
人始三帥謀廢昭宗立吉王保至是聞李克用已起兵
於河東行瑜茂貞各留兵二千人宿衞京師與建皆辭
還鎮
　　　李克用受詔討三賊臣
李克用引兵逼邠州王行瑜登城號哭謂克用曰行瑜
無罪迫脅乗輿皆李茂貞及李繼鵬所為請移兵問鳯
翔行瑜願束身歸朝克用曰僕受詔討三賊臣公預其
一束身歸朝非僕所得專也行瑜挈族棄城走克用入
邠州封府庫撫居人命指揮使髙爽權巡撫軍城奏趣
蘇文建赴鎮行瑜走至慶州境部下斬行瑜傳首
　　　李克用不欲張濬復為相
三年朱全忠薦兵部尚書張濬昭宗欲復相之李克用
表請發兵擊全忠且言濬朝為相臣則夕至闕庭京師
震懼昭宗下詔和解之
　　　後梁均王分魏博軍乃召亂
貞明元年天雄節度使楊師厚卒師厚晩年矜功恃衆
擅割財賦選軍中驍勇置銀槍効節都數千人給賜優
厚欲以復故時牙兵之盛均王雖外加尊禮内實忌之
及卒私於宫中受賀租庸使趙巖判官邵賛言於均王
曰魏博為唐腹心之蠧二百餘年不能除去者以其地
廣兵强之故也羅紹威楊師厚據之朝廷皆不能制陛
下不因此時為之計所謂彈疽不嚴必將復聚安知來
者不為師厚乎宜分六州為兩鎮以弱其權均王以為
然以平盧節度使賀德倫為天雄節度使置昭德軍於
相州割澶衞二州𨽻焉以宣徽使張筠為昭德節度使
仍分魏州將士府庫之半於相州二人既赴鎮朝廷恐
魏人不服遣開封府尹劉鄩將兵六萬自白馬濟河以討
鎮定為名實張形勢以脅之魏兵皆父子相承數百年
族姻磐結不願分徙德倫屢趣之應行者皆嗟怨連營
聚哭劉鄩屯南樂先遣澶州刺史王彦章將龍驤五百
騎入魏州屯金波亭魏兵相與謀曰吾六州歴代藩鎮
兵未嘗逺出河門一旦骨肉流離生不如死是夕軍亂
縱火大掠圍金波亭王彦章斬關而走詰旦亂兵入牙
城刼德倫置樓上軍校張彦謂德倫曰天子愚暗聽人
穿鼻今我兵甲雖强茍無外援不能獨立宜投欵於晉
遂逼德倫以書求援於晉
　　　後唐明宗征夏州無功
長興四年先是河西諸鎮皆言李仁福濳通契丹朝廷
恐其與契丹連兵併吞河右南侵關中會仁福卒以其
子彝超為彰武留後徙彰武節度使安從進為定難留
後安從進攻夏州州城赫連勃勃所築堅如鐵石斸鑿
不能入又党項萬餘騎徜徉四野抄掠糧餉官軍無所
芻牧山路險狹關中民輸斗粟束藁費錢數緡民間困
竭不能供李彞超兄弟登城謂從進曰夏州貧瘠非有
珍寳蓄積可以充朝廷貢賦也但以祖父世守此土不
欲失之蕞爾孤城勝之不武何足煩國家勞費如此幸
為表聞若許其自新或使之征伐願為衆先明宗聞之
命從進引兵還其後有知李仁福隂事者云仁福畏朝
廷除移揚言結契丹為援契丹實不與之通也致朝廷
誤興是役無功而還
　　　契丹主以詔書賜藩鎮
後漢天福十二年契丹主分遣使者以詔書賜晉之藩
鎮晉之藩鎮爭上表稱臣被召者無不奔馳而至惟彰
義節度使史匡威據涇州不受命雄武節度使何重建
斬契丹使者以秦成階三州降蜀
　　　後周安審琦入朝
顯德三年山南東道節度使安審琦鎮襄州十餘年至
是入朝除守太師遣還鎮既行世宗問宰相卿曹送之
乎對曰送至城南審琦深感聖恩世宗曰近朝多不以
誠信待諸侯諸侯雖有欲効忠節者其道無由王者但
能毋失其信何患諸侯不歸心哉
　
　
　
　
　
　
　
　
　
　
　
　
　
　
　通鑑總𩔖卷十九上
欽定四庫全書
　通鑑總𩔖卷十九下　　　　宋　沈樞　撰
　　南侵門
　　　趙王虎不敢南行
東晉建元二年趙王虎享羣臣於大武殿有白鴈
百餘集馬道之南虎命射之皆不獲時諸州兵集
者百餘萬太史令趙攬密言於虎曰白鴈集庭宫
室將空之象不宜南行虎信之乃臨宣武觀大閲
而罷
　　　苻秦王猛勸苻堅勿以晉為圖
寧康二年秦清河武侯王猛寢疾秦王堅親為之祈南
北郊及宗廟社稷分遣侍臣徧禱河嶽諸神猛疾少瘳
為之赦殊死以下猛上疏曰不圗陛下以臣之命而虧
天地之徳開闢以來未之有也臣聞報徳莫如盡言謹
以垂沒之命竊獻遺欵伏惟陛下威烈振乎八荒聲教
光乎六合九州百郡十居其七平燕定蜀有如拾芥夫
善作者不必善成善始者不必善終是以古先哲王知
功業之不易戰戰兢兢如臨深谷伏惟陛下追蹤前聖
天下幸甚堅覽之悲慟堅親至猛第視疾訪以後事猛
曰晉雖僻處江南然正朔相承上下安和臣沒之後願
勿以晉為圗鮮卑西羌我之仇敵終為人患宜漸除之
以便社稷言終而卒
　　　苻堅欲大舉伐晉
太元七年秦王堅會羣臣于太極殿議曰自吾承業垂
三十載四方畧定唯東南一隅未霑王化今略計吾士
卒可得九十七萬吾欲自將以討之何如袐書監朱肜
曰陛下恭行天罰必有征無戰晉主不衘璧軍門則走
死江海陛下返中國士民使復其桑梓然後回輿東巡
告成岱宗此千載一時也堅喜曰是吾志也尚書左僕
射權翼曰昔紂為無道三仁在朝武王猶為之旋師今
晉雖微弱未有大惡謝安桓沖皆江左偉人君臣輯睦
内外同心以臣觀之未可圖也堅黙然良久曰諸君各
言其志太子左衞率石越曰今歲鎮守斗福徳在呉伐
之必有天殃且彼據長江之險民為之用殆未可伐也
堅曰昔武王伐紂逆歲違卜天道幽逺未易可知夫差
孫皓皆保據江湖不免於亡今以吾之衆投鞭於江足
斷其流又何險之足恃乎對曰三國之君皆淫虐無道
故敵國取之易於拾遺今晉雖無徳未有大罪願陛下
且案兵積穀以待其釁於是羣臣各言利害久之不决
堅曰此所謂築室道旁無時可成吾當内斷於心耳羣
臣皆出獨留陽平公融謂之曰自古定大事者不過一
二人而已今衆言紛紛徒亂人意吾當與汝決之對曰
今伐晉有三難天道不順一也晉國無釁二也我數戰
兵疲民有畏敵之心三也羣臣言晉不可伐者皆忠臣
也願陛下聽之堅作色曰吾强兵百萬資仗如山乘累
捷之勢擊垂亡之國何患不克豈可復留此殘寇使長
為國家之憂哉融泣曰晉未可滅昭然甚眀今勞師大
舉恐無萬全之功且臣之所憂不止於此陛下寵育鮮
卑羌羯布滿畿甸此屬皆我之深仇太子獨與弱卒數
萬留守京師臣懼有不虞之變生於腹心肘腋不可悔
也臣之頑愚誠不足采王景略一時英傑陛下常比之
諸葛武侯獨不記其臨沒之言乎堅不聽於是朝臣進
諌者衆堅曰以吾擊晉校其强弱之勢猶疾風之掃秋
葉而朝廷内外皆言不可誠吾所不解也太子宏曰今
歲在呉分又晉君無罪若大舉不㨗恐威名外挫財力
内竭此羣下所以疑也堅曰昔吾滅燕亦犯歲而捷天
道固難知也秦滅六國六國之君豈皆暴虐乎冠軍京
兆尹慕容垂言於堅曰弱併於强小併於大此理勢自
然非難知也以陛下神武應期威加海外虎旅百萬韓
白滿朝而蕞爾江南獨違王命豈可復留之以遺子孫
哉詩云謀夫孔多是用不集陛下斷自聖心足矣何必
廣詢朝衆晉武平呉所仗者張杜二三臣而已若從朝
衆之言豈有混壹之功堅大恱曰與吾共定天下者獨
卿而已賜帛五百匹堅銳意欲取江東寢不能旦陽平
公融諫曰知足不辱知恥不殆自古窮兵極武未有不
亡者且國家本由崛起正朔會不歸人江東雖微弱僅
存然承漢魏正統天意必不絶之堅曰帝王厯數豈有常
邪惟徳之所在耳劉禪豈非漢之苗裔邪終為魏所滅
汝所以不如吾者正病此不達變通耳堅所幸張夫人
諫曰妾聞天地之生萬物聖王之治天下皆因其自然
而順之故功無不成是以黄帝服牛乘馬因其性也禹
濬九川障九澤因其勢也后稷播殖百穀因其時也湯
武帥天下而攻桀紂因其心也皆有因則成無因則敗
今朝野之人皆言晉不可伐陛下獨决意行之妾不知
陛下何所因也堅曰軍旅之事非婦人所當預也
　　　謝𤣥大敗秦兵
八年秦王堅下詔大舉入冦民每十丁遣一兵其良
家子年二十已下有材勇者皆拜羽林郎是時朝臣
皆不欲堅行獨慕容垂姚萇及良家子勸之陽平公融
言於堅曰鮮卑羌虜我之仇讎常思風塵之變以逞其
志所陳策畫何可從也良家少年皆富饒子弟不閑軍
旅茍為謟諛之言以會陛下之意耳今陛下信而用之
輕舉大事臣恐功既不成仍有後患悔無及也堅不聽
遣陽平公融督張蚝慕容垂等步騎二十五萬為前鋒
以兖州刺史姚萇為龍驤將軍督益梁州諸軍事堅謂
萇曰昔朕以龍驤建業未嘗輕以授人卿其勉之左將
軍竇衝曰王者無戲言此不祥之徴也堅黙然慕容楷
慕容紹言於慕容垂曰主上驕矜已甚叔父建中興之
業在此行也垂曰然非汝誰與成之堅發長安戎卒六
十餘萬騎二十七萬旗鼔相望前後千里陽平公融等
兵三十萬先至潁口詔以謝石為征虜將軍征討大都
督以謝𤣥為前鋒都督與謝琰桓伊等衆共八萬拒之
是時秦兵既盛都下震恐謝𤣥入問計於謝安安夷然
答曰己别有旨既而寂然𤣥不敢復言乃令張𤣥重請
安遂命駕出遊山墅親朋畢集與𤣥圍棊賭墅安棊常
劣於𤣥是日𤣥懼使為敵手而又不勝安遂㳺陟至夜
乃還桓沖深以根本為憂遣精銳三千入援京師謝安
固卻之曰朝廷處分已定兵甲無闕西藩宜留以為防
沖對佐吏歎曰謝安石有廟堂之量不閑將略今大敵
垂至方逰談不暇遣諸不經事少年拒之衆又寡弱天
下事已可知吾其左袵矣陽平公融等攻夀陽克之將
軍梁成等帥衆五萬屯於洛澗柵淮以遏東兵謝石謝
𤣥等去洛澗二十五里而軍憚成不敢進融於壽陽遣
尚書朱序來說謝石等以强弱異勢不如速降序私謂
石等曰若秦百萬之衆盡至誠難與為敵今乘諸軍未
集宜速擊之若敗其前鋒則彼已奪氣可遂破也石從
序言謝𤣥遣廣陵相劉牢之帥精兵五千趣洛澗未至
十里梁成阻澗為陳以待之牢之直前渡水擊成大破
之斬成又分兵斷其歸津秦步騎崩潰爭走淮水士卒
死者萬五千人執秦揚州刺史王顯等盡收其器械軍
實於是謝石等諸軍水陸繼進秦王堅與陽平公融登
夀陽城望之見晉兵部陣嚴整又望見八公山上草木
皆以為晉兵顧謂融曰此亦勍敵何謂弱也憮然始有
懼色秦兵逼肥水而陳晉兵不得渡謝𤣥遣使謂陽平
公融曰君懸軍深入而置陳逼水此乃持久之計非欲
速戰者也若移陳小却使晉兵得渡以决勝負不亦善
乎秦諸將皆曰我衆彼寡不如遏之使不得上可以萬
全堅曰但引兵少却使之半渡我以鐵騎蹙而殺之蔑
不勝矣融亦以為然遂麾兵使却秦兵遂退不可復止
謝𤣥謝琰桓伊等引兵渡水擊之融馳騎略陳欲以帥
退者馬倒為晉兵所殺秦兵遂潰𤣥等乘勝追擊至于
青岡秦兵大敗自相蹈藉而死者蔽野塞川其走者聞
風聲鶴唳皆以為晉兵且至晝夜不敢息草行露宿重
以饑凍死者什七八初秦兵小却朱序在陳後呼曰秦
兵敗矣衆大奔序因來奔獲秦王堅所乘雲母車及儀
服器械軍資珍寳畜産不可勝計復去壽陽堅中流矢
單騎走至淮北饑甚民有進壺飱豚髀者堅食之堅謂
張夫人曰吾今復何面目治天下乎澘然流涕是時諸
軍皆潰惟慕容垂所將三萬人獨全堅以千餘騎赴之
　　　南燕髙雅之等表請伐晉
元興二年南燕髙雅之表南燕主備徳請伐桓𤣥曰縱
未能廓清呉會亦可收江北之地中書侍郎韓範亦上
疏曰今晉室衰亂江淮南北户口無幾戎馬單弱重以
桓𤣥悖逆上下離心以陛下神武發步騎一萬臨之彼
必土崩瓦解兵不留行矣得而有之秦魏不足敵也拓
地定功正在今日失時不取彼之豪傑誅滅桓𤣥更修
徳政豈惟建康不可得江北亦無望矣備徳曰朕以舊
邦覆沒欲先定中原乃平蕩荆揚故未南征耳其令公
卿議之因講武城西步卒三十七萬人騎五萬三千匹
車萬七千乘公卿皆以為𤣥新得志未可圗乃止
　　　北魏髙祖欲遷都洛陽
齊永眀十一年魏髙祖以平城地寒六月雨雪風沙常
起將遷都洛陽恐羣臣不從乃議大舉伐齊欲以脅衆
齋於明堂左个使太常卿王諶筮之遇革髙祖曰湯武
革命順乎天而應乎人吉孰大焉羣臣莫敢言尚書任
城王澄曰陛下奕葉重光帝有中土今出師以征未服
而得湯武革命之象未為全吉也髙祖厲聲曰繇云大
人虎變何言不吉澄曰陛下龍興已久何得今乃虎變
髙祖作色曰社稷我之社稷任城欲阻衆邪澄曰社稷
雖為陛下之有臣為社稷之臣安可知危而不言髙祖
久之乃解既還宫召澄入見因屏人謂澄曰今日之舉
誠為不易但國家興自朔土徙居平城此乃用武之地
非可文治今將移風易俗其道誠難朕欲因此遷宅中
原卿以為何如澄曰陛下欲卜宅中土以經略四海此
周漢之所以興隆也髙祖曰北人習常戀故必將驚擾
奈何澄曰非常之事故非常人之所及陛下斷自聖心
彼亦何所能為髙祖曰任城吾之子房也於是命作河
橋欲以濟師祕書監盧淵上表以為前世承平之主未
嘗親御六軍决勝行陣之間豈非勝之不足為武不勝
有虧威望乎昔魏武以弊卒一萬破袁紹謝𤣥以步兵
三千摧苻秦勝負之變决於須臾不在衆寡也詔報曰
承平之主所以不親戎事者或以同軌無敵或以懦劣
偷安今謂之同軌則未然比之懦劣則可恥必若王者
不當親戎則先王制革輅何所施也魏武之勝盖由仗
順苻氏之敗亦由失政豈寡必能勝衆弱必能制强邪
　　　李冲諫魏主南伐
魏髙祖自發平城至洛陽霖雨不止詔諸軍前發髙祖
戎服執鞭乘馬而出羣臣稽顙於馬前髙祖曰廟算已
定大軍將進諸公更欲何云尚書李沖等曰今者之舉
天下所不願惟陛下欲之臣不知陛下獨行竟何之也
髙祖大怒曰吾方經營天下期於混壹而卿等儒生屢
疑大計斧鉞有常卿勿復言乘馬將出於是安定王休
等並慇懃泣諫髙祖乃諭羣臣曰今者興發不小勤而
無成何以示後朕世居幽朔欲南遷中土茍不南伐當
遷都於此王公以為何如欲遷者左不欲遷者右安定
王休等相帥如右南安王楨進曰成大功者不謀於衆
今陛下茍輟南伐之謀遷都洛邑此臣等之願蒼生之
幸也羣臣皆呼萬歲時舊人雖不願内徙而憚於南伐
無敢言者遂定遷都之計
　　　髙閭等諫魏主築城於淮南
建武二年魏髙祖欲築城置戍於淮南以撫新附之民
賜相州刺史髙閭璽書具論其狀閭上表以為兵法十
則圍之五則攻之曏者國家止為受降之計發兵不多
東西遼濶難以成功今又欲置戍淮南招撫新附昔世
祖以回山倒海之威步騎數十萬南臨𤓰步諸郡盡降
而盱眙小城攻之不克班師之日兵不戍一城土不闢
一㕓夫豈無人以為大鎮未平不可守小故也夫壅水
者先塞其原伐木者先斷其本本原尚在而攻其末流
終無益也壽陽盱眙淮隂淮南之本原也三鎮不克其
一而留守孤城其不能自全明矣敵之大鎮逼其外長
淮隔其内少置兵則不足以自固多置兵則糧運難通
大軍既還士心孤怯夏水盛漲救援甚難以新擊舊以
勞禦逸若果如此必為敵擒雖忠勇奮發終何益哉願
陛下踵世祖之成規旋轅返斾經營洛邑蓄力觀釁布
徳興化中國既和逺人自服矣尚書令陸叡上表以為
長江浩蕩彼之巨防又南土昏霧暑氣鬱蒸師人經夏
必多疾病而遷鼎草創庶事甫爾且兵徭並舉聖王所
難今介胄之士外攻寇讎羸弱之夫内勤土木運給之
費日捐千金驅罷弊之兵討堅城之衆將何以取勝乎
陛下去冬之舉正欲耀武江漢耳今自春幾夏理宜釋
甲願早還洛邑使根本深固聖懐無内顧之憂兆民休
斤板之役然後命將出師何憂不服魏髙祖納其言崔
慧景以魏人城邵陽患之張欣泰曰彼有去志所以築
城者外自誇大懼我躡其後耳今若說之以兩願罷兵
彼無不聽矣慧景從之使欣泰詣城下語魏人魏髙祖
乃還濟淮
　　　太子苦河南地熱
三年魏太子恂不好學體素肥大苦河南地熱常思北
歸魏髙祖賜之衣冠恂常私著胡服中庶子遼東髙道
恱數切諫恂惡之髙祖如嵩髙恂與左右密謀召牧馬
輕騎奔平城手刄道恱於禁中領軍元儼勒門防遏入
夜乃定詰旦尚書陸琇馳以啓髙祖髙祖大駭秘其事
仍至汴口而還
　　　髙祖謀南侵
魏髙祖謀南侵引見公卿於清徽堂曰朕卜宅中土綱
條粗舉唯南寇未平安能效近世天子下帷於深宫之
中乎朕今南征决矣但未知早晩之期比來術者皆云
今往必克此國之大事宜君臣各盡所見勿以朕先言
而依違於前同異於後也李沖對曰凡用兵之法宜先
論人事後察天道今卜筮雖吉而人事未備遷都尚新
秋穀不稔未可以興師旅如臣所見宜俟來秋髙祖曰
去十七年朕擁兵二十萬此人事之盛也而天時不利
今天時既從復云人事未備如僕射之言是終無征伐
之期也寇戎咫尺異日將為社稷之憂朕何敢自安若
秋行不捷諸君當盡付司寇不可不盡懐也
　　　齊房伯玉敗魏兵於南陽
四年初魏遷洛陽荆州刺史薛真度勸魏髙祖先取樊
鄧真度引兵寇南陽太守房伯玉擊敗之魏髙祖怒以
南陽小郡志必滅之遂引兵向襄陽彭城王勰等三十
六軍前後相繼衆號百萬吹脣沸地魏髙祖留諸將攻
赭陽自引兵南下至宛夜襲其郛克之房伯玉嬰内城
拒守魏髙祖遣中書舍人孫延景謂伯玉曰我今蕩壹
六合非如曏時冬來春去不有所克終不還北卿此城
當我六龍之首無容不先攻取逺期一年近止一月封
侯梟首事在俯仰宜善圗之且卿有三罪今令卿知卿
先事武帝䝉殊常之寵不能建忠致命而盡節於其讎
罪一也頃年薛真度來卿傷我偏師罪二也今鸞輅親臨
不靣縛麾下罪三也伯玉遣軍副樂稚柔對曰承欲攻圍
期於必克卑微常人得抗天威真可謂獲其死所外臣
䝉武帝採拔豈敢忘恩但嗣君失徳主上光紹大宗非
唯副億兆之深望抑亦兼武皇之遺敕是以區區盡節
不敢失墜往者北師深入侵擾邊民輒厲將士以修職
業返已而言不應垂責宛城東南隅溝上有橋魏髙祖
引兵過之伯玉使勇士數人衣斑衣戴虎頭帽伏於竇
下突出擊之魏髙祖人馬俱驚召善射者原靈度射之
應弦而斃乃得免
　　　北魏元英等乞清江表
中興元年魏鎮南將軍元英上書曰蕭寳卷驕縱日甚
虐害無辜其雍州刺史蕭衍東伐秣陵掃土興兵順流
而下唯有孤城更無重衞乃皇天授我之日曠載一逢
之秋此而不乘將欲何待臣乞躬帥步騎三萬直指沔
隂據襄陽之城斷黒水之路昏虐君臣自相魚肉我居
上流威震遐邇長驅南出進拔江陵則三楚之地一朝
可收岷蜀之道自成斷絶又命揚徐二州聲言俱舉建
業窮蹙魚逰釡中可以齊文軌而大同混天地而為一
伏惟陛下獨决聖心無取疑議此期脫爽并吞無日事
寢不報車騎大將軍源懐上言蕭衍内侮寳卷孤危廣
陵淮隂等戍皆觀望得失斯實天啓之期并吞之會宜
東西齊舉以成席卷之勢若使蕭衍克濟上下同心豈
惟後圗之難亦恐揚州危逼何則壽春之去建康纔七
百里山川水陸皆彼所諳彼若内外無虞君臣分定乘
舟藉氷倐忽而至未易當也今寳卷都邑有土崩之憂
邊城無繼援之望廓清江表正在今日魏世宗乃以任
城王澄為都督淮南諸軍事揚州刺史使為經畧既而
不果
　　　中山王英攻鍾離城
梁天監五年魏世宗詔中山王英乘勝平蕩東南逐北
至馬頭攻拔之城中糧儲魏悉遷之歸北議者咸曰魏
運米北歸當不復南向武帝曰不然此必欲進兵為詐
計耳乃命修鍾離城敕昌義之為戰守之備英進圍鍾
離魏世宗詔邢巒引兵㑹之巒上表以為南軍雖野戰
非敵而城守有餘今盡銳攻鍾離得之則所利無幾不
得則虧損甚大且介在淮外借使束手歸順猶恐無糧
難守况殺士卒以攻之乎若臣愚見謂宜修復舊戍撫
循諸州以俟後舉江東之釁不患其無詔曰濟淮掎角
事如前敕何容猶爾盤桓方有此請可速進軍巒又表
以為今中山進軍鍾離實所未解若為得失之計不顧
萬全直襲廣陵出其不備或未可知若正欲以八十日
糧取鍾離城者臣未之前聞也彼堅城自守不與人戰
城塹水深非可填塞空坐至春士卒自弊若遣臣赴彼
從何致糧夏來之兵不齎冬服脫遇氷雪何方取濟臣
寧荷怯懦不進之責不受敗損空行之罪鍾離天險朝
貴所具若有内應則所不知如其無也必無克狀若信
臣言願賜臣停乃召巒還更命鎮東將軍蕭寳寅與英
同圍鍾離英與平東將軍楊大眼等衆數十萬攻鍾離
鍾離城北阻淮水魏人於邵陽洲兩岸為橋樹柵數百
步跨淮通道英據南岸攻城大眼據北岸立城以通糧
運城中衆纔三千人昌義之督帥將士隨方抗禦魏人
以車載土填塹使其衆負土隨之俄而塹滿衝車所撞
城土輒頽義之用泥補之衝車雖入而不能壊魏人晝
夜苦攻分番相代墜而復升莫有退者一日戰數十合
前後殺傷萬計魏人死者與城平魏世宗召英使還賜
詔曰彼土蒸濕無宜久淹勢雖必取乃將軍之深計兵
久力殆亦朝廷之所憂也英猶表稱必克武帝命豫州
刺史韋叡將兵救鍾離受曹景宗節度叡自合肥取直
道由隂陵大澤行值澗谷輒飛橋以濟師人畏魏兵盛
多勸叡緩行叡曰鍾離今鑿穴而處負户而汲車馳卒
奔猶恐其後而况緩乎魏人已墮吾腹中卿曹勿憂也
　　　隋楊素等爭獻平江南之策
陳禎明元年初隋文帝受禪以來與陳鄰好甚篤每獲
陳諜皆給衣馬禮遣之㑹髙宗殂隋文帝遣使赴弔書
稱姓名頓首長城公答之益驕書末云想彼統内如宜
此宇宙清泰隋文帝不恱以示朝臣上柱國楊素以為
主辱臣死再拜請罪隋文帝問取陳之䇿於髙熲對曰
江北地寒田收差晩江南水田早熟量彼收穫之際微
徵士馬聲言掩襲彼必屯兵守禦足得廢其農時彼既
聚兵我便解甲再三若此彼以為常後更集兵役必不
信猶豫之頃我乃濟師登陸而戰兵氣益倍又江南土
薄舎多茅竹所有儲積皆非地窖密遣行人因風縱火
待彼修立復更燒之不出數年自可財力俱盡隋文帝
用其䇿陳人始困於是楊素賀若弼及光州刺史髙勱
虢州刺史崔仲方等爭獻平江南之策仲方上書曰今
唯須武昌以下蘄和滁方呉海等州更帖精兵密營度
計益信襄荆基郢等州速造舟楫多張形勢為水戰之
具蜀漢二江是其上流水路衝要必爭之所賊雖於流
頭荆門延洲公安巴陵𨼆磯夏首蘄口湓城置船然終
聚漢口峽口以水戰大決若賊必以上流有軍令精兵
赴援者下流諸將即須擇便横度如擁衆自衞上江水
軍鼔行以前彼雖恃九江五湖之險非徳無以為固徒
有三呉百越之兵無恩不能自立矣隋文帝以仲方為
基州刺史及受蕭巖等降隋文帝益忿謂髙熲曰我為
民父母豈可限一衣帶水不拯之乎命大作戰船人請
密之隋文帝曰吾將顯行天誅何密之有使投其柹於
江曰若彼懼而能改吾復何求楊素在永安造大艦名
曰五牙上起樓五層髙百餘尺左右前後置六拍竿並
髙五十尺容戰士八百人次曰黄龍置兵百人自餘平
乘舴艋等各有等差時江南妖異特衆臨平湖草久塞
忽然自開長城公惡之乃自賣於佛寺為奴以厭之吳
興章華好學善屬文朝臣以華素無閥閱競排詆之除
大市令華鬱鬱不得志上書極諫略曰昔髙祖南平百
越北誅逆虜世祖東定呉㑹西破王琳髙宗克復淮南
辟地千里三祖之功勤亦至矣陛下即位于今五年不
思先帝之艱難不知天命之可畏溺於嬖寵惑於酒色
祠七廟而不出拜三妃而臨軒老臣宿將棄之草莽謟
佞讒邪升之朝廷今疆場日蹙隋軍壓境陛下如不改
絃易張臣見麋鹿復逰於姑蘇矣長城公大怒即日斬
之
　　　薛道衡謂必克江東
二年隋軍臨江髙熲謂行臺吏部郎中薛道衡曰今兹
大舉江東必可克乎道衡曰克之嘗聞郭璞有言江東
分王三百年復與中國合今此數將周一也主上恭儉
勤勞叔寳荒淫驕侈二也國之安危在所寄任彼以江
總為相唯事詩酒拔小人施文慶委以政事蕭摩訶任
蠻奴為大將皆一夫之用耳三也我有道而大彼無徳
而小量其甲士不過十萬西自巫峽東至滄海分之則
勢懸而力弱聚之則守此而失彼四也席卷之勢事在
不疑熲忻然曰得君言成敗之理令人豁然本以才學
相期不意籌略乃爾
　　　後周世宗攻夀春不克
顯徳三年世宗自至夀春以來命諸軍晝夜攻城久不
克㑹大雨營中水深數尺攻具及士卒失亡頗多糧運
不繼李徳明失期不至乃議旋師
　　講和門
　　　匈奴欲與漢講和親
漢元封四年匈奴自衞霍漢幕以來希復為寇逺徙北
方休養士馬習射獵數使使於漢好辭甘言求請和親
漢使北地人王烏等窺匈奴單于愛之佯許甘言為遣
其太子入漢為質漢使楊信於匈奴信不肯從其俗單
于曰故約漢嘗遣翁主給繒絮食物有品以和親而匈
奴亦不擾邊今乃欲反古令吾太子為質無幾矣信既
歸漢又使王烏往而單于復讇以甘言欲多得漢財物
紿謂王烏曰吾欲入漢見天子面相約為兄弟王烏歸
報漢漢為單于築邸于長安匈奴曰非得漢貴人使吾
不與誠語匈奴使其貴人至漢病漢予藥欲愈之不幸
而死漢使路充國佩二千石印綬往使因送其䘮厚葬
直數千金曰此漢貴人也單于以為漢殺吾貴使者乃
留路充國不歸諸所言者單于特空紿王烏殊無意入
漢及遣太子於是匈奴數使竒兵侵犯漢邊乃拜郭昌
為拔胡將軍及浞野侯屯朔方以東備胡
　　　東晉劉裕求和於秦
義熙元年劉裕遣使求和於秦且求南鄉等諸郡秦王
興許之羣臣咸以為不可興曰天下之善一也劉裕拔
起細微能誅桓𤣥興復晉室内釐庶政外修封疆吾何
惜數郡不以成其美乎遂割南鄉順陽新野舞隂等十
二郡歸于晉
　　　梁武帝與東魏通好
大同十年是歲東魏以散騎常侍魏收兼中書侍郎修
國史自梁魏通好魏書每云想彼境内寧靜此率土安
和武帝復書去彼字而已收始定書云想境内清晏今
萬里安和武帝亦效之
　　　東魏髙歡聘柔然
十一年魏與柔然頭兵可汗謀連兵伐東魏丞相髙歡
患之遣行臺郎中杜弼使於柔然為世子澄求婚頭兵
曰髙王自娶則可歡猶豫未决婁妃曰國家大訃願勿
疑也世子澄尉景亦勸之歡乃遣鎮南將軍慕容儼聘
之號曰蠕蠕公主歡親迎於下館公主至婁妃避正室
以處之歡跪而拜謝妃曰彼將覺之願絶勿顧頭兵使
其弟秃突佳來送女且報聘仍戒曰待見外孫乃歸公
主性嚴毅終身不肯華言歡嘗病不得往禿突佳怨恚
歡輿疾就之
　　　王偉勸侯景偽求和
太清三年初臺城之閉也公卿以食為念男女貴賤並
出負米得四十萬斛收諸府藏錢帛五十萬億並聚徳
陽堂而不備薪芻魚鹽至是壊尚書省為薪撤薦剉以
飼馬薦盡又食以飯軍士無膎或煮鎧熏䑕捕雀而食
之御甘露厨有乾苔味酸鹹分給戰士軍人屠馬於殿
省間雜以人肉食者必病侯景衆亦饑抄掠無所獲東
城有米可支一年援軍斷其路又聞荆州兵將至景甚
患之王偉曰今臺城不可猝拔援兵日盛吾軍乏食若
偽且求和以緩其勢東城之米足支一年因求和之際
運米入石頭援軍必不得動然後休士養馬繕修器械
伺其懈怠擊之一舉可取也景從之遣其將任約于子
恱至城下拜表求和乞復先鎮太子以城中窮困白武
帝請許之武帝怒曰和不如死太子固請曰侯景圍逼
已久援軍相仗不戰宜且許其和更為後圗武帝遲回
久之乃曰汝自圗之勿令取笑千載遂報許之巾領軍
傅岐固爭曰豈有賊舉兵圍宫闕而更與之和乎此特
欲却援軍耳叛賊獸心必不可信武帝敕諸軍不得復
進下詔曰善兵不戰止戈為武可以景為大丞相都督
江西四州諸軍事豫州牧河南王如故設壇於西華門
外遣僕射王克等與于子恱任約王偉登壇共盟太子
詹事柳津出西華門景出柵門遥相對更殺牲㰱血為
盟既盟而景長圍不解專修鎧仗託云無船不得即發
邀求稍廣了無去志太子知其詐然猶羈縻不絶
　　　沙鉢略請與隋和親
陳至徳二年突厥沙鉢略可汗數為隋所敗乃請和親
千金公主自請改姓楊氏為隋文帝女隋文帝遣開府
儀同三司徐平和使於沙鉢略更封千金公主為大義
公主晉王廣請因釁乘之隋文帝不許沙鉢略遣使致
書曰從天生大突厥天下賢聖天子伊利俱盧設莫何
沙鉢略可汗致書大隋皇帝皇帝婦父乃是翁比此為
女夫乃是兒例兩境雖殊情義如一自今子子孫孫乃
至萬世親好不絶上天為證終不違負此國羊馬皆皇
帝之畜彼之繒綵皆此國之物文帝復書曰大隋天子
貽書大突厥沙鉢略可汗得書知大有善意既為沙鉢
略婦翁今日視沙鉢略與兒子不異時遣大臣往彼省
女復省沙鉢略也於是遣尚書右僕射虞慶則使於沙
鉢略車騎將軍長孫晟副之沙鉢略陳兵列其珍寳坐
見慶則稱病不能起且曰我諸父以來不向人拜慶則
責而諭之千金公主私謂慶則曰可汗狠戾過與爭將
不利長孫晟謂沙鉢略曰突厥與隋俱大國天子可汗
不起安敢違意但賀可敦為帝女則可汗是大隋女壻
奈何不敬婦翁沙鉢略笑謂其達官曰須拜婦翁乃起
拜頓顙跪受璽書以戴於首既而大慙與羣下相聚慟
哭慶則又遣稱臣沙鉢略謂左右曰何謂臣左右曰隋
言臣猶此云奴耳沙鉢略曰得為大隋天子奴虞僕射
之力也贈慶則馬千匹并以從妹妻之
　　　西突厥遣使求婚
唐武徳八年西突厥統葉䕶可汗遣使請昏髙祖謂裴
矩曰西突厥道逺緩急不能相助今求昏何如對曰今
彼勢方強為國家今日計且當逺交而近攻臣謂宜許
其昏以威頡利俟數年之後中國完實足以相抗然後
徐思其宜髙祖從之遣髙平王道立至其國統葉䕶大
喜道立上之從子也
　　　太宗許突厥請和
九年突厥進寇髙陵涇州道行軍總管尉遲敬徳與突
厥戰於涇陽大破之頡利可汗進至渭水便橋之北遣
其腹心執失思力入見以觀虚實思力盛稱頡利突利
二可汗將兵百萬今至矣太宗讓之曰吾與汝可汗面
結和親贈遺金帛前後無筭汝可汗自負盟約引兵深
入於我無愧汝雖戎狄亦有人心何得全㤀大恩自誇
强盛我今先斬汝矣思力懼而請命蕭瑀封徳彛請禮
遣之太宗曰我今遣還虜謂我畏之愈肆憑陵乃囚思
力於門下省太宗自出𤣥武門與髙士廉房𤣥齡等六
騎徑詣渭水太宗與頡利隔水而語責以負約突厥大
驚皆下馬羅拜俄而諸軍繼至旌甲蔽野頡利見執失
思力不返而太宗挺身輕出軍容甚盛有懼色太宗麾
諸軍使却而布陳獨留與頡利語蕭瑀以太宗輕敵叩
馬固諫太宗曰吾籌之已熟非卿所知突厥所以敢傾
國而來直抵郊甸者以我國内有難朕新即位謂我不
能抗禦故也我若示之以弱閉門拒守虜必放兵大掠
不可復制故朕輕騎獨出示若輕之又震曜軍容使知
必戰出虜不意使之失圖虜入我地既深必有懼心故
與戰則克與和則固矣制服突厥在此一舉卿第觀之
是日頡利來請和詔許之太宗即日還宫又幸城西斬
白馬與頡利盟于便橋之上突厥引兵退蕭瑀請於太
宗曰突厥未和之時諸將爭戰陛下不許臣等亦以為
疑既而虜自退其策安在太宗曰吾觀突厥之衆雖多
而不整君臣之志唯賄是求當其請和之時可汗獨在
水西達官皆來謁我我若醉而縛之因襲擊其衆勢如
拉朽又命長孫無忌李靖伏兵于幽州以待之虜若奔
歸伏兵邀其前大軍躡其後覆之如反掌耳所以不戰
者吾即位日淺國家未安百姓未富且當靜以撫之一
與虜戰所損甚多虜結怨既深懼而修備則吾未可以
得志矣故卷甲韜戈㗖以金帛彼既得所欲理當自退
志意驕墮不復設備然後養成俟釁一舉可滅也將欲
取之必固與之此之謂矣卿知之乎瑀再拜曰非所及
也
　　　吐蕃遣使請和親
萬歲通天元年吐蕃復遣使請和親天后遣右武衞胄
曹參軍郭元振往察其宜吐蕃將論欽陵請罷安西四
鎮戍兵並求分十姓突厥之地元振曰四鎮十姓與吐
蕃種𩔖本殊今請罷唐兵豈非有兼并之志乎欽陵曰
吐蕃茍貪土地欲為邊患則東侵甘涼豈肯規利於萬
里之外邪乃遣使者隨元振入請之朝廷疑未决元振
上疏以為欽陵求罷兵割地此乃利害之機誠不可輕
舉措也今若直拒其善意則為邊患必深四鎮之利逺
甘涼之害近不可不深圖也宜以計緩之使其和望未
絶則善矣彼四鎮十姓吐蕃之所甚欲也而青海吐谷
渾亦國家之要地也今報之宜曰四鎮十姓之地本無
用於中國所以遣兵戍之欲以鎮撫西域分吐蕃之勢
使不得併力東侵也今若果無東侵之志當歸我吐谷
渾諸部及青海故地則五俟斤部亦當以歸吐蕃如此
則足以塞欽陵之口而亦未與之絶也若欽陵小有乖
違則曲在彼矣且四鎮十姓款附歲久今未察其情之
向背事之利害遥割而棄之恐傷諸國之心非所以御
四夷也天后從之元振又上言吐蕃百姓疲於徭戍早
願和親欽陵利於統兵專制獨不欲歸欵若國家歲發
和親使而欽陵常不從命則彼國之人怨欽陵日深望
國恩日甚設欲大舉其徒固亦難矣斯亦離間之漸可
使其上下猜阻禍亂内興矣天后深然之
　　　閻知微與田歸道爭論和親
神功元年閻知微田歸道司使突厥冊黙啜為可汗初
咸亨中突厥有降者皆處之豐勝靈夏朔代六州至是
黙啜求六州降户及單于都䕶府之地并穀種繒帛農
器鐵天后不許黙啜怒言辭悖慢姚璹楊再思以契丹
未平請依黙啜所求給之麟臺少監知鳯閣侍郎賛皇
李嶠曰戎狄貪而無信此所謂借寇兵資盗糧也不如
治兵以備之璹再思固請與之乃悉驅六州降户數千
帳以與黙啜并給穀種四萬斛雜綵五萬段農器三千
事鐵數萬斤并許其昏黙啜由是益强田歸道始得還
與閻知微爭論於天后前歸道以為黙啜必負約不可
恃和親宜為之備知微以為和親必可保
　　　皇甫惟明言和親之利
開元十八年吐蕃兵數敗而懼乃求和親忠王友皇甫
惟眀因奏事從容言和親之利眀皇曰賛普嘗遺吾書
悖慢此何可捨對曰賛普當開元之初年尚幼穉安能
為此書殆邊將詐為之欲以激怒陛下耳夫邊境有事
則將吏得以因緣盗匿官物妄述功狀以取勲爵此皆
姦臣之利非國家之福也兵連不解日費千金河西隴
右由兹困敝陛下誠命一使往視公主因與賛普面相
約結使之稽顙稱臣永息邊患豈非御夷狄之長䇿乎
明皇恱命惟眀與内侍張元方使于吐蕃賛普大喜悉
出貞觀以來所得敕書以示惟眀遣其大臣論名悉獵
隨惟眀入貢表稱甥世尚公主義同一家中間張𤣥表
等先興兵寇鈔遂使二境交惡甥深識尊卑安敢失禮
正為邊將交構致獲罪於舅屢遣使者入朝皆為邊將
所遏今䝉逺降使臣來視公主甥不勝喜荷儻使復修
舊好死無所恨自是吐蕃復款附
　　　回紇喜德宗許昏
貞元四年回紇合骨咄禄可汗得唐許昏甚喜遣其妹
骨咄祿毗伽公主及大臣妻并國相􁧞跌都督以下千
餘人來迎可敦辭禮甚恭曰昔為兄弟今為子壻半子
也若吐蕃為患子當為父除之因詈辱吐蕃使者以絶
之回紇至長安可汗仍表請改回紇為回鶻許之
　　　後晉桑維翰勸齊王請和契丹
開運二年契丹連歲入寇中國疲於奔命邊民塗地契
丹人畜亦多死國人厭苦之述律太后謂契丹主曰使
漢人為胡主可乎曰不可太后曰然則汝何故欲為漢
主曰石氏負恩不可容太后曰汝今雖得漢地不能居
也萬一蹉跌悔何所及又謂其羣下曰漢兒何得一向
眠自古但聞漢和蕃不聞蕃和漢漢兒果能回意我亦
何惜與和桑維翰屢勸齊王復請和於契丹以紓國患
齊王假開封軍將張暉供奉官使奉表稱臣詣契丹卑
辭謝過契丹主曰使景延廣桑維翰自來仍割鎮定兩
道𨽻我則可和朝廷以契丹語忿謂其無和意乃止及
契丹主入大梁謂李崧等曰曏使晉使再來則南北不
戰矣
　　　南唐主獻四州求息兵
後周顯徳五年唐主聞世宗在江上恐遂南渡又恥降
號稱藩乃遣兵部侍郎陳覺奉表請傳位於太子𢎞冀
使聽命於中國時淮南惟廬舒蘄黄未下覺至迎鑾見
周兵之盛白世宗請遣人度江取表獻四州之地畫江
為境以求息兵辭指甚哀世宗曰朕本興師止取江北
今爾主能舉國内附朕復何求覺拜謝而退覺請遣其
屬閤門承㫖劉承遇如金陵世宗賜唐主書稱皇帝恭
問江南國主慰納之唐主復遣劉承遇奉表稱唐國主
請獻江北四州歲輸貢物數十萬於是江北悉平得州
十四縣六十
　　　唐主手表謝恩
馮延魯鍾謨來自唐唐主手表謝恩其略曰天地之恩
厚矣父母之恩深矣子不謝父人何報天惟有赤心可
酬大造又乞比藩方賜詔書唐主復令謨白世宗欲傳
位太子世宗先遣謨還賜書諭以未可傳位之意唐主
復遣吏部尚書知樞密院殷崇義來賀天清節
　　　世宗令鍾謨語唐主修守備
六年唐主遣其子紀公從善與鍾謨俱入貢世宗問謨
曰江南亦治兵修守備乎對曰既臣事大國不敢復爾
世宗曰不然曏時則為仇敵今日則為一家吾與汝國
大義已定保無它虞然人生難期至于後世則事不可
知歸語汝主可及吾時完城郭繕甲兵據守要害為子
孫計謨歸以告唐主唐主乃城金陵凡諸州城之不完
者葺之戍兵少者益之
　　背盟門
　　　燕人悔割虎牢以賂秦
東晉太和四年初燕人許割虎牢以西賂秦晉兵既退
燕人悔之謂秦人曰行人失辭有國有家者分災救患
理之常也秦王堅大怒遣輔國將軍王猛建威將軍梁
成洛州刺史鄧羌帥步騎三萬伐燕進攻洛陽
　　　梁王偉勸侯景背盟
太清三年侯景運東府米入石頭既畢王偉聞荆州軍
退援軍雖多不相統壹乃說景曰王以人臣舉兵圍守
宫闕逼辱妃主殘穢宗廟擢王之髮不足數罪今日持
此欲安所容身乎背盟而㨗自古多矣願且觀其變景
遂上啓陳武帝十失且曰臣方事暌違所以冒陳讜直
陛下崇飾虚誕惡聞實録以妖怪為嘉禎以天譴為無
咎敷演六藝排擯前儒王莽之法也以鐵為貨使輕重
無常公孫之制也爛羊鐫印朝章鄙雜更始趙倫之化
也豫章以所天為血讎邵陵以父存而冠布石虎之風
也修建浮圗百度糜費使四民饑餒苲融姚興之代也
又言建康宫室崇侈陛下唯與主書參斷萬機政以賄
成諸閹豪盛衆僧殷實皇太子珠玉是好酒色是耽吐
言止於輕薄賦詠不出桑中邵陵所在殘破湘東羣下
貪縱南康定襄之屬皆如沐猴而冠耳親為孫姪位則
藩屏臣至百日誰肯勤王此而靈長未之有也昔鬻拳
兵誎王卒改善今日之舉復奚罪乎伏願陛下小懲大
戒放讒納忠使臣無再舉之憂陛下無嬰城之辱則萬
姓幸甚武帝覽啓且慙且怒
　　　吐蕃刼盟
唐貞元三年渾瑊之發長安也李晟深戒之以盟所為
備不可不嚴張延賞言於徳宗曰晟不欲盟好之成故
戒瑊以嚴備我有疑彼之形則彼亦疑我矣盟何由成
徳宗乃召瑊切戒以推誠待虜勿自為猜貳以阻虜情
瑊奏吐蕃决以辛未盟延賞集百官以瑊表稱詔示之
曰李太尉謂吐蕃和好必不成此渾侍中表也盟日定
矣晟聞之泣謂所親曰吾生長西陲備諳虜情所以論
奏但恥朝廷為外夷所侮耳徳宗始命駱元光屯潘原
韓逰瓌屯洛口以為瑊援元光謂瑊曰潘原距盟所且
七十里公有急元光何從知之請與連營相次距盟所
三十餘里元光壕柵深固瑊壕柵皆可踰也尚結賛與
瑊約各以甲士三千人列於壇之東西常服者四百人
從至壇下辛未將盟吐蕃伏精騎數萬於壇西瑊等皆
不知入幕易禮服虜伐鼔三聲大譟而出瑊自幕後出
偶得它馬乘之伏鬛入其衘馳十餘里衘方及馬故矢
過其背而不傷唐將卒皆東走虜縱兵追擊或殺或擒
之瑊至其營則將卒皆遁去營空矣駱元光發伏成陳
以待之虜追騎乃還元光與瑊收散卒勒兵整陳而還
是日徳宗視朝謂諸相曰今日和戎息兵社稷之福馬
燧曰然柳渾曰吐蕃之彊悍非盟誓可結今日之事臣
竊憂之李晟曰誠如渾言徳宗變色曰柳渾書生不知
邊計大臣亦為此言邪皆伏地頓首謝因罷朝是夕韓
遊瓌表言虜劫盟者兵臨近鎮徳宗大驚街逓其表以
示渾明旦謂渾曰卿書生乃能料敵如此其審邪
　　貢獻門
　　　漢文帝不受千里馬
文帝元年時有獻千里馬者文帝曰鸞旗在前屬車在
後吉行日五十里師行三十里朕乘千里馬獨先安之
於是還其馬與道里費而下詔曰朕不受獻也其令四
方毋求來獻
　　　光武却郡國貢獻
建武十三年詔曰郡國獻異味其令大官勿復受逺方
口實所以薦宗廟自如舊制時異國有獻名馬者日行
千里又進寳劒價直百金詔以劒賜騎士馬駕鼔車
　　　和帝不受嶺南獻龍眼荔支
永元十五年嶺南舊獻生龍眼荔支十里一置五里一
候晝夜傳送臨武長汝南唐羌上書曰臣聞上不以滋
味為徳下不以貢膳為功伏見交趾七郡獻生龍眼等
鳥驚風發南州土地炎熱惡蟲猛獸不絶於路至於觸
犯死亡之害死者不可復生來者猶可救也此二物升
殿未必延年益壽和帝下詔曰逺國珍羞本以薦奉宗
廟茍有傷害豈愛民之本其敕太官勿復受獻
　　　順帝以大珠封還文礱
永建四年詔曰海内頗有災異朝廷修政大官減膳珍
玩不御而桂陽太守文礱不惟竭忠宣暢本朝而逺獻
大珠以求幸媚今封以還之
　　　晉武帝焚程據所獻雉頭裘
咸寧四年太醫司馬程據獻雉頭裘武帝焚之於殿前
敕内外敢有獻竒技異服者罪之
　　　宋沈慶之以四宅輸官
大眀五年沈慶之固讓司空詔許之仍命慶之朝會位
次司空慶之目不知書家素富産業累萬金童奴千計
再獻錢千萬穀萬斛先有四宅又有園舎在婁湖慶之
一夕攜子孫及中表親戚徙居婁湖以四宅輸官慶之
多蓄妓女優逰無事意盡歡娯非朝賀不出門車馬率
素從者不過三五人遇之者不知其三公也
　　　武帝限刺史二千石罷還獻奉
八年武帝末年尤貪財利刺史二千石罷還必限使獻
奉又以蒲戲取之要令罄盡乃止終日酣飲少有醒時
常憑几昏睡或外有奏事即肅然整容無復酒態由是
内外畏之莫敢弛惰
　　　隋丘和以獻食甚精遷職
大業三年煬帝過鴈門鴈門太守丘和獻食甚精至馬
邑馬邑太守楊廓獨無所獻煬帝不恱以和為博陵太
守仍使廓至博陵觀和為式由是所至獻食競為豐侈
　　　煬帝專以禮餉厚薄遷官
十二年煬帝至江都江淮郡官謁見者專問禮餉豐薄
豐則超遷丞守薄則率從停解江都郡丞王世充獻銅
鏡屏風遷通守歴陽郡丞趙元楷獻異味遷江都郡丞
由是郡縣競務刻剥以充貢獻民外為盗賊所掠内為
郡縣所賦生計無遺加之饑饉無食民始采樹皮葉或
𢷬藁為末或煮土而食之諸物皆盡乃自相食而官食
猶充牣吏皆畏法莫敢振救王世充密為煬帝簡閱民
間美女獻之由是益有寵
　　　唐李大亮不肯獻佳鷹
貞觀三年太宗遣使至涼州都督李大亮有佳鷹使者
諷大亮使獻之大亮密表曰陛下久絶畋逰而使者求
鷹若陛下之意深乖昔㫖如其自擅乃是使非其人太
宗謂侍臣曰李大亮可謂忠直手詔襃美賜以胡缾及
荀恱漢紀
　　　太宗不受鸚鵡美女之獻
五年林邑獻五色鸚鵡新羅獻美女二人魏徵以為不
宜受太宗喜曰林邑鸚鵡猶能自言苦寒思歸其國况
二女逺别親戚乎并鸚鵡各付使者而歸之
　　　魏徵諫以儲偫譴官吏
十一年太宗至顯仁宫官吏以闕儲偫有被譴者魏徴
諫曰陛下以儲偫譴官吏臣恐承風相扇異日民不聊
生殆非行幸之本意也昔煬帝諷郡縣獻食視其豐儉
以為賞罰故海内叛之此陛下所親見奈何欲效之乎
太宗驚曰非公不聞此言因謂長孫无忌等曰朕昔過
此買飯而食僦舎而宿今供頓如此豈得猶嫌不足乎
　　　太宗數趙元楷饋貴戚
十二年太宗祀禹廟至柳谷觀鹽池至蒲州刺史趙元
楷課父老服黄紗單衣迎車駕盛飾廨舎樓觀又飼羊
百餘頭魚數百頭以饋貴戚太宗數之曰朕巡省河洛
凢有所須皆資庫物卿所為乃亡隋之弊俗也
　　　髙宗不以捕鷂待劉齊賢
乾封元年金紫光禄大夫劉祥道薨子齊賢嗣齊賢為
人方正髙宗甚重之為晉州司馬將軍史興宗嘗從髙
宗獵苑中因言晉州産佳鷂劉齊賢今為司馬請使捕
之髙宗曰劉齊賢豈捕鷂者邪卿何以此待之
　　　王丘等不勞人以市恩
開元十三年車駕發泰山幸孔子宅致祭明皇還至宋
州宴從官於樓上刺史寇泚預焉酒酣明皇謂張說曰
曏者屢遣使臣分巡諸道察吏善惡今因封禪歴諸州
乃知使臣負我多矣懐州刺史王丘餼牽之外一無它
獻魏州刺史崔沔供張無錦繡示我以儉濟州刺史裴
耀卿表數百言莫非規諫且曰人或重擾則不足以告
成朕常置之坐隅且以戒左右如三人者不勞人以市
恩真良吏矣顧謂寇泚曰比亦屢有以酒饌不豐訴於
朕者知卿不借譽於左右也自舉酒賜之宰臣帥羣臣
起賀樓上皆稱萬歲由是以丘為尚書左丞沔為散騎
侍郎耀卿為定州刺史
　　　明皇貶懐州刺史獻樂工
二十三年明皇御五鳳樓酺宴時命三百里内刺史縣
令各帥所部音樂集於樓下各較勝負懐州刺史以車
載樂工數百皆以文繡服箱之牛皆為虎豹犀象之狀
魯山令元徳秀惟遣樂工數人連袂歌于蒍眀皇曰懐
州之人其塗炭乎立以刺史為散官徳秀性介潔質樸
士大夫皆服其髙
　　　徳宗以李正巳所獻錢賜淄青將士
大厯十四年李正巳畏徳宗威名表獻錢三十萬緍徳
宗欲受之恐見欺却之則無辭崔祐甫請遣使慰勞淄
青將士因以正巳所獻錢賜之使將士人人戴上恩又
諸道聞之知朝廷不重貨財徳宗恱從之正巳大慙服
天下以為太平之治庶幾可望焉
　　　徳宗不受生日貢獻
建中元年代宗之世每元日冬至端午生日州府於常
賦之外競為貢獻貢獻多者則恱之武將姦吏縁此侵
漁下民德宗生日四方貢獻皆不受李正巳田恱各獻
縑三萬匹徳宗悉歸之度支以代租賦
　　　李泌請勿受諸道貢獻
貞元三年徳宗謂李泌曰每歲諸道貢獻共直錢五十
萬緡今歲僅得三十萬緡言此誠知失體然宫中用度
殊不足泌曰古者天子不私求財今請歲供宫中錢百
萬緡願陛下不受諸道貢獻及罷宣索必有所須請降
敕折稅不使姦吏因縁誅剥徳宗從之
　　　藩鎮競以進奉市恩
十二年初徳宗以奉天窘乏故還宫以來尤專意聚斂
藩鎮多以進奉市恩皆云稅外方圓亦云用度羡餘其
實或割留常賦或増斂百姓或減刻吏禄或販鬻蔬果
往往私自入所進纔什一二李兼在江西有月進韋臯
在西川有日進其後常州刺史裴肅以進奉遷浙東觀
察使刺史進奉自肅始及劉賛卒判官嚴綬掌留務竭
府庫以進奉徴為刑部員外郎幕僚進奉自綬始
　　　李錡以貢獻固主恩
十七年李錡既執天下利權以貢獻固主恩又以饋遺
結權貴恃此驕縱無所忌憚盗取縣官財所部官屬無
罪受戮者相繼浙西布衣崔善貞詣闕上封事言宫市
進奉及鹽鐵之弊因言錡不法事徳宗覽之不恱命械
送錡錡聞其將至先鑿阬於道旁善貞至并鎻械内阬
中生瘞之逺近聞之不寒而慄
　　　盧坦彈柳晟等違赦進奉
元和三年御史中丞盧坦奏彈前山南西道節度使柳
晟前浙東觀察使閻濟美違赦進奉憲宗召坦襃慰之
曰朕已釋其罪不可失信坦曰赦令宣布海内陛下之
大信也晟等不畏陛下法奈何存小信棄大信乎憲宗
乃命歸所進於有司
　　　王鍔厚進奉以求入相
淮南節度使王鍔入朝鍔家巨富厚進奉及賂宦官求
平章事翰林學士白居易上言以為宰相人臣極位非
清望大功不應授昨除裴均外議已紛然今又除鍔則
如鍔之輩皆生冀望若盡與之則典章大壊又不感恩
不與則厚薄有殊或生怨望倖門一啓無可如何且鍔
在鎮五年百計誅求貨財既足自入進奉若除宰相四
方藩鎮皆謂鍔以進奉得之競為割剝則百姓何以堪
之事遂寢
　　　李絳請却裴均進銀器
四年山南東道節度使裴均恃有中人之助於徳音後
首進銀器千五百餘兩翰林學士李絳白居易等上言
均欲以此嘗陛下願却之憲宗遽命出銀器付度支既
而有㫖諭進奏院自今諸道進奉無得申御史臺有訪
問者輒以名聞白居易復以為言憲宗不聽
　　　李絳為户部不進羡餘
六年宦官惡李絳在翰林以為户部侍郎判本司憲宗
問絳故事户部侍郎皆進羡餘卿獨無進何也對曰守
土之官厚斂於人以市私恩天下猶共非之况户部所
掌皆陛下府庫之物給納有籍安得羨餘若自左藏輸
之内藏以為進奉是猶東庫移之西庫臣不敢踵此弊
也憲宗嘉其直益重之
　　　孔戣奏罷貢蚶蛤淡菜
十二年初國子祭酒孔戣為華州刺史明州歲貢蚶蛤
淡菜水陸逓夫勞費戣奏疏罷之嶺南節度使崔詠薨
宰相奏擬代詠者數人憲宗皆不用曰頃有諫進蚶蛤
淡菜者為誰可求其人與之以戣為嶺南節度使
　　　王播進羨餘絹
寳厯元年鹽鐵使王播進羨餘絹百萬匹播領鹽鐵誅
求嚴急正入不充而羨餘相繼
　　　張濳乞賞省節致羨餘者
大中十二年右補闕内供奉張濳上疏以為藩府代移
之際皆奏倉庫蓄積之數以羨餘多為課績朝廷亦因
而甄奨竊惟藩府財賦所出有常茍非賦斂過差及停
廢將士減削衣糧則羨餘何從而致此來南方諸鎮數
有不寧皆此故也一朝有變所蓄之財悉遭剽掠又發
兵致討費用百倍然則朝廷竟有何利乞自今藩府長
吏不増賦斂不減糧賜獨節逰宴省浮費能致羨餘者
然後賞之宣宗嘉納之
　　　後唐明宗詔諭兩川獻錢
天成四年明帝將祀南郊遣客省使李仁矩以詔諭兩
川令西川獻錢一百萬緡東川五十萬緡皆辭以軍用
不足西川獻五十萬緡東川獻十萬緡仁矩明宗在藩
鎮時客將也為安重誨所厚恃恩驕慢至梓州董璋置
宴召之日中不往方擁妓酣飲璋怒從卒徒執兵入驛
立仁矩於階下而詬之曰公但聞西川斬李客省謂我
獨不能邪仁矩流涕拜請僅而得免既而厚賂仁矩以
謝之仁矩還言璋不法未幾明宗復遣通事舎人李彦
珣詣東川入境失小禮璋拘其從者彦珣奔還
　　　明宗責李金全以獻馬為亊
長興三年前彰義節度使李金全屢獻馬明宗不受曰
卿在鎮為治何如勿但以獻馬為事
　　　南唐主責倉吏歲終獻羨餘
後晉天福五年唐主使宦者祭廬山還勞之曰卿此行
甚精潔宦者曰臣自奉詔蔬食至今唐主曰卿某處市
魚為羮某日市肉為胾何為蔬食宦者慙服倉吏歲終
獻羨餘萬石唐主曰出納有數茍非掊民刻軍安得羨
餘邪
　　　後周太祖蠲宋州所獻絲
廣順三年歸徳節度使常思入朝徙平盧節度使將行
奏曰臣在宋州舉絲四萬餘兩在民間謹以上進請徴
之太祖頷之敕牓宋州凡常思所舉絲悉蠲之已輸者
復歸之思亦無怍色
　
　
　
　
　
　
　
　
　
　
　
　通鑑總𩔖卷十九下
欽定四庫全書
　通鑑總𩔖卷二十上　　　　宋　沈樞　撰
　　北伐門
　　　東晉蔡謨議北伐之計
咸康五年征西將軍庾亮欲開復中原上疏言蜀
甚弱而胡尚強欲帥大衆十萬移鎮石城遣諸軍
羅布江沔為伐趙之規成帝下其議丞相王導請
許之太尉郗鍳議以為資用未偹不可大舉太常
蔡謨議以為時有否泰道有屈伸茍不計強弱而
輕動則亡不終日何功之有為今之計莫若養威
以俟時時之可否繫胡之強弱胡之強弱繫石虎
之能否自石勒舉事虎常為爪牙百戰百勝遂定
中原所據之地同於魏世勒死之後虎挾嗣君誅
将相内難既平翦削外㓂一舉而拔金墉再戰而
禽石生誅石聰如拾遺取郭權如振槁四境之内不
失尺土以是觀之虎為能乎將不能也論者以胡前攻
襄陽不能㧞謂之無能為夫百戰百勝之强而以不㧞
一城為劣譬諸射者百發百中而一失可以謂之拙乎
今征西以重鎮名賢自將大軍欲席卷河南虎必自帥
一國之衆來決勝負豈得以襄陽為比哉今征西欲與
之戰何如石生若欲城守何如金墉欲阻沔水何如大
江欲拒石虎何如蘇峻凡此數者宜詳校之石生猛將
闗中精兵征西之戰殆不能勝也金墉險固劉曜十萬
衆不能㧞征西之守殆不能勝也又當是時洛陽闗中
皆舉兵擊虎今此三鎮反為其用方之於前倍半之勢
也石生不能敵其半而征西欲當其倍愚所疑也蘇峻
之强不及石虎沔水之險不及大江大江不能禦蘇峻
而欲以沔水禦石虎又所疑也昔祖士雅在譙佃於城
北界胡來攻豫置軍屯以禦其外榖將熟胡果至丁夫
戰於外老弱穫於内多持炬火急則燒榖而走如此數
年竟不得其利當是時胡唯據河北方之於今四方之
一耳士雅不能捍其一而征西欲以禦其四又所疑也
然此但論征西既至之後耳尚未論道路之慮也自沔
以西水急岸高魚貫泝流首尾百里若胡無宋襄之義
及我未陣而擊之將如之何今王土與胡水陸異勢便
習不同胡若送死則敵之有餘若棄江逺進以我所短
擊彼所長懼非廟勝之算也朝議多與謨同乃詔亮不
聽移鎮
　　　陶侃不肯戍邾城
初陶侃在武昌議者以江北有邾城宜分兵戍之侃每
不荅而言者不已侃乃渡水獵引將佐語之曰我所以
設險而禦㓂者正以長江耳邾城隔在江北内無所倚
外接羣夷夷中利深晉人貪利夷不堪命必引虜入㓂
此乃致禍之由非禦㓂也且吳時戍此城用三萬兵今
縱有兵守之亦無益於江南若石趙有可乘之會此又
非所資也及庾亮鎮武昌卒使毛寳樊峻戍邾城趙王
虎惡之以䕫安為大都督帥石鑒石閔李農張貉李莬
等五將軍兵五萬人㓂荆揚北鄙二萬騎攻邾城毛寳
求救於庾亮亮以城固不時遣兵五將軍張貉陷邾城
死者六千人是時庾亮猶上疏欲遷鎮石城聞邾城䧟
乃止上表陳謝自貶三等行安西將軍有詔復位
　　　庾翼以滅戎取蜀為己任
建元元年庾翼以滅戎取蜀為己任遣使東約燕王皝
西約張駿刻期大舉朝議多以為難唯庾冰意與之同
而桓温譙王無忌皆贊成之趙汝南太守戴開帥數千
人詣翼降下詔議經略中原翼欲悉所部之衆北伐表
桓宣為都督司雍梁三州荆州之四郡諸軍事梁州刺
史前趣丹水桓溫為前鋒小督假節帥衆入臨淮並發
所統六州奴及車牛驢馬百姓嗟怨
　　　禇裒伐趙無功
永和五年桓溫聞趙亂出屯安陸遣諸將經營北方趙
揚州刺史王浹舉壽春降西中郎將陳逵進據壽春征
北大將軍褚裒上表請伐趙即日戒嚴直指泗口加裒
征討大都督督徐兖青楊豫五州諸軍事裒帥衆三萬
徑赴彭城北方士民降附者日以干訃朝野皆以為中
原指期可復光禄大夫蔡謨獨謂所親曰敵滅誠為大
慶然恐更貽朝廷之憂其人曰何謂也謨曰夫能順天
乘時濟羣生於艱難者非上聖與英雄不能為也自餘
則莫若度德量力觀今日之亊殆非時賢所及必將經
營分表疲民以逞既而材略疎短不能副心財殫力竭
智勇俱困安得不憂及朝廷乎魯郡民五百餘家相與
起兵附晉求援於褚裒裒遣部將王龕李邁將鋭卒三
千迎之趙南討大都督李農帥騎二萬與龕等戰於代
陂龕等大敗皆没於趙裒退屯廣陵上疏乞自貶詔不
許命裒還鎮京口解征討都督時河北大亂遺民二十
餘萬口渡河欲來歸附會裒已還威勢不接皆不能自
㧞死亡略盡
　　　褚裒慙憤發疾
都鄉元穆侯禇裒還至京口聞哭聲甚多以問左右對
曰皆代陂死者之家也裒慙憤發疾卒以吳國内史荀
羨為使持節監徐兖二州揚州之晉陵諸軍事徐州刺
史時年二十八中興方伯未有如羨之少者
　　　北魏主乞遣軍共討逆寇
六年魏主閔殺李農及其三子并尚書令王謨侍中王
衍中常侍嚴震趙昇閔遣使臨江告晉曰逆寇亂中原
今已誅之能共討者可遣軍來也朝廷不應
　　　桓溫請經略中原皆不報
七年初桓溫聞石氏亂上疏請出師經略中原事乆不
報溫知朝廷杖殷浩以抗已甚忿之然素知浩之為人
亦不之憚也以國無他釁遂得相持彌年雖有君臣之
跡羈縻而已八州士衆資調殆不為國家用屢求北伐
詔書不聽温拜表輒行帥衆四五萬順流而下軍于武
昌朝廷大懼殷浩欲去位以避溫撫軍司馬高崧言于
會稽王昱曰王宜致書諭以禍福自當返斾如其不爾
便六軍整駕逆順於兹判矣乃於坐為昱草書曰㓂難
宜平時會宜接此實為國逺圖經略大算能𢎞斯會非
足下而誰但以此興師動衆要當以資實為本運轉之
艱古人所難不可易之於始而不熟慮頃所以深用為
疑惟在此耳然異常之舉衆之所駭遊聲噂􁀨想足下
亦少聞之茍患失之無所不至或能望風振擾一時崩
散如此則望實並䘮社稷之事去矣皆由吾闇弱德信
不著不能鎮靜羣庶保固維城所以内愧于心外慙良
友吾與足下雖職有内外安社稷保國家其致一也天
下安危繫之明德當先思寧國而後圖其外使王基克
隆大義𢎞著所望於足下區區誠懷豈可復顧嫌而不
盡哉溫即上疏惶恐致謝回軍還鎮
　　　王羲之以書止殷浩北伐
八年殷浩之北伐也中軍將軍王羲之以書止之不聽
既而無功復謀再舉羲之遺浩書曰今以區區江左天
下寒心固已久矣力爭武功非所當作自頃處内外之
任者未有深謀逺慮而疲竭根本各從所志竟無一功
可論遂令天下將有土崩之埶任其事者豈得辭四海
之責哉今軍破於外資竭於内保淮之志非所復及莫
若還保長江督將各復舊鎮自長江以外羈縻而已引
咎責躬更為善治省其賦役與民更始庶可以救倒懸
之急也使君起於布衣任天下之重當董統之任而敗
䘮至此恐闔朝羣賢未有與人分其謗者若猶以前事
為未工故復求之於分外宇宙雖廣自容何所此愚智
所不解也又與會稽王昱牋曰為人臣者誰不願尊其
主比隆前世況遇難得之運哉顧力有所不及豈可不
權輕重而處之也今雖有可喜之會内求諸己而所憂
乃重於所喜功未可期遺黎殱盡勞役無時徴求日重
以區區吳越經緯天下十分之九不亡何待而不度德
量力不弊不已此封内所痛心歎悼而莫敢吐誠者也
往者不可諫來者猶可追願殿下更垂三思先為不可
勝之基須根立勢舉謀之未晩若不行恐麋鹿之游將
不止林藪而已願殿下蹔廢虚逺之懷以救倒懸之急
可謂以亡為存轉禍為福也不從
　　　殷浩以北伐無功被黜
十年中軍將軍揚州刺史殷浩連年北伐師徒屢敗糧
械都盡征西將軍桓溫因朝野之怨上疏數浩之罪請
廢之朝廷不得已免浩為庶人自此内外大權一歸於
溫矣
　　　桓温伐苻秦至㶚上
桓溫别將攻上洛獲秦荆州刺史郭敬進擊青泥破之
司馬勲掠秦西鄙涼秦州刺史王擢攻陳倉以應溫秦
主健遣太子萇帥衆五萬軍于嶢柳以拒溫溫與秦兵
戰于藍田秦兵大敗將軍桓沖又敗秦丞相雄于白鹿
原溫轉戰而前進至㶚上秦太子萇等退屯城南秦主
健與老弱六千固守長安小城悉發精兵三萬遣大司
馬雷弱兒等與萇合兵以拒温三輔郡縣皆來降溫撫
諭居民使安堵復業民爭持牛酒迎勞男女夾路觀之
耆老有垂泣者曰不圖今日復覩官軍
　　　桓溫不從薛珍進逼長安
桓溫與秦丞相雄等戰于白鹿原溫兵不利死者萬餘
人初溫指秦麥以為糧既而秦人悉芟麥清野以待之
溫軍乏食徙闗中三千餘户而歸秦太子萇等隨溫擊
之比至潼闗溫軍屢敗失亡以萬數溫之屯㶚上也順
陽太守薛珍勸溫徑進逼長安溫弗從珍以偏師獨濟
頗有所獲及溫退乃還顯言於衆自矜其勇而咎溫之
持重溫殺之
　　　桓溫自江陵北伐姚襄
十二年桓溫自江陵北伐遣督䕶高武據魯陽輔國將
軍戴施屯河上自帥大兵繼進與竂屬登平乘樓望中
原歎曰遂使神州陸沈百年丘墟王夷甫諸人不得不
任其責記室袁宏曰運有興廢豈必諸人之過溫作色
曰昔劉景升有千斤大牛噉芻豆十倍於常牛負重致
逺曽不若一羸牸魏武入荆州殺以享軍溫至伊水姚
襄撤圍拒之匿精鋭於水北林中遣使謂溫曰承親帥
王師以來襄今奉身歸命願敕三軍小却當拜伏路左
溫曰我自開復中原展禮山陵無豫若事欲來者便前
相見在近何煩使人襄拒水而戰溫結陳而前親被甲
督戰襄衆大敗死者數千人襄帥麾下數千騎奔於洛
陽北山溫追之不及𢎞農楊亮自襄所來奔溫問襄之
為人亮曰襄神明噐宇孫策之儔而雄武過之周成帥
衆出降溫屯故太極殿前既而徙屯金墉城謁諸陵有
毁壞者修復之各置陵令表鎮西將軍謝尚鎮洛陽以
尚未至留潁川太守毛穆之督䕶陳午河南太守戴施
以二千人戍洛陽衛山陵徙降民三千餘家於江漢之
間執周成以歸姚襄奔平陽
　　　桓溫請遷都洛陽
隆和元年桓溫上疏請遷都洛陽自永嘉之亂播流江
表者請一切北徙以實河南朝廷畏溫不敢為異而北
土蕭條人情疑懼雖並知不可莫敢先諫散騎常侍孫
綽上疏曰昔中宗龍飛非惟信順協於天人實賴萬里
長江畫而守之耳今自䘮亂以來六十餘年河洛丘墟
函夏蕭條士民播流江表已經數世存者老子長孫亡
者丘隴成行雖北風之思感其素心目前之哀實為交
切若遷都旋軫之日中興五陵即復緬成遐域泰山之
安既難以理保烝烝之思豈不纒於聖心哉何者植根
江外數十年矣一朝頓欲㧞之驅踧於窮荒之地提挈
萬里踰險浮深離墳墓棄生業田宅不可復售舟車無
從而得捨安樂之國適習亂之鄉國家所宜深慮也臣
之愚訃以為且宜遣將帥有威名資實者先鎮洛陽掃
平梁許清壹河南運漕之路既通開墾之積已豐豺狼
逺竄中夏小康然後可徐議遷徙耳奈何捨百勝之長
理舉天下而一擲哉綽少慕高尚嘗著遂初賦以見志
溫見綽表不悦曰致意興公何不尋君遂初賦而知人
家國事邪時朝廷憂懼將遣侍中止溫揚州刺史王述
曰溫欲以虚聲威朝廷耳非事實也但從之自無所至
乃詔溫曰在昔䘮亂忽渉五紀諸戎肆暴繼襲凶跡眷
言西顧慨歎盈懷知欲躬帥三軍蕩滌氛穢廓清中畿
光復舊京非夫外身徇國孰能若此諸所處分委之高
算但河洛丘墟所營者廣經始之勤致勞懷也事果不
行溫又議移洛陽鍾虡述曰永嘉不競暫都江左方當
蕩平區宇旋軫舊京若其不爾宜改遷園陵不應先事
鍾虡溫乃止
　　　桓溫伐燕大敗於枋頭
太和四年大司馬桓溫自兖州伐燕燕主暐遣樂安王
臧綂諸軍拒溫臧不能抗乃遣散騎常侍李鳯求救于
秦溫至枋頭暐及太傅評大懼又遣散騎侍郎樂嵩請
救於秦許賂以虎牢以西之地秦王堅引羣臣議于東
堂皆曰昔桓溫伐我至㶚上燕不我救今温伐燕我何
救焉且燕不稱藩於我我何為救之王猛密言於堅曰
燕雖强大慕容評非溫敵也若溫舉山東進屯洛邑收
幽冀之兵引并豫之粟觀兵崤澠則陛下大事去矣今
不如與燕合兵以退温温退燕亦病矣然後我承其弊而
取之不亦善乎堅從之遣將軍茍池洛州刺史鄧羌帥
歩騎二萬以救燕溫戰數不利糧儲復竭又聞秦兵將
至乃焚舟棄輜重鎧仗自陸道犇還燕之諸將爭欲追
之吳王垂曰不可溫初退惶恐必嚴設警備簡精鋭為
後拒擊之未必得志不如緩之彼幸吾未至必晝夜疾
趨俟其士衆力盡氣衰然後擊之無不克矣乃帥八千
騎徐行躡其後溫果兼道而進數日垂告諸將曰溫可
擊矣乃急追之及溫至襄邑大破之斬首三萬級秦茍
池邀擊溫於譙又破之死者復以萬計溫收散卒屯于
山陽溫深恥䘮敗乃歸罪於袁真奏免真為庶人
　　　桓𤣥請帥諸軍掃平闗洛
元興二年桓𤣥上表請帥諸軍掃平闗洛既而諷朝廷
下詔不許乃云奉詔故止𤣥初欲飭裝先命作輕舸載
服玩書畫或問其故𤣥曰兵凶戰危脱有意外當使輕
而易運衆皆笑之
　　　劉裕抗表伐南燕
義熈五年劉裕抗表伐南燕朝議皆以為不可惟左僕
射孟昶車騎司馬謝裕參軍臧熹以為必克勤裕行劉
裕發建康帥舟師自淮入泗五月至下邳留船艦輜重
歩進至琅邪所過皆築城留兵守之或謂裕曰燕人若
塞大峴之險或堅壁清野大軍深入不唯無功將不能
自歸奈何裕曰吾慮之熟矣鮮卑貪婪不知逺計進利
虜獲退惜禾苖謂我孤軍逺入不能持久不過進據臨
朐退守廣固必不能守險清野敢為諸君保之南燕主
超聞有晉師引羣臣會議征虜將軍公孫五樓曰吳兵
輕果利在速戰不可爭鋒宜據大險使不得入曠日延
時沮其鋭氣然後徐簡精騎二千循海而南絶其糧道
别敕段暉帥兖州之衆縁山東下腹背擊之此上䇿也
各命守宰依險自固校其資儲之外餘悉焚蕩芟除禾
苖使敵無所資此中䇿也縱賊入峴出城逆戰此下䇿
也超曰彼逺來疲弊勢不能久縱使入峴以精騎蹂之
何憂不克太尉王稹曰陛下必以騎兵利平地者宜出
峴逆戰戰而不勝猶可固守不宜縱敵入峴自棄險固
也超不從劉裕過大峴燕兵不出裕舉手指天喜形于
色左右曰公未見敵而先喜何也裕曰兵已過險士有
必死之志餘糧棲畆人無匱乏之憂虜已入吾掌中矣
進與燕兵戰於臨朐南日向昃勝負猶未決參軍胡藩
言於裕曰燕悉兵出戰臨朐城中留守必寡願以竒兵
從間道取其城此韓信所以破趙也裕遣藩及建威將
軍向彌潛師出燕兵之後攻臨朐聲言輕兵自海道至
矣向彌擐甲先登遂克之超大驚單騎就段暉於城南
裕因縱兵奮擊燕衆大敗斬段暉等大將十餘人超遁
還廣固裕乘勝逐北至廣固克其大城超收衆入保小
城裕築長闈守之超請割大峴以南地為藩臣裕不許
　　　劉裕以往亡日破燕
六年南燕賀賴盧公孫五樓為地道出擊晉兵不能却
城中男女出降者相繼尚書悦壽説超曰今天助㓂為
虐戰士彫瘁獨守窮城絶望外援天時人事亦可知矣
茍厯數有終堯舜避位陛下豈可不知變通之計乎超
歎曰廢興命也吾寧奮劔而死不能銜璧而生劉裕悉
衆攻城或曰今日往亡不利行師裕曰我往彼亡何為
不利四面急攻之悦壽開門納晉師超與左右數十騎
踰城突圍出走追獲之裕數以不降之罪超神色自若
一無所言惟以母託劉敬宣而已裕忿廣固久不下欲
盡阬之以妻女賞將士韓範諫曰晉室南遷中原鼎沸
士民無援强則附之既為君臣必須為之盡力彼皆衣
冠舊族先帝遺民今王師弔伐而盡阬之使安所歸乎
竊恐西北之人無復來蘇之望矣裕改容謝之然猶斬
王公以下二千人没入家口萬餘夷其城隍送超詣建
康斬之
臣光曰晉自濟江以來威靈不競諸戎橫騖虎噬中原
劉裕始以王師翦平東夏不於此際旌禮賢俊慰撫疲
民宣愷悌之風滌殘穢之政使羣士嚮風遺黎企踵而
更恣行屠戮以快忿心迹其施設曾苻姚之不如宜其
不能蕩壹四海成美大之業豈非雖有智勇而無仁義
使之然哉
　　　盧循因劉裕北伐襲建康
初徐道覆聞劉裕北伐勸盧循乘虛襲建康循不從道
覆自至番禺説循曰今裕頓兵堅城之下未有還期我
以此思歸死士掩擊何劉之徒如反掌耳不乘此機而
茍求一日之安朝廷常以君為腹心之疾若裕平齊之
後息甲歲餘以璽書徴君裕自將屯豫章遣諸將帥鋭
師過嶺雖復以將軍之神武恐必不能當也今日之機
萬不可失若先克建康傾其根蔕裕雖南還無能為也
循乃從之循自始興㓂長沙道覆㓂南康廬陵豫章諸
守相皆委任奔走道覆順流而下舟械甚盛時克燕之
問未至朝廷急徴劉裕裕方議留鎮下邳經營司雍會
得詔書乃以韓範為都督八郡軍事遂引兵還
　　　劉裕決意東還
十三年劉裕欲留長安經略西北而諸將佐皆久役思
歸多不欲留會劉穆之卒裕以根本無託遂決意東還
三秦父老聞裕將還詣門流涕訴曰殘民不霑王化於
今百年始覩衣冠人人相賀長安十陵是公家墳墓咸
陽宫殿是公家室宅捨此欲何之乎裕為之愍然慰諭
之曰受命朝廷不得擅留誠多諸君懷本之志今以次
息與文武賢才共鎮此境勉與之居裕發長安自洛入
河開汴渠以歸
　　　宋文帝有恢復河南之志
元嘉七年文帝自踐位以來有恢復河南之志詔簡甲
卒五萬給右將軍到彦之先遣殿中將軍田竒使於魏
告魏世祖曰河南舊是宋土今為彼所侵今當修復舊
境不闗河北魏世祖大怒曰我生髪未燥已聞河南是
我地此豈可得必若進軍今當權歛戍相避須冬寒地
淨河冰堅合自更取之
　　　王仲德以司兖既平有憂色
到彦之自淮入河為冰寒日行纔十里自四月至秋七
月始至須昌乃泝河而上魏世祖以河南四鎮兵少命
諸軍悉收衆北渡於是碻磝滑臺洛陽虎牢戍兵皆棄
城去到彦之留朱修之守滑臺尹冲守虎牢建武將軍
杜驥守金墉諸軍進屯靈昌津列守南岸至于潼闗於
是司兖既平諸軍皆喜王仲德獨有憂色曰諸賢不諳
北土情偽必堕其訃胡虜雖仁義不足而凶狡有餘今
歛戍北歸必并力完聚若河冰既合將復南來豈可不
以為憂乎
　　　到彦之敗還
右將軍到彦之安北將軍王仲德皆下獄免官彦之之
北伐也甲兵資實甚盛及敗還委棄盪盡府藏武庫為
之空虚它日文帝與羣臣宴有荒外降人在坐文帝問
尚書庫部郎顧琛庫中仗猶有幾許琛詭對有十萬人
仗文帝既問而悔之得琛對甚喜
　　　文帝欲經略中原
二十六年文帝欲經略中原羣臣爭獻䇿以迎合取寵
彭城太守王𤣥謨尤好進言文帝謂侍臣曰觀𤣥謨所
陳令人有封狼居胥意御史中丞袁淑言於文帝曰陛
下今當席卷趙魏檢玉岱宗臣為千載之會願上封禪
書文帝悦以王誕為雍州刺史文帝以襄陽外接闗河
欲廣其資力乃罷江州軍府文武悉配雍州湘州入臺
租税悉給襄陽
　　　王𤣥謨伐北魏無功
二十七年文帝欲伐魏丹楊尹徐湛之吏部尚書江湛
彭城太守王𤣥謨等並勸之校尉沈慶之諫曰我歩彼
騎其勢不敵檀道濟再行無功到彦之失利而返今料
王𤣥謨等未踰兩將六軍之盛不過往時恐重辱王師
文帝曰王師再屈别自有由道濟養㓂自資彦之中塗
疾動虜所恃者唯馬今夏水浩汗河道流通汎舟北下
碻磝必走滑臺小戍易可覆㧞克此二城館榖弔民虎
牢洛陽自然不固比及冬初城守相接虜馬過河即成
擒也慶之又固陳不可文帝使徐湛之江湛難之慶之
曰治國譬如治家耕當問奴織當問婢陛下今欲伐國
而與白面書生輩謀之事何由濟文帝大笑太子劭及
䕶軍將軍蕭思話亦諫文帝皆不從遣王𤣥謨帥沈慶
之等徑造許洛徐兖二州刺史武陵王駿豫州刺史南
平王鑠各勒所部東西齊舉是時軍旅大起王公妃
主及朝士牧守下至富民各獻金帛雜物以助國用又
以兵力不足悉發青冀徐豫二兖六州三五民丁倩使
蹔行縁江五郡集廣陵縁淮三郡集盱𣅿又募中外有
馬歩衆藝武力之士應科者皆加厚賞使王𤣥謨進圍
滑臺又遣安蠻司馬劉康祖將兵助申坦進逼虎牢魏
羣臣初聞有宋師言於魏世袓請遣兵救縁河榖帛魏
世祖曰馬今未肥天時尚熱速出必無功若兵來不止
且還隂山避之國人本著羊皮袴何用綿帛展至十月
吾無憂矣九月魏世祖引兵南救滑臺王𤣥謨士衆甚
盛器械精嚴而𤣥謨貪愎好殺時河洛之民競出租榖
操兵來赴者日以千數𤣥謨不即其長帥而以配私暱
家付匹布責大梨八百由是衆心失望攻城數月不下
聞魏救將至衆請發車為營𤣥謨不從魏世祖渡河衆
號百萬鞞鼔之聲震動天地𤣥謨懼退走魏人追擊之
死者萬餘人麾下㪚亡略盡委棄軍資器械山積𤣥謨
遁還蕭斌將斬之慶之固諫曰佛狸威震天下控弦百
萬豈𤣥謨所能當且殺戰將以自弱非良訃也斌乃止
斌乃使王𤣥謨戍碻磝栁元景自百大崖從諸軍進攻
𢎞農㧞之詔以柳元景為𢎞農太守元景使薛安都等
攻陜元景於後督租陜城險固諸軍攻之不㧞魏洛州
刺史張是連提師衆二萬度崤救陜安都等與戰於城
南魏人縱突騎諸軍不能敵安都怒脱兠鍪解鎧唯著
綘納兩當衫馬亦去具裝瞋目橫矛單騎突陳所向無
前魏人夾射不能中如是數四殺傷不可勝數會日暮
别將魯元保引兵自函谷闗至魏兵乃退元景遣軍副
柳元怙將歩騎二千救安都等夜至魏人不之知明日
安都等合戰元怙引兵自南門鼔譟直出旌旗甚盛魏
衆驚駭安都挺身奮擊流血凝肘矛折易之更入諸軍
齊奮自旦至日昃魏衆大潰斬張是連提及將卒三千
餘級其餘赴河塹死者甚衆遂克陜城龎法起等進攻
潼闗據之闗中豪傑所在蠭起及四山羌胡皆來送欵
文帝以王𤣥謨敗退魏兵深入柳元景等不宜獨進皆
召還魏世祖至彭城立氊屋於戲馬臺以望城中攻彭
城不克引兵南下所過無不殘滅城邑皆望風奔潰魏
兵至淮上文帝使輔國將軍臧質將萬人救彭城至盱
眙魏世祖已過淮質使胡崇之營東山毛熈祚據前浦
質營於城南魏燕王譚攻崇之等三營皆敗没是夕質
軍亦潰質棄輜重器械單將七百人赴城初盱眙太守
沈璞到官王𤣥謨猶在滑臺江淮無警璞以郡當衝要
乃繕城浚隍積財榖儲矢石為城守之備僚屬皆非之
朝廷亦以為過及魏兵南向守宰多棄城走或勸璞宜
還建康璞曰虜若以城小不顧夫復何懼若肉薄來攻
此乃吾報國之秋諸君封侯之日也奈何去之諸君嘗
見數十萬人聚於小城之下而不敗者乎昆陽合肥前
事之明驗也衆心稍定璞收集得二千精兵曰足矣及
臧質向城乃開門納質質見城中豐實大喜因與璞共
守魏人之南㓂也不齎糧用唯以抄掠為資及過淮民
多竄匿抄掠無所得人馬饑乏聞盱眙有積粟欲以為
北歸之資一攻城不㧞即留其將韓元興以數千人守
盱眙自帥大衆南向由是盱眙得益完守備魏世祖至
𤓰歩壞民廬舍及伐葦為筏聲言欲渡江建康震懼民
皆荷擔而立内外戒嚴命領軍將軍劉遵考等將兵分
守津要遊邏上接于湖下至蔡洲陳艦列營周亘江濱
自采石至于暨陽六七百里太子劭出鎮石頭揔綂水
軍丹陽尹徐湛之守石頭文帝登石頭城有憂色謂江
湛曰北伐之計同議者少今日士民勞怨予之過也又
曰檀道濟若在豈使胡馬至此魏世祖鑿𤓰歩山為蟠
道於其上設氊屋魏世祖不飲河南水以橐駝負河北
水自隨餉上橐駝名馬并求和請婚文帝遣奉朝請田
竒餉以珍羞異味魏世祖以其孫示竒曰吾逺來至此
非欲為功名實欲繼好息民永結姻援宋若能以女妻
此孫我以女妻武陵王自今匹馬不復南顧竒還文帝
召太子劭及羣臣議之江湛曰諸戎無親許之無益劭
言於文帝曰北伐敗辱數州淪破獨有斬江湛徐湛之
可以謝天下文帝曰北伐自是我意江徐但不異耳由
是太子與江徐不平魏亦竟不成婚
　　　文帝更謀北伐
二十九年文帝聞魏世祖殂更謀北伐訪之羣臣中庶
子何偃以為淮泗數州瘡痍未復不宜輕動文帝不從
於是遣撫軍将軍蕭思話督冀州刺史張永等向碻磝
魯爽將荆州甲士四萬出許洛雍州刺史臧質帥所領
趣潼闗沈慶之固諫北伐文帝以其異議不使行青州
刺史劉興祖上言以為河南阻飢野無所掠脱諸城固
守非旬月可㧞稽留大衆轉輸方勞應機乘勢事存急
速今偽帥始死兼逼暑時國内猜擾不暇逺赴愚謂宜
長驅中山據其闗要臣請發青冀七千兵遣將領之直
入其心腹若前驅克勝張永及河南衆軍宜一時濟河
使聲實兼舉並建司牧撫柔初附西拒太行北塞軍都
因事指麾隨宜加授畏威欣寵人百其懷若能成功清
壹可待若不克㨗不為大傷並催促裝束伏聽敕㫖文
帝意止存河南亦不從文帝又使員外散騎侍郎徐爰
隨軍向碻磝銜中㫖授諸將方略臨時宣示
　　　張永等攻碻磝不克
諸軍攻碻磝治三攻道張永等當東道濟南太守申坦
等當西道揚武司馬崔訓當南道攻之累旬不㧞魏人
自地道潛出燒崔訓營及攻具又燒東圍及攻具尋復
毁崔訓攻道張永夜撤圍退軍不告諸將士卒驚擾魏
人乘之死傷塗地蕭思話自往増兵力攻旬餘不㧞是
時青徐不稔軍食乏思話命諸軍皆退屯歴城斬崔訓
繫張永申坦於獄文帝以諸將屢出無功不可專責張
永等賜思話詔曰虜既乘利方向盛冬若脱敢送死兄
弟父子自共當之耳言及増憤可以示張永申坦又與
江夏王義恭書曰早知諸將輩如此恨不以白刃驅之
今者悔何所及義恭尋奏免思話官從之
　　　明帝欲示威淮北
秦始二年徐州刺史薛安都益州刺史蕭惠聞梁州刺
史柳元怙兖州刺史畢衆敬豫章太守殷孚汝南太守
常珍竒並遣使乞降明帝以南方已平欲示威淮北命
鎮軍將軍張永中領軍沈攸之將甲士五萬迎薛安都
蔡興宗曰安都歸順此誠非虛正須單使尺書今以重
兵迎之勢必疑懼或能招引北虜為患方深況安都外
據大鎮宻邇邊陲地險兵强攻圍難克考之國計尤宜
馴養明帝不從謂征北司馬蕭道成曰吾今因此北討
卿意以為何如對曰安都狡猾有餘今以兵逼之恐非
國之利明帝曰諸軍猛鋭何往不克卿勿多言安都聞
大兵北上懼遣使乞降於魏常珍竒亦以懸瓠䧏魏皆
請兵自救魏遣鎮東大將軍尉元等出東道救彭城鎮
西大將軍西河公石等出西道救懸瓠張永沈攸之進
兵逼彭城軍于下礚魏尉元至彭城薛安都出迎元遣
李璨與安都先入城收其管籥别遣孔伯恭以精甲二
千安撫内外然後入其夜張永攻南門不克而退元使
李璨與安都守彭城自將兵擊張永絶其糧道張永等
棄城夜遁會天大雪泗水冰合永等棄船歩走士卒凍
死者大半手足斷者什七八尉元邀其前薛安都乘其
後大破永等於吕梁之東死者以萬數枕尸六十餘里
委棄軍資器械不可勝計永足指亦墮與沈攸之僅以
身免明帝聞之召蔡興宗以敗書示之曰我愧卿甚永
降號左將軍攸之免官以貞陽公領職還屯淮隂由是
失淮北四州及豫州淮西之地　裴子野論曰昔齊桓
矜於葵丘而九國叛曹公不禮張松而天下分一失毫
釐其差逺矣太宗之初威今所被不滿百里卒有離心
士無固色而能開誠心布欵實莫不感恩服德致命効
死故西摧北蕩㝢内褰開既而六軍獻㨗方隅束手天
子欲賈其餘威師出無名長淮以北倐忽為戎惜乎若
以嚮之虚懷不驕不伐則三叛奚為而起哉高祖蟣虱
生介胄經啓疆場後之子孫日蹙百里播穫堂構豈云
易哉
　　　賈元友陳伐魏取陳蔡之䇿
四年魏汝陽司馬趙懷仁帥衆㓂武津豫州刺史劉勔
遣龍驤將軍申元德擊破之魏復㓂義陽勔使司徒參
軍孫臺瓘擊破之淮西民賈元友上書陳伐魏取陳蔡
之策明帝以其書示劉勔勔上言元友稱虜主幼弱内
外多難夭亡有期臣以為虜自去冬蹈藉王土磐據數
郡百姓殘亡今春以來連城圍逼國家未能復境何暇
滅虜元友所陳率多夸誕狂謀皆非事實言之甚易行
之甚難臣竊尋元嘉以來傖荒逺人多干國議負擔歸
闕皆勸討虜從來信納皆貽後悔境上之人唯視强弱
王師至彼必壺漿候塗裁見退軍便抄截蜂起此前後
所見明驗非一也明帝乃止
　　　梁陳慶之將兵送北海王還北
中大通元年武帝以魏北海王顥為魏王遣將軍陳慶
之將兵送之慶之進擊大梁梁國皆下之慶之以數千
之衆自發銍縣至洛縣凡取三十二城四十七戰所向
皆克顥既入洛自河以南州郡多附之自謂天授遽有
驕怠之志宿昔賓客近習咸見寵待干擾政事日夜縱
酒不恤軍國所從南兵陵暴市里朝野失望顥既得志
密與臨淮王彧安豐王延明謀叛梁以事難未平藉陳
慶之兵力故外同内異言多猜忌軍副馬佛念謂慶之
曰將軍威行河洛聲震中原功高勢重為魏所疑一旦
變生不測可無慮乎不若乘其無備殺顥據洛此千載
一時也慶之不從爾朱榮與顥相持於河上慶之守北
中城顥自據南岸慶之三日十一戰殺傷甚衆榮悵然
失望又以安豐王延明縁河固守而北軍無船可渡議
欲還北更圖後舉高道穆曰今乘輿飄蕩主憂臣辱大
王擁百萬之衆輔天子而令諸侯若分兵造筏所在散
渡指掌可克奈何捨之北歸使顥復得完聚徴兵天下
此所謂養虺成蛇悔無及矣榮命車騎將軍爾朱兆與
大都督賀㧞勝縛材為筏自馬渚西硤石夜渡襲擊顥
子領軍將軍冠受擒之安豐王延明之衆聞之大潰顥
失據帥麾下數百騎南走陳慶之收歩騎數千結陳東
還顥所得諸城一時復降於魏爾朱榮自追陳慶之會
嵩高水漲慶之軍士死散略盡乃削須髪為沙門間行
出汝隂還建康慶之自魏還特重北人朱异怪而問之
慶之曰吾始以為大江以北皆諸戎之鄉比至洛陽乃
知衣冠人物盡在中原非江東所及也奈何輕之
　　　陳宣帝謂河南指麾可定
大建九年宣帝聞周人滅齊欲爭徐兖詔南兖州刺史
吳明徹督諸軍伐之明徹軍至吕梁周徐州揔管梁士
彦帥衆拒戰明徹擊破之士彦嬰城自守明徹圍之宣
帝鋭意以為河南指麾可定中書通事舍人蔡景厯諫
曰師老將驕不宜過窮逺略宣帝怒以為沮衆出為豫
章内史明徹圍周彭城環列舟艦於城下攻之甚急王
軌引兵輕行據淮口結長圍以鐵鎻貫車輪數百沈之
清水以遏陳船歸路軍中忷懼譙州刺史蕭摩訶言於
明徹曰聞王軌始鎻下流其兩端築城今尚未立公若
見遣擊之彼必不敢相拒水路未斷賊勢不堅彼城若
立則吾屬必為虜矣明徹奮髯曰搴旗陷陣將軍事也
長算逺略老夫事也摩訶失色而退一旬之間水路遂
斷周兵益至諸將議破堰㧞軍以舫載馬而去明徹決
堰乘水勢退軍冀以入淮至清口水勢漸㣲舟艦並礙
車輪不復得過王軌引兵圍而蹙之衆潰明徹為周人
所執將士三萬并器械輜重皆没於周蕭摩訶以精騎
八十居前突圍衆騎繼之比旦達淮南與將軍任忠周
羅㬋獨全軍得還初宣帝謀取彭汴以問五兵尚書毛
喜對曰淮左新平邊民未輯周氏始吞齊國難與爭鋒
且棄舟艥之工踐車騎之地去長就短非吳人所便臣
愚以為不若安民保境寢兵結好斯久長之術也及明
徹敗宣帝謂喜曰卿言驗於今矣即日召蔡景厯復以
為征南諮議參軍周主封吳明徹為懷德公位大將軍
明徹憂憤而卒
　　　隋裴矩説煬帝通西域
大業三年西域諸胡多至張掖交市煬帝使吏部侍郎
裴矩掌之矩知煬帝好逺略諸商胡至者矩誘訪諸國
山川風俗王及庶人儀形服飾撰西域圖記三卷合四
十四國入朝奏之仍别造地圖窮其要害從西傾以去
縱橫所亘將二萬里發自敦煌至于西海凡為三道北
道從伊吾中道從高昌南道從鄯善揔湊敦煌且云以
國家威德將士驍雄汎濛氾而越崑崙易如反掌但突
厥吐渾分領羌胡之國為其壅遏故朝貢不通今並因
商人密送誠款引領翹首願為臣妾若服而撫之務存
安輯皇華遣使弗動兵車諸蕃既從渾厥可滅混壹戎
夏其在兹乎煬帝大悦賜物五百段日引矩至御坐親
問西域事矩盛言胡中多諸珍寳吐谷渾易可并吞煬
帝於是慨然慕秦皇漢武之功其心將通西域四夷經
略咸以委之以矩為黃門侍郎復使至張掖引致諸胡
㗖之以利勸令入朝自是西域諸胡往來相繼所經郡
縣疲於送迎糜費以萬萬計卒令中國疲弊以至於亡
皆矩之唱導也
　　　煬帝復議伐高麗
九年煬帝謂侍臣曰高麗小虜侮慢上國今㧞海移山
猶望克果況此虜乎乃復議伐高麗左光禄大夫郭榮
諫曰戎狄失禮臣下之事千鈞之弩不為鼷䑕發機奈
何親辱萬乘以敵小㓂乎煬帝不聽
　　　南唐不肯出兵恢復
後晉天福六年唐主遣通事舍人歐陽遇求假道以通
契丹高祖不許自黃巢犯長安以來天下血戰數十年
然後諸國各有分土兵革稍息及唐主即位江淮比年
豐稔兵食有餘羣臣爭言陛下中興今北方多難宜出
兵恢復舊疆唐主曰吾少長軍旅見兵之為民害深矣
不忍復言使彼民安則吾民亦安矣又何求焉漢主遣
使如唐謀共取楚分其地唐主不許
　　　馬全節奏襲幽州
開運二年北面副招討使馬全節等奏據降者言虜衆
不多宜乘其散歸種落大舉徑襲幽州齊王以為然徴
兵諸道下詔親征齊王發大梁至澶州馬全節等諸軍
以次北上劉知逺聞之曰中國疲弊自守恐不足乃橫
挑强胡勝之猶有後患況不勝乎
　　　韓熈載説唐主恢復祖業
後漢天福十二年唐主遣使賀契丹滅晉且請詣長安
修復唐室諸陵契丹不許而遣使報之唐虞部員外郎
史館修撰韓熈載上疏以為陛下恢復祖業今也其時
若遼主北歸中原有主則未易圖也時方連兵福州未
暇北顧唐人皆以為恨唐主亦悔之
　　　後漢高祖集羣臣議進取
高祖集羣臣庭議進取諸將咸請出師井陘攻取鎮魏
先定河北則河南拱手自服高祖欲自石會趨上黨郭
威曰遼主雖死黨衆猶盛各據堅城我出河北兵少路
迂傍無應援若羣部合勢共擊我軍進則遮前退則邀
後糧餉路絶此危道也上黨山路險澁衆少民殘無以
供億亦不可由近者陜晉二鎮相繼款附引兵從之萬
無一失不出兩旬洛汴定矣高祖曰卿言是也蘇逢吉
等曰史𢎞肇大軍已屯上黨羣部繼遁不若出天井抵
孟津為便司天奏太歲在午不利南行宜由晉絳抵陜
高祖從之詔以十二日發北京告諭諸道
　　　南唐主議經略北方
唐主聞契丹主德光卒蕭翰棄大梁去下詔曰乃眷中
原本朝故地以李金全為北面行營招討使議經略北
方聞高祖已入大梁遂不敢出兵
　　　唐言事者獻取中原之䇿
後周廣順二年唐之言事者猶獻取中原之䇿中書舍
人韓熈載曰郭氏有國雖淺為治己固我兵輕動必有
害無益唐自烈祖以來常遣使泛海與契丹相結欲與
之共治中國更相饋遺約為兄弟然契丹利其貨徒以
虚語往來實不為唐用也
　　　後周世宗有削平天下之志
顯德二年世宗常憤廣明以來中國日蹙及高平既㨗
慨然有削平天下之志會秦州民夷有詣大梁獻䇿請
恢復舊疆者世宗納其言
　　　王朴獻開邊之䇿
世宗謂宰相曰朕毎思致治之方未得其要寢食不忘
又自唐晉以來吳蜀幽并皆阻聲教未能混壹宜命近
臣著為君難為臣不易論及開邊䇿各一篇朕將覽焉
比部郎中王朴獻䇿以為凡攻取之道必先其易者唐
與吾接境幾二千里其勢易擾也擾之當以無備之處
為始備東則擾西備西則擾東彼必奔走而救之奔走
之間可以知其虛實强弱然後避實擊虚避强擊弱未
須大舉且以輕兵擾之南人懦怯聞少有警必悉師以
救之師數動則民疲而財竭不悉師則我可以乘虚取
之如此江北諸州將悉為我有既得江北則用彼之民
行我之法江南亦易取也得江南則嶺南巴蜀可傳檄
而定南方既定則燕地必望風内附若其不至移兵
攻之席卷可平矣惟河東必死之㓂不可以恩信誘
必當以强兵制之然彼自高平之敗力竭氣沮必未
能為邊患宜且以為後圖俟天下既平然後伺間一
舉可擒也今士卒精練甲兵有備羣下畏法諸將
効力期年之後可以出師宜自夏秋蓄積實邊矣世
宗欣然納之時羣臣多守常偷安所對少有可取
者惟朴神峻氣勁有謀能斷凡所規畫皆稱上意
世宗由是重其器識未幾遷左諫議大夫知開封
府事
　　受降門
　　　漢谷永請勿受伊邪莫演降
河平二年伊邪莫演罷歸自言欲降即不受我我
自殺終不敢還歸使者以聞下公卿議議者或言
宜如故事受其降光禄大夫谷永議郎杜欽以為
漢興匈奴數為邊害故設金爵之賞以待降者今
單于屈體稱臣列為北藩遣使朝賀無有二心
漢家接之宜異於往時今既享單于聘貢之質
而更受其逋逃之臣是貪一夫之得而失一國之
心擁有罪之臣而絶慕義之君也假令單于初立
欲委身中國未知利害私使伊邪莫演詐降以卜
吉凶受之虧德沮善令單于自疏不親邊吏或者
設為反間欲因而生隙受之適合其䇿使得歸曲
而責直此誠邊境安危之原師旅動靜之首不可
不詳也不如勿受以昭日月之信抑詐諼之謀懷
附親之心便對奏天子從之遣中郎將王舜往問
降狀伊邪莫演曰我病狂妄言耳遣去歸到官位如
故不肯令見漢使
　　　蕭王推赤心置人腹中
更始二年銅馬食盡夜遁蕭王追擊於館陶大破之受
降未盡而高湖重連從東南來與銅馬餘衆合蕭王復
與大戰於蒲陽悉破降之封其渠帥為列侯諸將未能
信賊降者亦不自安王知其意敕令降者各歸營勒兵
自乘輕騎按行部陳降者更相語曰蕭王推赤心置人
腹中安得不投死乎由是皆服悉以降人分配諸將衆
遂數十萬
　　　光武遣岑彭説朱鮪降
建武元年諸將圍洛陽數月朱鮪堅守不下光武以廷
尉岑彭嘗為鮪校尉令往説之鮪曰大司徒被害時
鮪與其謀又諫更始無遣蕭王北伐誠自知罪深
不敢降彭還具言於光武光武曰舉大事者不忌
小怨鮪今若降官爵可保況誅罰乎河水在此吾
不食言彭復往告鮪鮪從城上下索曰必信可乘
此上彭趣索欲上鮪見其誠即許降朱鮪面縛與岑
彭俱詣河陽光武解其縛召見之復令彭夜送鮪
歸城明旦與蘇茂等悉其衆出降拜鮪為平狄將
軍封扶溝侯後為少府傳封累世
　　　劉盆子遣劉恭乞䧏
三年赤眉餘衆東向宜陽光武親勒六軍嚴陳以待
之赤眉忽遇大軍驚震不知所謂乃遣劉恭乞降曰
盆子將百萬衆降陛下何以待之光武曰待汝以不
死耳盆子及丞相徐宣以下三十餘人肉袒降上所得
傳國璽綬積兵甲宜陽城西與熊耳山齊赤眉衆尚十
餘萬人光武令縣厨皆賜食明旦大陳兵馬臨雒
水令盆子君臣列而觀之光武謂樊崇等曰得無
悔降乎朕今遣卿歸營勒兵鳴鼔相攻決其勝負
不欲强相服也徐宣等叩頭曰臣等出長安東都
門君臣計議歸命聖德百姓可與樂成難與圖始
故不告衆耳今日得降猶去虎口歸慈母誠歡誠
喜無所恨也光武曰卿所謂鐵中錚錚傭中佼佼
者也
　　　鄧奉兵敗乃降
光武自將征鄧奉至堵陽奉逃歸淯陽董訢降光武
追奉至小長安與戰大破之奉肉袒因朱祐降光武
憐奉舊功臣且釁起吳漢欲全宥之岑彭耿弇諫曰
鄧奉背恩反逆暴師經年陛下既至不知悔善而親
在行陳兵敗乃䧏若不誅奉無以懲惡於是斬之復
朱祐位
　　　蜀公孫述不肯䧏光武
十一年光武與公孫述書陳言禍福示以丹青之信述
省書歎息以示所親太常常少光禄勲張隆皆勸述降
述曰廢興命也豈有降天子哉左右莫敢復言少隆皆
以憂死
　　　降奴刺殺岑彭
公孫述使刺客詐為亡奴降岑彭夜刺殺彭太中大夫
監軍鄭興領其營以俟吳漢至而受之彭持軍整齊秋
毫無犯卭榖王任貴聞彭威信數千里遣使迎䧏會彭
已被害光武盡以任貴所獻賜彭妻子蜀人為立廟祠
之
　　　光武責吳漢縱兵殺降
十二年吳漢夷公孫述妻子盡滅公孫氏并族延岑遂
放兵大掠焚述宫室光武聞之怒以譴漢又讓劉尚曰
城降三日吏民從服孩兒老母口以萬數一旦放兵縱
火聞之可為酸鼻尚宗室子孫嘗更吏職何忍行此仰
視天俯視地觀放麑啜羮二者孰仁良失斬將弔民之
義也
　　　魏文帝受吳降
黃初二年吳孫權遣使稱臣卑辭奉章并送于禁等
還朝臣皆賀劉􁫚獨曰權無故求䧏必内有急權前
襲殺雲長蜀主必大興師伐之外有强冦衆心不安
又恐中國往乘其釁故委地求䧏一以却中國之兵
二假中國之援以强其衆而疑敵人耳天下三分中
國十有其八吳蜀各保一州阻山依水有急相救此
小國之利也今還自相攻天亡之也宜大興師徑渡
江襲之蜀攻其外我襲其内吳之亡不出旬月矣吳
亡則蜀孤若割吳之半以與蜀蜀固不能久存況蜀
得其外我得其内乎文帝曰人稱臣䧏而伐之疑天
下欲來者心不若且受吳降而襲蜀之後也遂受吳
降
　　　隱蕃降吳謀作亂
太和四年青州人隱蕃逃犇入吳上書於吳主曰臣聞
紂為無道微子先出高祖寛明陳平先入臣年二十二
委棄封域歸命有道頼䝉天靈得自全致臣至止有日
而主者同之降人未見精别使臣微言妙㫖不得上達
謹詣闕拜章乞䝉引見吳主即召入蕃進謝荅問及陳
時務甚有辭觀侍中右領軍胡綜侍坐吳主問何如綜
對曰蕃上書大語有似東方朔巧㨗詭辯有似禰衡而
才皆不及吳主用為廷尉監左將軍朱據廷尉郝普數
稱蕃有王佐之才普尤與之親善常怨歎其屈於是蕃
門車馬雲集賓客盈堂自衞將軍全琮等皆傾心接待
惟羊衟及宣詔郎揚迪拒絶不與通潘濬子翥亦與蕃周
旋饋餉之濬聞大怒疏責翥曰吾受國厚恩志報以命爾
輩在都當念恭順親賢慕善何故與降虜交以糧餉之在
逺聞此心震面熱惆悵累旬疏到急就往使受杖一百促
責所餉當時人咸怪之頃之蕃謀作亂於呉事覺亡走捕
得伏誅吴主切責郝普普惶懼自殺朱據禁止歴時乃解
　　　文欽偽叛降呉
嘉平二年廬江太守文欽偽叛以誘呉偏將軍朱异欲
使异自將兵迎己异知其詐表呉主以為欽不可迎呉
主曰方今北土未一欽欲歸命宜且迎之若嫌其有譎
者但當設計網以羅之盛重兵以防之耳乃遣偏將軍
吕據督二萬人與异并力至北界欽果不降
　　　晉張喬偽降張悌以緩敵
太康元年呉主聞王渾南下使丞相張梯督丹陽太守
沈瑩䕶軍孫震副軍師諸葛靚帥衆三萬渡江逆戰至
牛渚悌等濟江圍渾部將張喬於楊荷喬衆纔七千閉
栅請降諸葛靚欲屠之悌曰强敵在前不宜先事其小
且殺降不祥靚曰此屬以救兵未至力少不敵故且偽
降以緩我非真伏也若捨之而前必為後患悌不從撫
之而進悌與揚州刺史周浚結陳相對沈瑩帥丹楊鋭
卒刀楯五千三衝晉兵不動瑩引退其衆亂將軍薛勝
蔣班因其亂而乘之吳兵以次奔潰將帥不能止張喬
自後擊之大敗吳兵於版橋
　　　東晉祖逖不納叛歸者
大興三年祖逖練兵積榖為取河北之計後趙王勒患
之乃下幽州為逖修祖父墓置守冡二家因與逖書求
通使及互市逖不報書而聽其互市收利十倍逖牙門
童建殺新蔡内史周密降於後趙勒斬之送首於逖曰
叛臣逃吏吾之深讐將軍之惡猶吾惡也逖深德之自
是後趙人叛歸逖者逖皆不納禁諸將不使侵暴後趙
之民邊境之間稍得休息
　　　北魏主撫納降人
永和六年魏主閔帥歩騎十萬攻襄國署其子太原王
𦙍為大單于驃騎大將軍以降人一千配之為麾下光
禄大夫韋謏諫曰諸戎皆我之讐敵今來歸附茍全性
命耳萬一為變悔之何及請誅屏降人去單于之號以
防微杜漸閔方欲撫納諸戎大怒誅謏及其子伯陽
　　　孔嚴謂降附之徙皆人面獸心
八年尚書左丞孔嚴言於殷浩曰比來衆情良可寒心
不知使君當何以鎮之愚謂宜明受任之方韓彭專征
伐蕭曹守管籥内外之任各有攸司深思亷藺屈身之
義平勃交歡之謀令穆然無間然後可以保大定功也
觀頃日降附之徒皆人面獸心貪而無親恐難以義感
也浩不從
　　　苻秦陽平公乞徙降人於塞外
升平四年烏桓獨孤部鮮卑没弈于各帥衆數萬䧏秦
秦王堅處之塞南陽平公融諫曰此屬人面獸心不知
仁義其稽顙内附實貪地利非懷德也不敢犯邊實憚
兵威非感恩也今處之塞内與民雜居彼窺郡縣虚實
必為邊患不如徙之塞外以防未然堅從之
　　　燕慕容垂有凌霄之志
太元八年秦王堅收集離散比至洛陽衆十餘萬百官
儀物軍容粗備慕容農謂慕容垂曰尊不廹人於險其
義聲足以感動天地農聞祕記曰燕復興當在河陽夫
取果於未熟與自落不過晩旬日之間然其難易美惡
相去逺矣垂心善其言行至澠池言於堅曰北鄙之民
聞王師不利輕相扇動臣請奉詔書以鎮慰安集之因
過謁陵廟堅許之權翼諫曰國兵新破四方皆有離心
宜徴集名將置之京師以固根本鎮枝葉垂勇略過人
世豪東夏頃以避禍而來其心豆止欲作冠軍而已哉
譬如養鷹饑則附人每聞風飊之起常有凌霄之志正
宜謹其絛籠豈可解縱任其所欲哉堅曰卿言是也然
朕已許之匹夫猶不食言況萬乘乎若天命有廢興固
非智力所能移也翼曰陛下重小信而輕社稷臣見其
徃而不返闗東之亂自此始矣堅不聽
　　　苻秦姜讓責慕容垂有異圖
九年慕容垂以洛陽四面受敵欲取鄴而據之乃引兵
而東長樂公丕使姜讓誚讓燕王垂且説之曰過而能
改今猶未晩也垂曰孤受主上不世之恩故欲安全長
樂公使盡衆赴京師然後修復國家之業與秦永為鄰
好何故闇於機運不以鄴城見歸若迷而不復當窮極
兵勢恐單馬求生亦不可得也讓厲色責之曰將軍不
容於家國投命聖朝燕之尺土將軍豈有分乎主上與
將軍風殊𩔖别一見傾心親如宗戚寵踰勲舊自古君
臣際遇有如是之厚者乎一旦因王師小敗遽有異圖
長樂公主上元子受分陜之任寧可束手輸將軍以百
城之地乎將軍欲裂冠毁冕自可極其兵勢奚更云云
但惜將軍以七十之年懸首白旗高世之忠更為逆鬼
耳垂黙然左右請殺之垂曰彼各為其主耳何罪禮而
歸之遺丕書及上秦王堅表陳述利害請送丕歸長安
堅及丕怒復書切責之
　　　慕容泓叛秦奔闗中
秦北地長史慕容泓聞燕王垂攻鄴亡奔闗東收集鮮
卑衆至數千還屯華隂敗秦將軍强永其衆遂盛秦王
堅謂權翼曰不用卿言使鮮卑至此闗東之地吾不復
與之爭將若泓何乃以廣平公熈為雍州刺史鎮蒲坂
徴雍州牧鉅鹿公叡為都督中外諸軍事以左將軍竇
衝為長史龍驤將軍姚萇為司馬以討泓慕容泓聞秦
兵且至懼帥衆將奔闗東秦鉅鹿愍公叡麤猛輕敵欲
馳兵邀之姚萇諫曰鮮卑皆有思歸之志故起而為亂
宜驅令出闗不可遏也夫執鼷䑕之尾猶能反噬於人
彼自知困窮致死於我萬一失利悔將何及但可鳴鼔
隨之彼將奔敗不暇矣叡弗從戰於華澤叡兵敗為泓
所殺萇懼奔渭北馬牧於是天水尹緯尹詳南安龎演
等紏扇羌豪帥其户口歸萇者五萬餘家推萇為盟主
萇自稱秦王大赦改元白雀
　　　苻堅責慕容氏人面獸心
秦竇衝擊慕容沖于河東大破之沖奔慕容泓泓衆至
十餘萬遣使謂秦王堅曰吳王已定闗東可速資備大
駕奉送家兄皇帝泓當帥闗中燕人翼衛乘輿還返鄴
都與秦以虎牢為界永為鄰好堅大怒召慕容暐責之
曰今泓書如此卿欲去者朕當相資卿之宗族可謂人
面獸心不可以國士期也暐叩頭流血涕泣陳謝堅久
之曰此自三豎所為非卿之過復其位待之如初命暐
以書招諭泓沖及垂暐密遣使謂泓曰吾籠中之人必
無還理且燕室之罪人也不足復顧汝勉建大業聽吾
死問汝便即尊位泓於是進向長安改元燕興
　　　慕容沖進逼長安
慕容沖進逼長安秦王堅登城觀之歎曰此虜何從出
哉大呼責沖曰奴何苦來送死沖曰奴猒奴苦欲取汝
為代耳沖少有寵於堅堅遣使以錦袍稱詔還之沖遣
詹事稱皇太弟令荅之曰孤今心在天下豈顧一袍小
惠茍能知命君臣束手早送皇帝自當寛貸苻氏以酬
曩好堅大怒曰吾不用王景略陽平公之言使白虜敢
至於此
　　　苻堅盡殺鮮卑之族
鮮卑在長安城中者猶千餘人慕容紹之兄肅與慕容
暐隂謀結鮮卑為亂暐白堅以其子新昏請堅幸其家
置酒欲伏兵殺之堅許之會天大雨不果往事覺堅召
暐及肅肅曰事必洩矣入則俱死今城内已嚴不如殺
使者馳出既得出門大衆便集暐不從遂俱入堅曰吾
相待何如而起此意暐飾辭以對肅曰家國事重何論
意氣堅先殺肅乃殺暐及其宗族城内鮮卑無少長男
女皆殺之
　　　姚秦邕諫納劉勃勃
義熈三年初魏主珪滅劉衛辰其子勃勃犇秦秦高平
公没弈于以女妻之勃勃魁岸美風儀性辯慧秦王興
見而竒之與論軍國大事寵遇踰於勲舊興弟邕諫曰
勃勃不可近也興曰勃勃有濟世之才吾方與之平天
下奈何逆忌之乃以為安逺將軍使助没弈于鎮高平
邕固爭以為不可興曰卿何以知其為人邕曰勃勃奉
上慢御衆殘貪猾不仁輕為去就寵之踰分恐終為邊
患興乃止久之竟以勃勃為安北將軍五原公配以三
交五部鮮卑及雜虜二萬餘落鎮朔方魏主珪歸所虜
秦將唐小方于秦秦王興請歸賀狄干仍送良馬千匹以贖
狄伯支珪許之勃勃聞秦復與魏通而怒乃謀叛秦悉
集其衆三萬餘人偽畋於高平川因襲殺没弈于而并
其衆勃勃自謂夏后氏之苖裔自稱大夏天王大單于
大赦改元龍升
　　　北魏所得宋民復謀叛
宋元嘉二十九年魏所得宋民五千餘家在中山者謀
叛州軍討誅之冀州刺史張掖王沮渠萬年坐與叛者
通謀賜死
　　　梁張惠紹諭下邳降者
天監五年張惠紹號令嚴明所至獨克軍于下邳下邳
人多欲降者惠紹諭之曰我若得城諸卿皆是國人若
不能克徒使諸卿失鄉里非朝廷弔民之意也今且安
堵復業勿妄自辛苦降人感悦
　　　武帝餞送西魏降將
大同二年武帝待魏降將賀㧞勝等甚厚勝請討高歡
武帝不許勝等思歸前荆州大都督撫寧史寧謂勝曰
朱异言於梁主無不從請厚結之勝從之武帝許勝寧
及盧柔皆北還親餞之於南苑勝懷上恩自是見鳥獸
南向者皆不射之行至襄城東魏丞相高歡遣侯景以
輕騎邀之勝等棄舟自山路逃歸從者凍餒道死者大
半既至長安詣闕謝罪魏文帝執勝手歔欷曰乘輿播
越天也非卿之咎丞相宇文泰引盧柔為從事中郎與
蘇綽對掌機密
　　　朱异勸武帝納侯景
太清元年東魏以侯景為河南大行臺上谷公景又遣
其行臺郎中丁和來上表言臣與高澄有隙請舉函谷
以東瑕丘以西豫廣潁荆襄兖南兖濟東豫洛陽北荆
北揚等十三州内附惟青徐數州僅須折簡且黃河以
南皆臣所職易同反掌若齊宋一平徐事燕趙武帝召
羣臣廷議尚書僕射謝舉等皆曰頃歲與魏通和邊境
無事今納其叛臣竊謂非宜武帝曰雖然得景則塞北
可清機會難得豈宜膠柱然意猶未決嘗獨言我國家
如金甌無一傷缺今忽受景地詎是事宜脱致紛紜悔
之何及朱异揣知武帝意對曰聖明御宇南北歸仰正
以事無機會未達其心今侯景分魏土之半以來自非
天誘其衷人贊其謀何以至此若拒而不内恐絶後來
之望此誠易見願陛下無疑武帝乃定議納景以景為
大將軍封河南王周𢎞正善占候前此謂人曰國家數
年後當有兵起及聞納景曰亂階在此矣
　　　侯景復以四州之地賂西魏
東魏韓軌等圍侯景於潁川景懼割東荆北兖州魯陽
長社四城賂西魏以求救丞相宇文泰聞之加景大將
軍兼尚書令遣太尉李弼儀同三司趙貴將兵一萬赴
潁川景恐武帝責之遣中兵參軍柳昕奉啟於武帝以
為王旅未接死亡交急遂求援闗中自救目前臣既不
安於高氏豈見容於宇文但螫手解腕事不得已本圖
為國願不賜咎臣獲其力不容即棄今以四州之地為
餌敵之資已令宇文遣人入守自豫州以東齊海以西
悉臣控壓見有之地盡歸聖朝願陛下速敕境上各置
重兵與臣影響不使差互武帝報之曰大夫出境尚有
所專況始創竒謀將建大業理須適事而行隨方以應
卿誠心有本何假詞費
　　　東魏檄梁朝納侯景
東魏使軍司杜弼作檄移梁朝曰皇家垂統光配彼天
唯彼吳越獨阻聲教元首懷止戈之心上宰薄兵車之
命遂解縶南冠喻以好睦雖嘉謀長算爰自我始罷戰
息民彼獲其利侯景豎子自生猜貳逺託闗隴依憑姦
偽逆主定君臣之分偽相結兄弟之親豈曰無恩終成
難養俄而易慮親尋干戈釁暴惡盈側首無託以金陵
逋逃之藪江南流寓之地甘辭卑禮進孰圖身詭言浮
説抑可知矣而偽朝大小幸災忘義主荒於上臣蔽於
下連結姦惡斷絶鄰好徴兵保境縱盗侵國盖物無定
方事無定勢或乘利而受害或因得而更失是以吳侵
齊境遂得句踐之師趙納韓地終有長平之役矧乃鞭
撻疲民侵軼徐部築壘擁川舍舟徼利是以援袍秉麾
之將㧞距投石之士含怒作色如赴私讎彼連營擁衆
依山傍水舉螳蜋之斧被蛣蜣之甲當窮轍以待輪坐
積薪以候燎及鋒刃暫交埃塵且接已亡㦸棄戈土崩
瓦解掬指舟中衿甲鼓下同宗異姓縲紲相望曲直既
殊强弱不等獲一人而失一國見黃雀而忘深穽智者
所不為仁者所不向誠既往之難逮猶將來之可追侯
景以鄙俚之夫遭風雲之會位班三事邑啟萬家揣身
量分久當止足而周章向背離披不已夫豈徒然意亦
可見彼反授之以利器誨之以慢藏使其勢得容姦時
堪乘便今見南風不競天亡有徴老賊姦謀將復作矣
然推堅彊者難為功摧枮朽者易為力計其雖非孫吳
猛將燕趙精兵猶是久渉行陳曾習軍旅豈同剽輕之
師不比危脆之衆拒此則雄氣不足攻彼則為勢有餘
終恐尾大於身踵麤於股倔强不掉狼戾難馴呼之則
反速而舋小不徴則叛遲而禍大會應遥望廷尉不肯
為臣自據淮南亦欲稱帝但恐楚國亡猨禍延林木城
門失火殃及池魚橫使江淮士子荆楊人物死亡矢石
之下夭折霧露之中彼梁主操行無聞輕險有素射雀
論功蕩舟稱力年既老矣耄又及之政散民流禮崩樂
壞加以用舍乖方廢立失所矯情動俗飾智驚愚毒螫
滿懷妄敦戒業躁競盈胷謬治清淨災異降於上怨讟
興於下人人厭苦家家思配履霜有漸堅冰且至傳險
躁之風俗任輕薄之子孫朋黨路開兵權在外必將禍
生骨肉釁起腹心强弩衝城長戈指闕徒探雀鷇無救
府藏之虚空請熊蹯詎延晷刻之命外崩中潰今實其
時鷸蚌相持我乘其便方使駿騎追風精甲輝日四七
並列百萬為羣以轉石之形為破竹之勢當使鍾山渡
江青葢入洛荆棘生於建業之宫麋鹿遊於姑蘇之館
但恐革車之所轥轢劒騎之所蹂踐杞梓於焉傾折竹
箭以此摧殘若吳之王孫蜀之公子歸款軍門委命下
吏當即授客卿之秩特加驃騎之號凡百君子勉求多
福其後梁室禍敗皆如弼言
　　　蕭介諫武帝復納侯景
二年慕容紹宗以鐵騎五千夾擊侯景景士卒不樂南
渡其將暴顯等各帥所部降於紹宗景衆大潰與腹心
數騎自硤石濟淮朝廷聞景敗未得審問或云景與將
士盡没上下咸以為憂太子詹事何敬容曰得景遂死
深為朝廷之福太子失色問其故敬容曰景翻覆叛臣
終當亂國景遣儀同三司于子悦馳以敗聞武帝即以
景為南豫州牧光禄大夫蕭介上表諫曰竊聞侯景以渦
陽敗績隻馬歸命陛下不悔前禍復敕容納臣聞凶人
之性不移天下之惡一也昔吕布殺丁原以事董卓終
誅董而為賊劉牢反王恭以歸晉還背晉以構妖何者
狼子野心終無馴狎之性養虎之喻必見饑噬之禍侯
景以凶狡之才荷高歡卵翼之遇位忝台司任居方伯
然而高歡墳土未乾即還反噬逆力不逮乃復逃死闗
西宇文不容故復投身於我陛下前者所以不逆細流
正欲比屬國降人以討匈奴冀獲一戰之效耳今既亡
師失地直是境上之匹夫陛下愛匹夫而棄與國臣竊
不取也若國家猶待其更鳴之晨歲暮之效臣竊惟侯
景必非歲暮之臣棄鄉國如脱屣背君親如遺芥豈知
逺慕聖德為江淮之純臣乎事迹顯然無可致惑臣朽
老疾侵不應干預朝政但楚囊將死有城郢之忠衛魚
臨亡亦有尸諫之節臣忝為宗室遺老敢忘劉向之心
武帝歎息其忠然不能用
　　　東魏求通好以貳侯景
東魏大將軍高澄數遣書移復求通好貞陽侯淵明乃
遣省事夏侯僧辯奉啟於武帝武帝得啟與朝臣議之
右衛將軍朱异御史中丞張綰等皆曰靜㓂息民和實
為便司農卿𫝊岐獨曰高澄何事須和必是設間故命
貞陽遣使欲令侯景自疑景意不安必圖禍亂若許通
好正墮其計中异等固執宜和武帝亦厭用兵乃從异
言僧辯還過壽陽侯景竊訪知之攝問具服乃陳啟於
武帝曰高氏心懷鴆毒怨盈北土人願天從歡身殞越
子澄嗣惡計滅待時所以昧此一勝者葢天蕩澄心以
盈凶毒耳澄茍行合天心腹心無疾又何急急奉璧求
和豈不以秦兵扼其喉胡騎廹其背故甘辭厚幣取安
大國臣聞一日縱敵數世之患何惜高澄一豎以棄億
兆之心使其假命强梁以遺後世非直愚臣扼腕實亦
志士痛心昔伍相奔吳楚邦卒滅陳平去項劉氏用興
臣雖才劣古人心同往事武帝遣使弔澄景又啟曰臣
與高氏舋隙已深仰憑威靈期雪讎恥今陛下復與高
氏連和使臣何地自處乞申後戰宣暢皇威武帝報之
曰朕與公大義已定豈有成而相納敗而相棄乎今高
氏有使求和朕亦更思偃武公但清淨自居無勞慮也
景又啟曰臣今蓄糧聚衆秣馬潛戈指日訃期克清趙
魏不容軍出無名故願以陛下為主耳今陛下棄臣遐
外南北復通將恐微臣之身不免高氏之手武帝又報
曰朕為萬乘之主豈可失信于一物想公深得此心不
勞復又啟也景乃詐為鄴中書求以貞陽侯易景武帝
將許之舍人傅岐曰侯景以窮歸義棄之不祥且百戰
之餘寧肯束手受縶謝舉朱异曰景奔敗之將一使之
力耳武帝從之復書曰貞陽旦至侯景夕返景謂左右
曰我固知吳老公薄心腸王偉説景曰今坐聽亦死舉
大事亦死唯王圖之於是始為反計屬城居民悉召募
為軍士輒停責市估及田租百姓子女悉以配將士
　　　侯景以東魏和親遂謀反
侯景自至壽陽徴求無已朝廷未嘗拒絶武帝既不用
景言與東魏和親是後景表疏稍稍悖慢又聞徐陵等
使魏反謀益甚臨賀王正德所至貪暴不法屢得罪於
武帝由是憤恨隂養死士儲米積貨幸國家有變景知
之致牋於正德曰今天子年尊姦臣亂國以景觀之計
日禍敗大王屬當儲貳中被廢黜四海業業歸心大王
景雖不敏實思自效願王允副蒼生正德大喜報之曰
朝廷之事如公所言僕之有心為日久矣今僕為其内
公為其外何有不濟機事在速今其時矣鄱陽王範密
啟景謀反時武帝以邊事專委朱异動靜皆闗之异以
為必無此理武帝報範曰景孤危寄命譬如嬰兒仰人
乳哺以此事勢安能反乎範復請自以合肥之衆討之
武帝不許景反於壽陽以誅朱异徐驎陸驗周石珍為
名异等皆以姦佞驕貪蔽主弄權為時人所疾故景託
以興兵景西攻馬頭遣其將宋子仙東攻木柵執戍主
曹璆等武帝聞之笑曰是何能為吾折箠笞之敕購斬
景者封三千户公
　　　唐高祖待李密不滿所望
武德元年李密將至高祖遣使迎勞相望於道密大喜
謂其徒曰我擁衆百萬一朝解甲歸唐山東連城數百
知我在此遣使招之亦當盡至比於竇融功亦不細豈
不以一台司見處乎既至長安有司供待稍薄所部兵
累日不得食衆心頗怨既而以密為光禄卿上柱國賜
爵邢國公密既不滿望朝臣又多輕之執政者或來求
賄意甚不平獨高祖親禮之常呼為弟以舅子獨孤氏
妻之
　　　裴行儉歎裴炎殺降
開耀元年裴行儉等獻定襄之俘高宗斬阿史那伏念
阿史德溫傅等五十四人於都市初行儉許伏念以不
死故降裴炎疾行儉之功奏言伏念為副將張䖍朂程
務挺所逼又廻紇等自磧北南向逼之窮窘而降耳遂
誅之行儉歎曰渾濬爭功古今所恥但恐殺降無復來
者因稱疾不出
　　　李德裕追論維州歸降事
會昌三年李德裕追論維州悉怛謀事云維州據高山
絶頂三面臨江在戎虜平川之衝是漢地入兵之路初
河隴盡没唯此獨存吐蕃潛以婦人嫁此州門者二十
年後兩男長成竊開壘門引兵夜入遂為所䧟號曰無
憂城從此得併力於四邊更無虞於南路憑陵近甸旰
食累朝貞元中韋臯欲經略河湟須此城為始萬旅盡
鋭急攻數年雖擒論莽熱而還城堅卒不可克臣初到
西蜀外揚國威中緝邊備其維州熟臣信令空壁來歸
臣始受其降南蠻震懾山西八國皆願内屬其吐蕃合
水棲雞等城既失險阨自須抽歸可減八處鎮兵坐收
千餘里舊地且維州未降前一年吐蕃猶圍魯州豈顧
盟約臣受降之初指天為誓面許奏聞各加酬賞當時
不與臣者望風疾臣詔臣執送悉怛謀等令彼自戮臣
寧忍以三百餘人命棄信偷安累表陳論乞垂矜捨荅
詔嚴切竟令執還體備三木輿於竹畚及將就路寃呌
嗚嗚將吏對臣無不隕涕其部送者更為蕃帥譏誚云
既已降彼何須送來復以此降人戮於漢境之上恣行
殘忍用固攜離至乃擲其嬰孩承以槍槊絶忠款之路
快兇虐之情從古以來未有此事雖時更一紀而運屬
千年乞追奬忠魂各加襃贈詔贈悉怛謀石衛將軍
臣光曰論者多疑維州之取捨不能決牛李之是非
臣以為昔荀吳圍鼓鼓人或請以城叛吳弗許曰或以
吾城叛吾所甚惡也人以城來吾獨何好焉吾不可以
欲城而邇姦使鼔人殺叛者而繕守備是時唐新與吐
蕃修好而納其維州以利言之則維州小而信大以害
言之則維州緩而闗中急然則為唐計者宜何先乎悉
怛謀在唐則為向化在吐蕃不免為叛臣其受誅也又
何矜焉且德裕所言者利也僧孺所言者義也匹夫徇
利而忘義猶恥之況天子乎譬如鄰人有牛逸而入於
家或勸其兄歸之或勸其弟攘之勸歸者曰攘之不義
也且致訟勸攘者曰彼嘗攘吾羊矣何義之拘牛大畜
也鬻之可以富家以是觀之牛李之是非端可見矣
　　　司馬公論殺降非信
四年劉稹將郭誼等至京師皆斬之臣光曰董重質
之在淮西郭誼之在昭義吴元濟劉稹如木偶人
在伎兒之手耳彼二人者始則勸人為亂終則賣主規
利其死固有餘罪然憲宗用之於前武宗誅之於後臣
愚以為皆失之何則賞姧非義也殺降非信也失義與
信何以為國昔漢光武待王郎劉盆子止於不死知其
非力竭則不降故也樊崇徐宣王元牛邯之徒豈非助
亂之人乎而光武弗殺葢以既受其降則不可復誅故
也若既赦而復逃亡叛亂則其死固無辭矣如郭誼等
免死流之逺方没齒不還可矣殺之非也
　　　高仁厚遣諜者降賊黨
中和二年阡能黨愈熾侵淫入蜀州境陳敬瑄以楊行
遷等久無功以押牙高仁厚為都招討指揮使將兵五
百人往代之未發前一日有鬻麫者自旦至午出入營
中數四邏者疑之執而訊之果阡能之諜也仁厚命釋
縛溫言問之對曰某村民阡能囚其父母妻子於獄云
汝詗事歸得實則免汝家不然盡死某非願爾也仁厚
曰誠知汝如是我何忍殺汝今縱汝歸然我活汝一家
汝能為我潛語寨中人云僕射愍汝曹皆良人為賊所
制尚書來汝曹各投兵迎降尚書當使人書汝背為歸
順字遣汝復舊業所欲誅者阡能羅渾擎句胡僧羅夫
子韓求五人耳必不使橫及百姓也遂遣之明日仁厚
引兵發至雙流阡能聞仁厚將至遣羅渾擎立五寨於雙
流之西仁厚遣人釋戎服入賊中告諭如昨日所以語
諜者賊大喜呼譟爭棄甲投兵請降拜如摧山仁厚悉
撫諭書其背使歸語寨中未降者寨中餘衆爭出降渾
擎狼狽踰塹走其衆執以詣仁厚明旦仁厚謂降者曰
始欲即遣汝歸而前塗諸寨百姓未知吾心或有憂疑
藉汝曹為我前行過穿口新津寨下示以背字告諭之
比至延貢可歸矣乃取渾擎旗倒繫之毎五十人為隊
授以一旗使前走揚旗疾呼曰羅渾擎已生擒送使府
大軍行至汝曹居寨中者速如我出降立得為良人無
事矣至穿口句胡僧置十一寨寨中人爭出降胡僧大
驚㧞劒遏之衆投瓦石擊之共擒以獻仁厚其衆五千
餘人皆降又明旦焚寨使降者執旗先驅一如雙流至
新津韓求置十三寨皆迎降求自投深塹其衆鉤出之
已死斬首以獻明日仁厚縱雙流穿口降者先歸使新
津降者執旗前驅且曰入卭州境亦可散歸矣羅夫子
置九寨於延貢其衆前夕望新津火光已不眠矣及新
津人至羅夫子脱身棄寨奔阡能其衆皆降明日羅夫
子至阡能寨與之謀悉衆決戰計未定日向暮延貢降
者至阡能羅夫子走馬廵寨欲出兵衆皆不應仁厚引
兵連夜逼之明日諸寨知大軍已近呼譟爭出執阡能
阡能窘急赴井為衆所擒不死又執羅夫子羅夫子自
剄衆挈羅夫子首縛阡能驅之前迎官軍見仁厚擁馬
首大呼泣拜曰百姓負寃日久無所控訴自諜者還百
姓引領度頃刻如朞年今遇尚書如出九泉睹白日已
死而復生矣讙呼不可止賊寨在它所者分遣諸將往
降之仁厚出軍凡六日五賊皆平
　　　後唐莊宗奬任蜀朝降者
同光三年詔蜀朝所署官四品以上降授有差五品以
下才地無取者悉縱歸田里其先降及有功者委郭崇
韜隨事奬任又賜王衍詔略曰固當裂土而封必不薄
人於險三辰在上一言不欺
　　　王衍迎降不免族誅
天成元年景進等言於莊宗曰魏王未至康延孝初平
西南猶未安王衍族黨不少聞車駕東征恐其為變不
若除之莊宗乃遣中使向延嗣齎敕往誅之敕曰王衍
一行並從殺戮已印畫樞密使張居翰覆視就殿柱揩
去行字改為家字由是蜀百官及衍僕役獲免者千餘
人延嗣至長安盡殺衍宗族於秦川驛衍母徐氏且死
呼曰吾兒以一國迎降不免族誅信義俱棄吾知汝行
亦受禍矣
　　　契丹責高祖招納叛人
後晉天福五年初高祖割鴈門之北以賂契丹由是吐
谷渾皆屬契丹苦其貪虐思歸中國成德節度使安重
榮復誘之於是吐谷渾帥部落千餘帳自五臺來奔契
丹大怒遣使讓高祖以招納叛人
　　　李崧欲發兵迎趙延壽等
開運三年有自幽州來者言趙延壽有意歸國樞密使
李崧馮玉信之命天雄節度使杜威致書於延壽具述
朝㫖啖以厚利洺州軍將趙行實嘗事延壽遣齎書潛
往遺之延壽復書言久處異域思歸中國乞發大軍應
接㧞身南去辭㫖懇密朝廷欣然復遣行實詣延壽與
為期約契丹使瀛洲刺史劉延祚遺樂壽監軍王巒書
請舉城内附且云城中契丹兵不滿千人乞朝廷發輕
兵襲之已為内應又今秋多雨自瓦橋已北積水無際
契丹主已歸牙帳雖聞闗南有變地逺阻水不能救也
巒與天雄節度使杜威屢奏瀛莫乘此可取深州刺史
慕容遷獻瀛莫圖馮玉李崧信以為然欲發大兵迎趙
延壽及延祚
　　　契丹主分晉之降卒戍南邊
後漢天福十二年初杜重威既以晉軍降契丹契丹主
悉收其鎧仗數百萬貯恒州驅馬數萬歸其國遣重威
將其衆從已而南及河契丹主以晉兵之衆恐其為變
欲悉以軍騎擁而納之河流或諫曰晉兵在它所者尚
多彼聞降者盡死必皆拒命為患不若且撫之徐思其
䇿契丹主乃使重威以其衆屯陳橋契丹主猶欲誅晉
兵趙延壽言於契丹主曰皇帝親冐矢石以取晉國欲
自有之乎將為它人取之乎契丹主變色曰朕舉國南
征五年不解甲僅能得之豈為它人乎延壽曰晉國東
自沂密西及秦鳯延袤數千里邊於吳蜀常以兵戍之
南方暑濕上國之人不能居也它日車駕北歸以晉國
如此之大無兵守之吳蜀必相與乘虚入㓂如此豈非
為它人取之乎契丹主曰然則奈何延壽曰陳橋降卒
可分以戍南邊則吳蜀不能為患矣契丹主曰吾昔在
上黨失於斷割悉以唐兵授晉既而反為仇讎北向與
吾戰辛勤累年僅能勝之今幸入吾手不因此時悉除
之豈可復留以為後患乎延壽曰曏留晉兵於河南不
質其妻子故有此憂今若悉徙其家於恒定雲朔之間
毎嵗分番使戍南邊何憂其為變哉此上䇿也契丹主
悦曰善惟大王所以處之由是陳橋兵始得免分遣還
營
　　　南唐歸所得中國人
後周廣順二年太祖釋燕敬權等使歸唐謂唐主曰叛
臣天下所共疾也不意唐主助之得無非計乎唐主大
慙先所得中國人皆禮而歸之
　　　世宗聽蜀將士自去留
顯德二年王景等圍鳯州韓通分兵城固鎮以絶蜀之
援兵遂克鳯州擒蜀威武節度使王環及都監趙崇溥
等將士五千人崇溥不食而死制曲赦秦鳯階成境内
所獲蜀將士願留者優其俸賜願去者給資裝而遣之
詔曰用慰衆情免違物性其四州之民二税徴科之外
凡蜀人所立諸色科條悉罷之
　　　南唐郭廷謂乞禀命然後降
四年世宗自攻濠州王審琦㧞其水寨唐人屯戰船數
百於城北植巨木於淮水以限周兵世宗命水軍攻之
㧞其木焚戰船七十餘艘斬首二千餘級又攻㧞其羊
馬城城中震恐唐濠州團練使郭廷謂上表言臣家在
江南今若遽降恐為唐所種族請先遣使詣金陵禀命
然後出降世宗許之
　
　
　
　
　通鑑總𩔖卷二十上
欽定四庫全書
　通鑑總𩔖卷二十下　　　　宋　沈樞　撰
　　奉使門
　　　漢鄭衆不拜單于
宋平八年越騎司馬鄭衆使北匈奴單于欲令衆拜
衆不為屈單于圍守閉之不與水火衆拔刀自誓單
子恐而止乃更發使隨衆還京師匈奴雖遣使入貢
而冦鈔不息明帝議遣使報其使者復遣衆往衆因
上言臣前奉使不為匈奴拜單于恚恨遣兵圍臣今
復銜命必見陵折臣誠不忍持大漢節對氈裘獨拜
如今匈奴遂能服臣將有損大漢之彊明帝不聽衆
既行在路連上書固爭之詔切責衆追還繫廷尉其
後明帝見匈奴來者聞衆與單于爭禮之狀乃復召
衆為軍司馬
　　　趙岐守志日磾失節
興平元年初太傅馬日磾與趙岐俱奉使至夀春岐守
志不撓袁術憚之日磾頗有求於術術侵侮之從日磾
借節視之因奪不還日磾從術求去術留不遣又欲逼
為軍師日磾病其失節嘔血而死
　　　吳王遣趙咨謝魏帝
魏黃初二年吳王遣中大夫趙咨入謝文帝問曰吳王
何等主也對曰聦明仁智雄略之主也文帝問其狀對
曰納魯肅於凡品是其聰也㧞吕䝉於行陳是其明也
獲于禁而不害是其仁也取荆州兵不血刃是其智也
據三州虎視於天下是其雄也屈身於陛下是其略也
文帝曰吳王頗知學乎咨曰吳王浮江萬艘𢃄甲百萬
任賢使能志存經略雖有餘閒博覽書𫝊歴史籍采竒
異不效書生尋章擿句而已文帝曰吳可征不對曰大
國有征伐之兵小國有備禦之固文帝曰吳難魏乎對
曰帯甲百萬江漢為池何難之有文帝曰吳如大夫者
幾人對曰聰明特逹者八九十人如臣之比車載斗量
不可勝數
　　　蜀漢遣鄧芝修好於吳
四年漢遣鄧芝以中郎將修好於吳時吳王猶未與魏
絶狐疑不時見芝芝乃自表請見曰臣今來亦欲為吳
非但為蜀也吳王見之曰孤誠願與蜀和親然恐蜀主
幼弱國小勢偪為魏所乘不自保全耳芝對曰吳蜀二
國四州之地大王命世之英諸葛亮亦一時之傑也蜀
有重險之固吳有三江之阻合此二長共為唇齒進可
并兼天下退可鼎足而立大王今若委質於魏魏必上
望大王之入朝下求太子之内侍若不從命則奉辭伐
叛蜀亦順流見可而進如此江南之地非復大王之有
也吳遂絶魏専與漢連和
　　　裴嶷不敢徇私忘公
東晉太興三年裴嶷至建康盛稱慕容廆之德元帝謂
嶷曰卿中朝名臣當留江東嶷曰臣少䝉國恩出入省
闥若得復奉輦轂臣之至榮但以舊京淪没山陵穿毁
雖名臣宿將莫能雪恥獨慕容龍驤竭忠王室志除凶
逆故使臣萬里歸誠今臣來而不返必謂朝廷以其僻
陋而棄之孤其嚮義之心使解體於討賊此臣之所甚
惜是以不敢徇私而忘公也元帝曰卿言是也乃遣使
隨嶷拜廆安北將軍平州刺史
　　　涼州張駿擇使得人
太寧二年涼州張駿遣參軍王隲聘於趙趙主曜謂之
曰貴州款城和好卿能保之乎隲曰不能侍中徐邈曰
君來結好而云不能保何也隲曰齊桓貫澤之盟憂心
兢兢諸侯不召自至葵丘之會振而矜之叛者九國趙
國之化常如今日可也若政教陵遲尚未能察邇者之
變況鄙州乎曜曰此涼州之君子也擇使可謂得人矣
厚禮而遣之
　　　成主許張淳通表建康
咸和八年張駿遣治中從亊張淳稱藩於成以假道通
表建康雄偽許之將使盗覆諸東峽蜀人密以告淳淳
謂雄曰寡君使小臣行無迹之地萬里通誠於建康者
以陛下嘉尚忠義能成人之美故也若欲殺臣者當斬
之都市宣示衆目今使盜殺之江中威刑不顯何足以
示天下乎雄大驚曰安有此邪景騫請留之謂淳曰天
熱可且遣下吏淳曰寡君以皇輿播越梓宫未返生民
塗炭莫之振救故遣淳通誠上都所論亊重非下吏所
能傳雖火山湯海猶將赴之豈寒暑之足憚哉雄謂淳
曰貴主英名葢世土險兵彊何不亦稱帝自娛一方淳
曰寡君祖考以來世篤忠貞以讎恥未雪枕戈待旦何
自娛之有雄甚慙曰我之祖考本亦晉臣遭天下大亂
與六郡之民避難此州為衆所推遂有今日琅邪若能
中興亦當帥衆輔之厚為淳禮而遣之淳卒致命於建
康
　　　燕使相繼如秦
太和四年燕秦既結好使者數往來燕侍郎郝晷梁琛
相繼如秦晷與王猛有舊猛接以平生問晷東方之亊
晷見燕政不修而秦大治知燕將亡隂欲自托於猛頗
泄其實琛至長安秦王堅方略於萬年欲引見琛琛曰
秦使至燕燕之君臣朝服備禮灑掃公廷然後敢見今
秦主欲野見之使臣不敢聞命堅乃為之設行宫百僚
陪位然後延客如燕朝之儀事畢堅與之私宴問東朝
名臣為誰琛曰太傅上庸王評明德茂親光輔王室車
騎大將軍吳王垂雄略冠世折衝禦侮其餘或以文進
或以武用皆稱職野無遺賢琛從兄弈為秦尚書郎堅
使典客館琛於弈舍琛曰昔諸葛瑾為吳聘蜀與諸葛
亮惟公朝相見退無私面余竊慕之今使之即安私室
所不敢也乃不果館弈數來就邸舍與琛卧起間問琛
東國事琛曰今二方分據兄弟竝䝉榮寵論其本心各
有所在琛欲言東國之美恐非西國之所欲聞欲言其
惡又非使臣之所得論也兄何用問為王猛勸堅留琛
堅不許
　　　北魏遣使窺燕
太元十三年魏王珪密有圖燕之志遣九原公儀奉使
至中山燕主垂詰之曰魏王何以不自來儀曰先王與
燕並事晉室世為兄弟臣今奉使於理未失垂曰吾今
威加四海豈得以昔日為比儀曰燕若不修德禮欲以
兵威自彊此乃將帥之事非使臣所知也儀還言於珪
曰燕主衰老太子闇弱范陽王自負材氣非少主臣也
燕主既没内難必作於時乃可圖也今則未可珪善之
　　　李順須屈涼主拜詔
宋元嘉九年魏李順奉使至涼涼主䝉遜遣楊定歸謂
順曰年衰多疾不堪拜伏小差當相見順曰王之老疾
朝廷所知豈得自安不見詔使䝉遜延順入至庭中䝉
遜箕坐𨼆几無動起之狀順正色大言曰不謂此叟無
禮乃至於此今不憂覆亡而敢陵侮天地魂魄逝矣何
用見之握節將出涼王追止之曰𫝊聞朝廷有不拜之
詔是以敢自安耳順曰齊桓公九合諸侯一匡天下周
天子賜胙命無下拜桓公猶不敢失臣禮下拜登受今
王雖功高未如齊桓朝廷雖相崇重未有不拜之詔而
遽自偃蹇此豈社稷之福邪䝉遜乃起拜受詔使還魏
主問以涼事順曰䝉遜控制河右經渉艱難粗識機變
雖不能貽厥孫謀猶足以終其一世然禮者德之輿敬
者身之基也䝉遜無禮不敬以臣觀之不復年矣諸子
又皆庸才也如聞敦煌太守牧犍器性粗立繼䝉遜者
必此人也然比之於父皆云不及此殆天之所以資聖
明也
　　　齊裴昭明以朝服弔魏
永明九年散騎常待裴昭明如魏弔欲以朝服行事魏
主客曰弔有常禮何得以朱衣入凶庭昭明等固執不
可魏遣著作郎成淹與之言昭明曰魏朝不聽使者朝
服出何典禮淹曰吉凶不相厭羔裘𤣥冠不以弔此童
稚所知也昔季孫如晉求遭喪之禮以行今卿自江南
逺來弔魏方問出何典禮行人得失何其逺哉昭明曰
齊高皇帝之喪魏遣李彪來弔初不素服齊朝亦不以
為疑何至今日獨見要逼淹曰齊不能行亮隂之禮踰
月即吉齊之君臣鳴玉盈庭貂璫曜目彪敢獨以素服
厠其閒乎皇帝仁孝執親之喪居廬食粥豈得以此方
彼乎昭明乃曰使人之來唯齎袴褶此既戎服不可以
弔唯主人裁其弔服乃以衣幍給昭明等使服入見文
武皆哭盡哀魏高祖嘉淹之敏遷侍郎
　　　武帝寵待魏使
魏李彪等來聘為之置燕設樂彪辭樂曰主上孝思罔
極去三月晦朝臣始除衰絰猶以素服從事是以使臣
不敢承奏樂之賜朝廷從之彪凡六奉使武帝甚重之
將還親送至琅邪城命羣臣賦詩以寵之
　　　北魏宋弁知蕭氏不能順守
十年魏遣散騎常侍宋弁等來聘及還魏高祖問弁江
南何如弁曰蕭氏父子無大功於天下既以逆取不能
順守政令苛碎賦役繁重朝無股肱之臣野有愁怨之
民其得没身幸矣非貽厥孫謀之道也
　　　高祖甚重齊使
司徒參軍蕭琛范雲聘於魏魏高祖甚重齊人親與談
論顧謂羣臣曰江南多好臣侍臣李元凱對曰江南多
好臣歲一易主江北無好臣百年一易主魏高祖甚慙
　　　盧昶屈身辱國
建武二年魏之入㓂也盧昶等猶在建康齊人恨之飼
以蒸豆昶怖懼食之淚汗交橫謁者張思寧辭氣不屈
死於館下及還魏高祖讓昶曰人誰不死何至自同牛
馬屈身辱國縱不逺慙蘇武獨不近愧思寧乎乃黜為
民
　　　梁與東魏各以俊乂相誇
大同三年東魏遣散騎常侍李諧來聘至建康武帝引
見與語應對如流諧等出武帝目送之謂左右曰朕今
日遇勍敵卿輩常言北間全無人物此等何自而來時
南北通好務以俊乂相誇銜命接客必盡一時之選無
才地者不得與焉每梁使至鄴鄴下為之傾動貴勝子
弟盛飾聚觀禮贈優渥館門成市宴日高澄常使左右
覘之一言制勝澄為之拊掌魏使至建康亦然
　　　唐鄭元璹五使突厥
武德五年突厥冦亷州高祖遣鄭元璹詣頡利是時突
厥精騎數十萬自介休至晉州數百里間填溢山谷元
璹見頡利責以負約與相辯詰頡利頗慙元璹因説頡
利曰唐與突厥風俗不同突厥雖得唐地不能居也今
虜掠所得皆入國人於可汗何有不如旋師復修和親
可無䟦渉之勞坐受金幣又皆入可汗府庫孰與棄昆
弟積年之歡而結子孫無窮之怨乎頡利悦引兵還元
璹自義寧以來五使突厥幾死者數焉
　　　德宗賜遣虜使
大􁅝十四年代宗之世吐蕃數遣使求和而冦盜不息
代宗悉留其使者前後八輩有至老死不得歸者俘獲
其人皆配江嶺德宗欲以德懷之以韋倫為太常少卿
使于吐蕃悉集其俘五百人各賜襲衣而遣之
　　　晉李承勲不肯臣燕王
後梁乾化元年晉王聞燕主守光稱帝大笑曰俟彼卜
年吾當問其鼎矣張承業請遣使致賀以驕之晉王遣
太原少尹李承勲往承勲至幽州用鄰藩通使之禮燕
之典客者曰吾王帝矣公當稱臣庭見承勲曰吾受命
於唐朝為太原少尹燕王自可臣其境内豈可臣它國
之使乎守光怒囚之數日出而問之曰臣我乎承勲曰
燕王能臣我王則我請為臣不然有死而已守光竟不
能屈
　　　後唐姚坤不肯以地與契丹
天成元年明宗遣供奉官姚坤告哀於契丹契丹主聞
莊宗為亂兵所害慟哭曰我楚徳兒也吾方欲救之以
渤海未下不果往致吾兒及此遼言楚徳猶華言朋友
也又謂坤曰今天子聞洛陽有急何不救對曰地逺不
能及曰何故自立坤為言明宗所以即位之由契丹主
曰牽牛以蹊人之田而奪之牛可乎坤曰中國無主唐
天子不得已而立契丹主曰又聞吾兒専好聲色遊畋
不恤軍民宜其及此我自聞之舉家不飲酒散遣伶人
解縱鷹犬若亦效吾兒所為行自亡矣又曰吾兒與我
雖世舊然屢與我戰爭於今天子則無怨足以修好若
與我大河之北吾不復南侵矣坤曰此非使臣之所得
專也契丹主怒囚之旬餘復召之曰河北恐難得得鎮
定幽州亦可也給紙筆趣令為狀坤不可欲殺之韓延
徽諫乃復囚之
　　　張文寳辭吳主錢幣
長興四年吏部侍郎張文寶泛海使杭州船壞水工以
小舟濟之風飄至天長吳主厚禮之儀服錢幣數萬文
寶獨受飲食餘皆辭之曰本朝與吳久不通問今既非
君臣又非賓主若受茲物何辭以謝吳主嘉之竟達命
於杭州而還
　　　後晉高祖囚閩使鄭元弼
天福四年閩康宗所遣使者鄭元弼至大梁康宗遺執
政書曰閩國一從興運久歴年華見北辰之帝座頻移
致東海之風㠶多阻又求用敵國禮致書往來高祖怒
其不遜詔却其貢物乃下元弼獄
　　　高祖詔釋鄭元弼
五年高祖引見閩使鄭元弼等元弼曰王昶蠻夷之君
不知禮義陛下得其善言不足喜惡言不足怒臣將命
無狀願伏鈇鑕以贖昶罪高祖憐之詔釋元弼等
　　　楊彦詢善解契丹怒
六年高祖以安重榮殺契丹使者恐其入塞遣安國節
度使楊彦詢使于契丹彦詢至其帳契丹主責以使者
死狀彦詢曰譬如人家有惡子父母所不能制將如之
何契丹主怒乃解
　　　王䖍朗一言勝數萬兵
後周顯德元年馬希萼之帥羣蠻破長沙也府庫累世
之積皆為溆州蠻酋符彦通所掠彦通由是富彊稱王
於谿洞間王逵既得湖南欲遣使撫之募能往者其將
王䖍朗請行既至彦通盛侍衛而見之禮貌甚倨䖍朗
厲聲責之曰足下自稱苻秦苖裔宜知禮義有以異於
羣蠻昔馬氏在湖南足下祖父皆北面事之今王公盡
得馬氏之地足下不早往乞盟致使者先來又不接之
以禮異日得無悔乎彦通慙懼起執䖍朗手謝之䖍朗
知其可動因説之曰溪洞之地隋唐之世皆為州縣著
在圖籍今足下上無天子之詔下無使府之命雖自王
於山谷之間不過蠻夷一酋長耳曷若去王號自歸於
王公王公必以天子之命授足下節度使與中國侯伯
等夷豈不尊榮哉彦通大喜即日去王號因䖍朗獻銅
鼔數枚於王逵逵曰䖍朗一言勝數萬兵真國士也承
制以彦通為黔中節度使以䖍朗為都指揮使
　　　南唐孫晟不肯招諭劉仁贍開門納㓂
三年唐主復以孫晟為司空遣與禮部尚書王崇質奉
表入見稱自天祐以來海内分崩或跨據一方或遷革
異代臣紹襲先業奄有江表顧以曕烏未定附鳯何從
今天命有歸聲教逺被願奉正朔謹守土疆乞收薄伐
之威赦其後服之罪首於下國俾作外臣則柔逺之德
云誰不服晟謂馮延巳曰此行當在左相晟若辭之則
負先帝既行知不免中夜歎息謂崇質曰君家百口宜
自為謀吾思之熟矣終不負永陵一抔土餘無所知孫
晟等至上所世宗遣中使以孫晟詣壽春城下示劉仁
贍且招諭之仁贍見晟戎服拜於城上晟謂仁贍曰君
受國厚恩不可開門納冦世宗聞之甚怒晟曰臣為唐
宰相豈可教節度使外叛邪世宗乃釋之
　　　李德明賣國求利
唐主使李德明孫晟言於世宗請去帝號割壽濠泗楚
光海六州之地仍歲輸金帛百萬以求罷兵世宗以淮
南之地已半為周有諸將㨗奏日至欲盡得江北之地
不許德明見周兵日進奏稱唐主不知陛下兵力如此
之盛願寛臣五日之誅得歸白唐主盡獻江北之地世
宗乃許之賜唐主詔書其略曰但存帝號何爽歲寒儻
堅事大之心終不廹人于險又曰俟諸郡之悉來即大
軍之立罷言盡於此更不煩云茍曰未然請從茲絶唐
主復上表謝李德明盛稱世宗威德及甲兵之彊勸唐
主割江北之地唐主不悦樞密使陳覺副使李徴古素
惡德明因讃於唐主曰德明賣國求利唐主大怒斬德
明於市
　　　孫晟以死報國
張永德與李重進不相悦永德密表重進有二心世宗
不之信唐主聞之以蠟書遺重進誘以厚利其書皆謗
毁及反間之語重進奏之初唐使者孫晟鍾謨從世宗
至大梁世宗待之甚厚毎朝會班於中書省官之後時
召見飲以醇酒問以唐事晟但言唐王畏陛下神武事
陛下無二心及得唐蠟書世宗大怒召晟責以所對不
實晟正色抗辭請死而已問以唐虛實黙不對世宗命
都承㫖曹翰送晟於右軍廵院更以帝意問之翰與之
飲酒數行從容問之晟終不言翰乃謂曰有敕賜相公
死晟神色怡然索靴笏整衣冠南向拜曰臣謹以死報
國乃就刑并從者百餘人皆殺之貶鍾謨耀州司馬既
而世宗憐晟忠節悔殺之
　　　陳處堯面責契丹主
是歲唐主詔淮南營田害民尤甚者罷之遣兵部郎中
陳處堯持重幣浮海如契丹乞兵契丹不能為之出兵
而留處堯不遣處堯剛直有口辯久之忿懟數面責契
丹主契丹主亦不之罪也
　　　陳處堯卒於契丹
四年唐使者陳處堯在契丹白契丹主請游太原北漢
主厚禮之留數日北還竟卒於契丹
　　　曹彬不受吳越饋遺
五年命西上閣門使曹彬使于吳越賜吳越王𢎞俶騎
軍鋼甲二百歩軍甲五千及它兵器彬事畢亟返不受
饋遺呉越人以輕舟追與之至於數四彬曰吾終不受
是竊名也盡籍其數歸而獻之世宗曰曏之奉使者乞
匄無厭使四方輕朝命卿能如是甚善然彼以遺卿卿
自取之彬始拜受悉以散於親識家無留者
　　　竇儀不許唐主拜詔廡下
六年端明殿學士竇儀使於唐天雨雪唐主欲受詔於
廡下儀曰使者奉詔而來不敢失舊禮若雪霑服請俟
它日唐主乃拜詔於庭
　　遣使門
　　　唐劉思立諫遣使分道賑給
儀鳯二年詔以河南北旱遣御史中丞崔謐等分道存
問賑給侍御史劉思立上疏以為今麥秀𧖟老農事方
殷敕使撫廵人皆竦抃忘其家業冀此天恩聚集參迎
妨廢不少既縁賑給須立簿書本欲安存更成煩擾望
且委州縣賑給待秋深務閒出使襃貶疏奏謐等遂不
行
　　　姚崇不肯停按察使
開元三年或上言按察使徒煩擾公私請精簡刺史縣
令停按察使明皇命召尚書省官議之姚崇以為今止
擇十使猶患未盡得人況天下三百餘州縣多數倍安
得刺史縣令皆稱其職乎乃止
　　　德宗命黜陟使分廵天下
建中元年命黜陟使十一人分廵天下先是魏博節度
使田悦事朝廷猶恭順河北黜陟使洪經綸不曉時務
聞悦軍七萬人符下罷其四萬令還農悦陽順命如符
罷之既而集應罷者激怒之曰汝曹久在軍中有父母
妻子今一旦為黜陟使所罷將何資以自衣食乎衆大
哭悦乃出家財以賜之使各還部伍於是軍士皆德悦
而怨朝廷
　　刺客門
　　　聶政為嚴仲子刺韓相
周安王五年韓相俠累與嚴仲子有惡仲子聞軹人聶
政之勇以黃金百鎰為政母壽欲因以報仇政不受曰
老母在政身未敢以許人也及母卒仲子乃使政刺俠
累俠累方坐府上兵衛甚衆聶政直入上階刺殺俠累
因自皮面決眼自屠出腸韓人暴其尸於市購問莫能
識其姊嫈聞而往哭之曰是軹深井里聶政也以妾尚
在之故重自刑以絶從妾奈何畏殁身之誅終滅賢弟
之名遂死於政尸之旁
　　　魏郭循刺費禕
嘉平五年蜀大將軍費禕與諸將大會於漢壽郭循在
坐禕歡飲沈醉循起刺禕殺之禕資性汎愛不疑於人
越嶲太守張嶷嘗以書戒之曰昔岑彭率師來歙杖節
咸見害於刺客今明將軍位尊權重待信新附大過宜
鑒前事少以為警禕不從故及禍詔追封郭循為長樂
鄉侯
　　　荀朂諫司馬昭用刺客
景元三年司馬昭患姜維數為冦官騎路遺求為刺客
入蜀從事中郎荀朂曰明公為天下宰宜仗正義以伐
違貳而以刺客除賊非所以刑于四海也昭善之
　　　北魏王慧龍以仁義為扞蔽
宋元嘉八年魏以王慧龍為滎陽太守慧龍在郡十年
農戰並修大著聲績歸附者萬餘家文帝縱反間於魏
魏世祖聞之賜慧龍璽書曰劉義隆畏將軍如虎欲相
中害朕自知之風塵之言想不足介意文帝復遣刺客
吕𤣥伯刺之曰得慧龍首封二百户男賞絹千匹𤣥伯
詐為降人求屏人有所論慧龍疑之使人探其懷得尺
刀𤣥伯叩頭請死慧龍曰各為其主耳釋之左右諫曰
宋人為謀未巳不殺𤣥伯無以制將來慧龍曰死生有
命彼亦安能害我我以仁義為扞蔽又何憂乎遂捨之
　　　唐零陵王遣刺客殺謝祐
永淳元年黔州都督謝祐希天后意逼零陵王明令自
殺高宗深惜之祐後寢於平閣與婢妾十餘人共處夜
失其首垂拱中明子零陵王俊為天后所殺有司籍其
家得祐首􁇀為穢器題云謝祐乃知明子使刺客取之
也
　　　李師道養客密刺武元衡
元和十年憲宗自李吉甫薨悉以用兵事委武元衡李
師道所養客説師道曰天子所以鋭意誅蔡者元衡贊
之也請密往刺之元衡死則它相不敢主其謀爭勸天
子罷兵矣師道以為然即資給遣之元衡入朝出所居
靖安坊東門有賊自暗中突出殺之取其顱骨而去又
入通化坊擊裴度傷其首不死京城大駭於是詔宰相
出入加金吾騎士張弦露刃以衞之所過坊門呵索甚
嚴朝士未曉不敢出門兵部侍郎許孟容見憲宗言自
古未有宰相橫尸路隅而盜不𫉬者此朝廷之辱也因
涕泣又詣中書揮涕言請奏起裴中丞為相大索賊黨
窮其姦源詔中外所在搜捕於是京城大索公卿家有
複壁重橑者皆索之成德軍進奏院有恒州卒張晏等
數人行止無狀衆多疑之吏捕得晏等八人命監察御
史陳中師鞫之或請罷度官以安恒鄆之心憲宗怒曰
若罷度官是姧謀得成朝廷無復綱紀吾用度一人足
破二賊以度同平章事度上言淮西腹心之疾不得不
除且朝廷業已討之兩河藩鎮䟦扈者將視此為高下
不可中止憲宗以為然悉以用兵事委度討賊愈急初
德宗多猜忌朝士有相過從者金吾皆伺察以聞宰相
不敢私第見客度奏今冦盜未平宰相宜招延四方賢
才與參謀議始請於私第見客許之陳中師按張晏等
具服殺武元衡張𢎞靖疑其不實屢言於憲宗憲宗不
聽斬晏等五人殺其黨十四人李師道客竟潛匿亡去
　　　李師道賞殺武元衡人
十四年先是賊數遣人入闗截陵㦸焚倉場流矢飛書
以震駭京師沮撓官軍有司督察甚嚴潼闗吏至發人
囊篋以索之然終不能絶及田𢎞正入鄆閲李師道簿
書有賞殺武元衡人王士元等及賞潼闗蒲津吏卒案
乃知曏者皆吏卒受賂於賊容其姦也
　　　田𢎞正送殺武元衡賊
田𢎞正送殺武元衡賊王士元等十六人詔仗内京兆
府御史臺徧鞫之皆欵服京兆尹崔元畧以元衡物色
詢之則多異同元畧問其故對曰恒鄆同謀遣客刺元
衡而士元等後期聞恒人事成遂竊以為己功還報受
賞耳今自度為罪均終不免死故承之憲宗亦不欲復
辨正悉殺之
　　　淮南嚴可求盜不忍殺
後梁開平二年淮南左牙指揮使張顥右牙指揮使徐
溫專制軍政𢎞農威王欲去之顥遣其黨紀祥等弑王
於寢室幕僚嚴可求奉威王弟隆演稱淮南留後顥以
徐溫為浙西觀察使可求往見顥曰公出徐公於外人
皆言公欲奪其兵權而殺之顥曰右牙欲之非吾意也
明日可求邀顥及李承嗣俱詣溫可求瞋目責溫曰古
人不忘一飯之恩況公楊氏宿將今㓜嗣初立多事之
時乃求自安於外可乎溫由是不行顥知可求隂附溫
夜遣盜刺之可求知不免請為書辭府主盜執刀臨之
可求操筆無懼色盜能辨字見其辭㫖忠壯曰公長者
吾不忍殺掠其財以復命曰捕之不獲顥怒曰吾欲得
可求首何用財為溫與可求謀誅顥可求曰非鍾泰章
不可泰章時為左監門衞將軍溫使親將翟䖍告之泰
章聞之喜密結壯士三十人直入斬顥於牙堂溫始暴
顥弑君之罪轘紀祥等於市
　　　南唐荆罕儒募刺客殺遼使
後周顯德六年契丹主遣其舅使於唐泰州團練使荆
罕儒募刺客使殺之唐人夜宴契丹使者於清風驛酒
酣起更衣久不返視之失其首矣自是契丹與唐絶
　　賢人門
　　　齊威王以四臣為寶
周顯王十四年齊威王魏惠王會田於郊惠王曰齊亦
有寶乎威王曰無有惠王曰寡人國雖小尚有徑寸之
珠照車前後各十二乘者十枚豈以齊大國而無寶乎
威王曰寡人之所以為寶者與王異吾臣有檀子者使
守南城則楚人不敢為冦泗上十二諸侯皆來朝吾臣
有昐子者使守高唐則趙人不敢東漁於河吾吏有黔
夫者使守徐州則燕人祭北門趙人祭西門徙而從者
七千餘家吾臣有種首者使備盜賊則道不拾遺此四
臣者將照千里豈特十二乘哉惠王有慙色
　　　晉王導説琅邪王收賢俊
永嘉五年時海内大亂獨江東差安中國士民避亂者
多南渡江鎮東司馬王導説琅邪王睿收其賢俊與之
共事睿從之辟掾屬百餘人時人謂之百六掾
　　　諸名士避亂過江
周顗奔琅邪王睿睿以顗為軍諮祭酒前騎都尉譙國
桓彞亦避亂過江見睿微弱謂顗曰我以中州多故來
此求全而单弱如此將何以濟既而見王導共論世事
退謂顗曰向見管夷吾無復憂矣諸名士相與登新亭
遊宴周顗中坐歎曰風景不殊舉目有江河之異因相
視流涕王導愀然變色曰當共戮力王室克復神州何
至作楚囚對泣邪衆皆收淚謝之
　　　唐太宗以魏徴為人鏡
貞觀十七年魏徴薨太宗自製碑文并為書石太宗思
徴不已謂侍臣曰人以銅為鏡可以正衣冠以古為鏡
可以見興替以人為鏡可以知得失魏徴沒朕亡一鏡
矣
　　義士門
　　　漢云敞收抱吳章尸歸葬
元始三年吳章要斬磔尸陳市門初章為當世名儒教
授尤盛弟子千餘人王莽以為惡人黨皆當禁錮不得
仕宦門人盡更名他師平陵云敞時為大司徒掾自劾
吳章弟子收抱章尸歸棺歛葬之京師稱焉
　　　劉平請代太守死
建武五年龎萌攻破彭城將殺楚郡大守孫萌郡吏劉
平伏太守身上號泣請代其死身被七創龎萌義而捨
之太守已絶復蘇渴求飲平傾創血以飲之
　　　魏向雄收葬鍾會尸
咸熙元年鍾會至成都威震西土遂决意謀反於是矯
太后遺詔起兵廢司馬昭姜維使會盡殺北來諸將會
欲從維言猶豫未决胡淵率兵雷鼔出門諸將皆鼔譟
而出爭前殺會會功曹向雄收葬會尸晉公召而責之
曰往者王經之死卿哭於東市而我不問鍾會躬為叛
逆又輒收葬若復相容其如王法何雄曰昔先王掩骼
埋胔仁流朽骨當時豈先卜其功罪而後收葬哉今王
誅既加於法已備雄感義收葬教亦無闕法立於上教
𢎞於下以此訓物不亦可乎何必使雄背死違生以立
於世明公讎對枯骨捐之中野豈仁賢之度哉晉公悦
與宴談而遣之
　　　晉孫拯義不負二陸
太安二年初宦人孟玖有寵於大將軍穎玖欲用其父
為邯鄲令右司馬陸雲固執不許曰此縣公府掾資豈
有黃門父居之邪玖深怨之讚之於穎曰機有貳心於
長沙穎大怒使牽秀將兵收機殺之穎又收機弟清河
内史雲及機司馬孫拯皆下獄孟玖扶穎入催令殺雲
夷機三族獄吏考掠孫拯數百兩踝骨見終言機寃吏
知拯義烈謂拯曰二陸之枉誰不知之君可不愛身乎
拯天嘆曰陸君兄弟世之竒士吾䝉知愛今既不能救
其死忍復從而誣之乎玖等知拯不可屈乃令獄吏詐
為拯辭穎既殺機意常悔之及見拯辭大喜謂玖等曰
非卿之忠不能窮此姦遂夷拯三族拯門人費慈宰意
二人詣獄明拯寃拯譬遣之曰吾義不負二陸死自吾
分卿何為爾邪曰君既不負二陸僕又安可負君固言
拯寃玖又殺之
　　　盧志隨成都王至死不怠
光熙元年范陽王虓薨長史劉輿以成都王穎素為鄴
人所附祕不發喪偽令人為臺使稱詔夜賜穎死并殺
其二子穎官屬先皆逃散惟盧志隨從至死不怠收而
殯之太傅越召志為軍諮祭酒
　　　東晉韓延之不肯臣劉氏
義熙十一年司馬休之上表罪狀劉裕勒兵拒之裕密
書招休之府録亊參軍韓延之延之復書曰承親帥戎
馬逺履西畿闔境士庶莫不惶駭司馬平西體國忠貞
欵懷待物以公有匡復之勲家國䝉賴推德委誠每亊
詢仰譙王往以微事見劾猶自表遜位況以大過而當
嘿然邪前已表奏廢之所不盡者命耳推寄相與正當
如此而遽興兵甲所謂欲加之罪其無辭乎劉裕足下
海内之人誰不見足下此心而復欲欺誑國士來示云
處懷期物自有由來今伐人之君啗人以利真可謂處
懷期物自有由來者乎劉藩死於閶闔之門諸葛斃於
左右之手甘言詫方伯襲之以輕兵遂使席上靡欵懷
之士閫外無自信諸侯以是為得算良可恥也吾誠鄙
劣嘗聞道於君子以平西之至德寧可無授命之臣乎
假令天長喪亂九流渾濁當與臧洪遊於地下不復多
言裕視書歎息以示將佐曰事人當如此矣延之以裕
父名翹字顯宗乃更其字曰顯宗名其子曰翹以示不
臣劉氏
　　　齊劉祥面斥褚淵之過
建元二年以褚淵為司徒淵入朝以腰扇障日征虜功
曹劉祥從側過曰作如此舉止羞面見人扇障何益淵
曰寒士不遜祥曰不能殺袁劉安得免寒士祥好文學
而性韻剛疎撰宋書譏斥禪代王儉密以聞坐徙廣州
而卒
　　　唐王方翼收葬趙持滿
顯慶四年涼州刺史趙持滿多力善射喜任俠其舅駙
馬都尉長孫銓无忌之族弟也銓坐无忌流嶲州許敬
宗恐持滿作難誣云无忌同反驛召至京師下獄訊掠
備至終無異辭曰身可殺也辭不可更吏無如之何乃
代為獄辭結奏遂誅之尸於城西親戚莫敢視友人王
方翼歎曰欒布哭彭越義也文王葬枯骨仁也下不失
義上不失仁不亦可乎乃收而葬之高宗聞之不罪也
　　　狄仁傑請代鄭崇質使絶域
儀鳯元年初仁傑為并州法曹同僚鄭崇質當使絶域
崇質母老且病仁傑曰彼母如此豈可復使之有萬里
之憂詣長史藺仁基請代之行仁基素與司馬李孝亷
不叶因相謂曰吾輩豈可不自愧乎遂相與輯睦
　　　安金藏剖心明皇嗣不反
長壽二年有告皇嗣潛有異謀者天后命來俊臣鞫其
左右左右不勝楚毒皆欲自誣太常工人安金藏大呼
謂俊臣曰公既不信金藏之言請剖心以明皇嗣不反
即引佩刀自剖其胷五藏皆出流血被地天后聞之令
轝入宫中使醫内五藏以桑皮線縫之傅以藥經宿始
蘇天后親臨視之歎曰吾有子不能自明使汝至此即
命俊臣停推睿宗由是得免
　　　姚元之謂李撝為欒布之儔
開元元年新興王晉之誅也僚吏皆奔散惟司功李撝
歩從不失在官之禮仍哭其尸姚元之聞之曰欒布之
儔也及為相擢為尚書郎
　　　顔泉明先姑姊妹後其子
乾元元年贈故常山太守顔杲卿太子太保諡曰忠節
杲卿子泉明為王承業所留因寓居壽陽為史思明所
虜思明降乃得歸求其父尸於東京得之遂并袁履謙
尸棺歛以歸杲卿姊妹女及泉明之子皆流落河北顔
真卿時為蒲州刺史使泉明往求之泉明號泣求訪哀
感路人久乃得之泉明詣親故乞索隨所得多少贖之
先姑姊妹而後其子姑女為賊所掠泉明有錢二百緡
欲贖己女閔其姑愁悴先贖姑女比更得錢求其女已
失所在遇羣從姊妹及父時將吏袁履謙等妻子流落
者皆與之歸凡五十餘家三百餘口均減資糧一如親
戚至蒲州真卿悉加贍給久之隨其所適而資送之袁
履謙妻疑履謙衣衾儉薄發棺視之與杲卿無異乃始
慙服
　　　徐晦不負楊臨賀
元和四年御史中丞李夷簡彈京兆尹楊憑前為江西
觀察使貪汚僣侈貶憑臨賀尉憑之親友無敢送者櫟
陽尉徐晦獨至藍田與别太常卿權德輿素與晦善謂
之曰君送楊臨賀誠為厚矣無乃為累乎對曰晦自布
衣䝉楊公知奬今日逺謫豈得不與之别借如明公它
日為讒人所逐晦敢自同路人乎德輿嗟嘆稱之於朝
後數日李夷簡奏為監察御史晦謝曰晦平生未嘗得
望公顔色公何從而取之夷簡曰君不負楊臨賀肯負
國乎
　　　吳王鏐甚義羅隱
後梁開平元年鎮海節度判官羅隱説吳王鏐舉兵討
梁曰縱無成功猶可退保杭越自為東帝奈何交臂事
賊為終古之羞乎鏐始以隱為不遇於唐必有怨心及
聞其言雖不能用心甚義之
　　俠士門
　　　漢郭解以大俠徙於茂陵
元朔二年主父偃説武帝曰茂陵初立天下豪傑并兼
之家亂衆之民皆可徙茂陵内實京師外銷姦猾此所
謂不誅而害除武帝從之徙郡國豪傑及訾三百萬以
上于茂陵軹人郭解闗東大俠也亦在徙中衞將軍為
言郭解家貧不中徙武帝曰解布衣權至使將軍為言
此其家不貧卒徙解家解平生睚眦殺人甚衆武帝聞
之下吏捕治遂族郭解班固曰古者天子建國諸侯
立家自卿大夫以至于庶人各有等差是以民服事其
上而下無覬覦周室既微禮樂征伐自諸侯出桓文之
後大夫世權陪臣執命陵夷至於戰國合從連衡繇是
列國公子魏有信陵趙有平原齊有孟嘗楚有春申皆
藉王公之勢競為游俠雞鳴狗盜無不賓禮而趙相虞
卿棄國捐君以周窮交魏齊之厄信陵無忌竊符矯命
戮將專師以赴平原之急皆以取重諸侯顯名天下搤
腕而游談者以四豪為稱首於是背公死黨之議成守
職奉上之義廢矣及至漢興禁網疏濶未知匡改也是
故代相陳豨從車千乘而吳濞淮南皆招賓客以千數
外戚大臣魏其武安之屬競逐於京師布衣游俠劇孟
郭解之徒馳騖於閭閻權行州域力折公侯衆庶榮其
名迹覬而慕之雖其䧟於刑辟自與殺身成名若季路
仇牧死而不悔故曾子曰上失其道民散久矣非明王
在上示之以好惡齊之以禮法民曷由知禁而反正乎
古之正法五伯三王之罪人也而六國五伯之罪人也
夫四豪者又六國之罪人也況於郭解之倫以匹夫之
細竊殺生之權其罪已不容於誅矣觀其溫良泛愛振
窮周㥯謙退不伐亦皆有絶異之姿惜乎不入於道德
茍放縱於末流殺身亡宗非不幸也　荀悦嘗論曰世
有三遊德之賊也一曰遊俠二曰遊説三曰遊行立氣
勢作威福結私交以立强於世者謂之遊俠飾辯辭設
詐謀馳逐於天下以要時勢者謂之遊説色取仁以合
時好連黨𩔖立虚譽以為權利者謂之遊行此三者亂
之所由生也傷道害德敗法惑世先王之所慎也國有
四民各修其業不由四民之業者謂之姦民姦民不生
王道乃成凡此三遊之作生於季世周秦之末尤甚焉
上不明下不正制度不立綱紀弛廢以毁譽為榮辱不
核其真以愛憎為利害不論其實以喜怒為賞罰不察
其理上下相冒萬亊乖錯是以言論者計薄厚而吐辭
選舉者度親疎而舉筆善惡謬於衆聲功罪亂於王法
然則利不可以義求害不可以道避也是以君子犯禮
小人犯法奔走馳騁越職僣度飾華廢實競趨時利簡
父兄之尊而崇賓客之禮薄骨肉之恩而篤朋友之愛
忘修身之道而求衆人之譽割衣食之業以供饗宴之
好苞苴盈於門庭聘問交於道路書記繁於公文私務
衆於官事於是流俗成而正道壞矣是以聖王在上經
國序民正其制度善惡要於功罪而不淫於毁譽聽其
言而責其事舉其名而指其實故實不應其聲者謂之
虚情不覆其貌者謂之偽毁譽失其真者謂之誣言事
失其𩔖者謂之罔虚偽之行不得設誣罔之辭不得行
有罪惡者無僥倖無罪過者不憂懼請謁無所行貨賂
無所用息華文去浮辭禁偽辯絶淫智放百家之紛亂
壹聖人之至道養之以仁惠文之以禮樂則風俗定而
大化成矣
　　　武帝詔捕大俠朱安世
征和元年丞相公孫賀夫人君儒衞皇后姊也賀由是
有寵賀子敬聲代父為太僕驕奢不奉法擅用北軍錢
千九百萬發覺下獄是時詔捕陽陵大俠朱安世甚㥯
賀自請逐捕安世以贖敬聲罪武帝許之後果得安世
安世笑曰丞相禍及宗矣遂從獄中上書告敬聲與楊
石公主私通上且上甘泉使巫當馳道埋偶人祝詛上
有惡言下賀獄案驗父子死獄中家族
　　　曹操以許禇俠客為虎士
建安二年沛國許褚勇力絶人聚少年及宗族數千家
堅壁以禦外冦淮汝陳梁間皆畏憚之曹操徇淮汝褚
以衆歸操操曰此吾樊噲也即日拜都尉引入宿衞諸
從褚俠客皆以為虎士焉
　　勇士門
　　　漢樊噲擁盾入軍門
高帝元年沛公見項羽鴻門羽因留沛公與飲范增數
目項羽舉所佩玉玦以示之者三項羽黙然不應范增
起出召項莊謂曰君王為人不忍若入前為壽壽畢請
以劒舞因擊沛公於坐殺之不者若屬皆且為所虜莊
則入為壽壽畢曰軍中無以為樂請以劒舞項羽曰諾
項莊拔劒起舞項伯亦拔劒起舞常以身翼蔽沛公莊
不得擊於是張良至軍門見樊噲噲曰今日之事何如
良曰今項莊拔劒其意常在沛公也噲曰此迫矣臣請
入與之同命噲即帶劒擁盾入軍門衞士欲止不内樊
噲側其盾以撞衞士仆地遂入披帷立瞋目視項羽頭
髪上指目眦盡裂項羽按劒而跽曰客何為者張良曰
沛公之參乘樊噲也項羽曰壯士賜之巵酒則與斗巵
酒噲拜謝起立而飲之項羽曰賜之彘肩則與一生彘
肩樊噲覆其盾於地加彘肩其上拔劒切而㗖之項羽曰
壯士復能飲乎樊噲曰臣死且不避巵酒安足辭夫秦
有虎狼之心殺人如不能舉刑人如恐不勝天下皆叛
之懷王與諸將約曰先破秦入咸陽者王之今沛公先
破秦入咸陽毫毛不敢有所近還軍霸上以待將軍勞
苦而功高如此未有封爵之賞而聽細人之説欲誅有
功之人此亡秦之續耳竊為將軍不取也項羽未有以
應曰坐樊噲從良坐坐須臾沛公起如厠因招樊噲出
間行趣霸上
　　　灌嬰笑魏勃無勇
高后八年朱虚侯劉章以誅諸吕事告齊王令罷兵灌
嬰在滎陽聞魏勃本教齊王舉兵使使召魏勃至責問
之勃曰失火之家豈暇先言丈人而後救火乎因退立
股戰而栗恐不能言者終無他語灌將軍熟視笑曰人
謂魏勃勇妄庸人耳何能為乎乃罷魏勃灌嬰兵亦罷
滎陽歸
　　　後周張瓊破骨出矢
顯德三年太祖皇帝乘皮船入壽春壕中城上發
連弩射之矢大如屋椽牙將館陶張瓊遽以身蔽之矢
中瓊髀死而復蘇鏃着骨不可出瓊飲酒一大巵令人
破骨出之流血數升神色自若
　　辯士門
　　　趙厮養卒説燕將歸趙王
秦二世元年趙王與張耳陳餘北畧地燕界趙王
間出為燕軍所得燕囚之欲求割地使者往請燕
輒殺之有厮養卒走燕壁見燕將曰君知張耳陳
餘何欲曰欲得其主耳趙養卒笑曰君未知此兩人
所欲也夫武臣張耳陳餘杖馬箠下趙數十城此
亦各欲南面而王豈欲為卿相終已邪顧其勢初
定未敢參分而王且以少長先立武臣為王以持
趙心今趙地已服此兩人亦欲分趙而王時未可
耳今君乃囚趙王此兩人名為求趙王實欲燕殺
之此兩人分趙自立夫以一趙尚易燕況以兩賢
王左提右挈而責殺王之罪滅燕易矣燕將乃歸
趙王養卒為御而歸
　　　漢隨何説九江王背楚歸漢
高帝三年隨何至九江九江太宰主之三日不得見隨
何説太宰曰王之不見何必以楚為彊以漢為弱也此
臣之所以為使使何見言之而是大王所欲聞也言之
而非使何等二十人伏斧鑕九江市足以明王倍漢而
與楚也太宰乃言之王王見之隨何曰漢王使臣敬進
書大王御者竊怪大王與楚何親也九江王曰寡人北
鄉而臣事之隨何曰大王與項王俱列為諸侯北鄉而
臣事之者必以楚為彊可以託國也項王伐齊身負版
築為士卒先大王宜悉九江之衆身自將之為楚前鋒
今乃發四千人以助楚夫北面而臣事人者固若是乎
漢王入彭城項王未出齊也大王宜悉九江之兵渡淮
日夜會戰彭城下大王乃撫萬人之衆無一人渡淮者
垂拱而觀其孰勝夫託國於人者固若是乎大王提空
名以鄉楚而欲厚自託臣竊為大王不取也然而大王
不背楚者以漢為弱也夫楚兵雖彊天下負之以不義
之名以其背盟約而殺義帝也漢王收諸侯還守成臯
滎陽下蜀漢之粟深溝壁壘分卒守徼乘塞楚人深入
敵國八九百里老弱轉糧千里之外漢堅守而不動楚
進則不得攻退則不能解故曰楚兵不足恃也使楚勝
漢則諸侯自危懼而相救夫楚之彊適足以致天下之
兵耳故楚不如漢其勢易見也今大王不與萬全之漢
而自託於危亡之楚臣竊為大王惑之臣非以九江之
兵足以亡楚也大王發兵而倍楚項王必留留數月漢
之取天下可以萬全臣請與大王提劒而歸漢漢王必
裂地而封大王又况九江必大王有也九江王曰請奉
命隂許畔楚與漢未敢泄也楚使者在九江舎傳舎方
㥯責布發兵隨何直入坐楚使者上曰九江王已歸漢
楚何以得發兵布愕然楚使者起何因説布曰事已構
可遂殺楚使者無使歸而疾走漢并力布曰如使者教
於是殺楚使者因起兵而攻楚
　　　酈生憑軾下齊城
酈生説齊王曰王知天下之所歸乎王曰不知也天下
何所歸酈生曰歸漢曰先生何以言之曰漢王先入咸
陽項王負約王之漢中項王遷殺義帝漢王聞之起蜀
漢之兵擊三秦出闗而責義帝之處收天下之兵立諸
侯之後降城即以侯其將得賂即以分其士與天下同
其利豪英賢才皆樂為之用項王有倍約之名殺義帝
之負於人之功無所記於人之罪無所忘戰勝而不得
其賞拔城而不得其封非項氏莫得用事天下畔之賢
才怨之而莫為之用故天下之事歸於漢王可坐而䇿
也夫漢王發蜀漢定三秦渉西河破北魏出井陘誅成
安君此非人之力也天之福也今已據敖倉之粟塞成
臯之險守白馬之津杜大行之阪距蜚狐之口天下後
服者先亡矣王疾先下漢王齊國可得而保也不然危
亡可立而待也先是齊聞韓信且東兵使華無傷田解
將重兵屯歴下以距漢及納酈生之言遣使與漢平乃
罷歴下守戰備與酈生日縱酒為樂韓信引兵東未度
平原聞酈食其已説下齊欲止辯士蒯徹説信曰將軍
受詔擊齊而漢獨發間使下齊寧有詔止將軍乎何以
得毋行也且酈生一士伏軾掉三寸之舌下齊七十餘
城將軍以數萬衆歲餘乃下趙五十餘城為將數歲反
不如一豎儒之功乎於是信然之遂渡河襲破齊歴下
軍遂至臨淄齊王以酈生為賣己乃烹之
　　　侯公説項羽歸太公
四年項羽自知少助食盡韓信又進兵擊楚羽患之漢
遣侯公説羽請太公羽乃與漢約中分天下割洪溝以
西為漢以東為楚歸太公吕后引兵解而東歸漢王欲
西歸張良陳平説曰漢有天下太半而諸侯皆附楚兵
疲食盡此天亡之時也今釋弗擊此謂養虎自遺患也
漢王從之
　　　高祖不烹辯士蒯徹
十一年高祖還洛陽聞淮隂侯之死且喜且憐之問吕
后曰信死亦何言吕后曰信言恨不用蒯徹計高祖曰
是齊辯士蒯徹也乃詔齊捕蒯徹蒯徹至高祖曰若教
淮隂侯反乎對曰然臣固教之豎子不用臣之䇿故令
自夷於此如用臣之計陛下安得而夷之乎高祖怒曰
烹之徹曰嗟乎寃哉烹也高祖曰若教韓信反何寃對
曰秦失其鹿天下共逐之高材疾足者先得焉跖之狗
吠堯堯非不仁狗固吠非其主當是時臣唯獨知韓信
非知陛下也且天下鋭精持鋒欲為陛下所為者甚衆
顧力不能耳又可盡烹之邪高祖曰置之
　　　張釋之謂嗇夫喋喋利口
文帝前三年初南陽張釋之為騎郎十年不得調欲免
歸袁盎知其賢而薦之為謁者僕射釋之從行登虎圈
文帝問上林尉諸禽獸簿十餘問尉左右視盡不能對
虎圈嗇夫從旁代尉對文帝所問禽獸簿甚悉欲以觀
其能口對響應無窮者文帝曰吏不當若是邪尉無賴
乃詔釋之拜嗇夫為上林令釋之久之前曰陛下以綘
侯周勃何如人也文帝曰長者也又復問東陽侯張相
如何如人也文帝復曰長者釋之曰夫絳侯東陽侯稱
為長者此兩人言事曾不能出口豈效此嗇夫喋喋利
口㨗給哉且秦以任刀筆之吏爭以亟疾苛察相高其
敝徒文具而無實不聞其過陵遲至於土崩今陛下以
嗇夫口辯而超遷之臣恐天下隨風而靡爭為口辯而
無其實夫下之化上疾於景響舉錯不可不審也文帝
曰善乃不拜嗇夫
　　　班彪風隗囂歸漢
建武五年隗囂問於班彪曰往者周亡戰國並爭數世
然後定意者縱横之事復起於今乎將承運迭興在於
一人也彪曰周之廢興與漢殊異昔周爵五等諸侯從
政本根既微枝葉彊大故其末流有從橫之事勢數然
也漢承秦制改立郡縣主有專邑之威臣無百年之柄
至於成帝假借外家哀平短祚國嗣三絶故王氏擅朝
能竊位號危自上起傷不及下是以即真之後天下莫
不引領而歎十餘年間中外騷擾逺近俱發假號雲合
咸稱劉氏不謀同辭方今雄桀帶州域者皆無六國世
業之資而百姓謳吟思仰漢必復興已可知矣囂曰生
言周漢之埶可也至於但見愚人習識劉氏姓號之故
而謂漢復興疎矣昔秦失其鹿劉季逐而掎之時民復
知漢乎彪乃為之著王命論以風切之曰昔堯之禪舜
曰天之􁅝數在爾躬舜亦以命禹洎于稷契咸佐唐虞
至湯武而有天下劉氏承堯之祚堯據火德而漢紹之
有赤帝子之符俗見高祖興於布衣不達其故至比天
下於逐鹿幸㨗而得之不知神器有命不可以智力求
也悲夫此世所以多亂臣賊子者也夫餓饉流𨽻饑寒
道路所願不過一金然終轉死溝壑何則貧窮亦有命
也況虖天子之貴四海之富神明之祚可得而妄處哉
故雖遭罹阨會竊其權柄勇如信布彊如梁籍成如王
莽然卒潤鑊伏質亨醢分裂又況么麽尚不及數子而
欲闇奸天位者虖昔陳嬰之母以嬰家世貧賤卒富貴
不祥止嬰勿王王陵之母知漢王必得天下伏劒而死
以固勉陵夫以匹婦之明猶能推事理之致探禍福之
機而全宗祀於無窮垂䇿書於春秋而況大丈夫之事
虖是故窮達有命吉凶由人嬰母知廢陵母知興審此
二者帝王之分決矣加之高祖寛明而仁恕知人善任
使當食吐哺納子房之䇿拔足揮洗揖酈生之説舉韓
信於行陳收陳平於亡命英雄陳力羣䇿畢舉此高祖
之大略所以成帝業也若乃靈瑞符應其事甚衆故淮
隂留侯謂之天授非人力也英雄誠知覺寤超然逺覽
淵然深識收陵嬰之明分絶信布之覬覦則福祚流於
子孫天禄其永終矣囂不聽彪遂避地河西竇融以為
從事甚禮重之彪遂為融畫䇿使之專意亊漢焉
　　　晉劉輿應機辨畫
光熙元年太傅越將召劉輿或曰輿猶膩也近則汚人
及至越疎之輿密視天下兵簿及倉庫牛馬器械水陸
之形皆黙識之時軍國多亊每會議自長史潘滔以下
莫知所對輿應機辨畫越傾膝酬接即以為左長史軍
國之務悉以委之
　　烈婦門
　　　漢王陵母以死送使者
高帝元年王陵先聚黨數千人居南陽至是始以兵屬
漢項王取陵母置軍中陵使至則東鄉坐陵母欲以招
陵陵母私送使者泣曰願為老妾語陵善事漢王漢王
長者終得天下毋以老妾故持二心妾以死送使者遂
伏劒而死項王怒亨陵母
　　　孫翊妻伏兵殺媯覽
建安九年丹陽大都督媯覽郡丞戴貟殺太守孫翊覽
入居軍府中欲逼取翊妻徐氏徐氏紿之曰乞取晦日
設祭除服然後聽命覽許之徐氏濳使所親語翊親近
舊將孫高傅嬰等與共圖覽高嬰涕泣許諾密呼翊時
侍養者二十餘人與盟誓合謀到晦日設祭徐氏哭泣
盡哀畢乃除服薰香沐浴言笑懽悦大小悽愴怪其如
此覽密覘無復疑意徐氏呼高嬰置户内使人召覽入
徐氏出户拜覽適得一拜徐大呼二君可起高嬰俱出
共殺覽餘人即就外殺貟徐氏乃還衰絰奉覽貟首以
祭翊墓舉軍震駭
　　　魏夏侯令女不肯改嫁
嘉平元年曹爽從弟文叔妻夏侯令女早寡而無子其
父文寧欲嫁之令女刀截兩耳以自誓居常依爽爽誅
其家上書絶昬强迎以歸復將嫁之令女竊入寝室引
刀自斷其鼻其家驚惋謂之曰人生世間如輕塵棲弱
草耳何至自苦乃爾且夫家夷滅已盡守此欲誰為哉
令女曰吾聞仁者不以盛衰改節義者不以存亡易心
曹氏全盛之時尚欲保終況今衰亡何忍棄之此禽獸
不行吾豈為乎司馬懿聞而賢之聽使乞子字養為曹
氏後
　　　唐嚴武母數戒其子驕
永泰元年劒南節度使嚴武薨武三鎮劒南厚賦歛以
窮奢侈梓州刺史章彞小不副意召而杖殺之然吐蕃
畏之不敢犯其境母數戒其驕暴武不從及死母曰吾
今始免為官婢矣
　　　鄭氏自教諸子
會昌六年以右常侍李景讓為浙西觀察使初景讓母
鄭氏性嚴明早寡家貧居於東都諸子皆㓜母自教之
宅後古牆因雨隤䧟得錢盈船奴婢喜走告母母往焚
香祝之曰吾聞無勞而獲身之災也天必以先君餘慶
矜其貧而賜之則願諸孤它日學問有成乃其志也此
不敢取遽命掩而築之三子景讓景温景莊皆舉進士
及第景讓宦達髪已班白小有過不免捶楚景讓在浙
西有左都押牙迕景讓意景讓杖之而斃軍中憤怒將
為變母聞之景讓方視事母出坐聽事立景讓於庭而
責之曰天子付汝以方面國家刑法豈得以為汝喜怒
之資妄殺無罪之人乎萬一致一方不寧豈惟上負朝
廷使垂年之母銜羞入地何以見汝之先人乎命左右
褫其衣坐之將撻其背將佐皆為之請拜且泣久乃釋
之軍中由是遂安景莊老於場屋毎被黜母輒撻景讓
然景讓終不肯屬主司曰朝廷取士自有公道豈敢效
人求闗節乎久之宰相謂主司曰李景莊今歲不可不
收可憐彼翁毎歲受撻由是始及第
　　　葛從周以母之言緩攻城
天復三年葛從周急攻兖州劉鄩使從周母乘板輿登
城謂從周曰劉將軍事我不異於汝新婦輩皆安居人
各為其主汝可察之從周歔欷而退攻城為之緩
　　　契丹舒嚕后斷腕置墓中
後唐天成二年契丹改元天顯葬其主安巴堅於木葉
山舒嚕太后左右有桀黠者后輒謂曰為我達語於先
帝至墓所則殺之前後所殺以百數最後平州人趙思
溫當往思溫不行后曰汝事先帝嘗親近何為不行對
曰親近莫如后后行臣則繼之后曰非吾不欲從先帝
於地下也顧嗣子㓜弱國家無主不得往耳乃斷一腕
令置墓中思溫亦得免
　　　楚商人妻誓死不為楚王所奪
後晉天福三年楚順賢夫人彭氏卒彭夫人貌陋而治
家有法楚王希範憚之既卒希範始縱聲色為長夜之
飲内外無别有商人妻美希範殺其夫而奪之妻誓不
辱自經死
　　　廖匡齊母不以一子戰死為念
四年楚王希範始開天䇿府置䕶軍都尉領軍司馬等
官以諸弟及將校為之又以幕僚拓跋恒李𢎞臯廖匡
圖徐仲雅等十八人為學士劉勍等進攻溪州彭士愁
兵敗棄州走保山寨石崖四絶勍為梯棧上圍之廖匡
齊戰死楚王希範遣弔其母其母不哭謂使者曰廖氏
三百口受王溫飽之賜舉族効死未足以報況一子乎
願王無以為念王以其母為賢厚恤其家
　　　後周鄧氏諫周行逢誅殺太過
顯德三年以周行逢為武平節度使行逢多計數善發
隱伏將卒有謀亂及叛亡者行逢必先覺擒殺之所部
凛然然性猜忍常散遣人密詗諸州亊其之邵州者無
事可復命但言刺史劉光委多宴飲行逢曰光委數聚
飲欲謀我邪即召還殺之行逢妻鄖國夫人鄧氏陋而
剛決善治生嘗諫行逢用法太嚴人無親附者行逢怒
曰汝婦人何知鄧氏不悦因請之村墅視田園遂不復
歸府舎行逢屢遣人迎之不至一旦自帥僮僕來輸税
行逢就見之曰吾為節度使夫人何自苦如此鄧氏曰
税官物也公為節度使不先輸税何以率下且獨不記
為里正代人輸税以免楚撻時邪行逢欲與之歸不可
曰公誅殺太過常恐一旦有變村墅易為逃匿耳行逢
慙怒其僚屬曰夫人言直公宜納之
　　　劉仁贍妻不以軍法貸其㓜子
四年周兵圍壽春連年未下城中食盡齊王景達自濠
州遣應援使永安節度使許文稹都軍使邊鎬泝淮救
之將及壽春李重進邀擊大破之劉仁贍請以邊鎬守
城自帥衆決戰齊王景達不許仁贍憤邑成疾其㓜子
崇諫夜泛舟渡淮北為小校所執仁贍命腰斬之左右
莫敢救監軍使周廷構哭於中門以救之仁贍不許廷
構復使求救於夫人夫人曰妾於崇諫非不愛也然軍
法不可私名節不可虧若貸之則劉氏為不忠之門妾
與公何面目見將士乎趣命殺之然後成喪將士皆感
泣
　
　
　
　
　
　
　
　
　通鑑總𩔖卷二十下
