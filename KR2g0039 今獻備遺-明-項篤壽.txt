#+TITLE: 今獻備遺-明-項篤壽
#+DATE: 2016-06-11 12:21:35
#+SOURCE: github.com/kanripo/KR2g0039 master 8379b4fc                
欽定四庫全書　　　　　史部七
　今獻備遺　　　　　　　傳記𩔖三(總録之屬/)
　　提要
　　　　(臣/)等謹案今獻備遺四十二卷明項篤夀撰
　　　　篤夀字子長秀水人是編専採明代名臣事
　　　　跡編為列傳起洪武訖嘉靖計二百四人盖
　　　　本袁袠所著而稍增損之明史藝文志亦載
　　　　有其目其曰備遺者自序謂姑備遺忘盖謙
　　　　言之不敢以作史自任也明代文人𩔖多留
　　　　意掌故其以累朝人物彚輯成書者如雷禮
　　　　之列卿記徐紘之名臣琬琰錄焦竑之國
　　　　史獻徴錄卷帙最為浩博而冗雜汜濫不免
　　　　多所牴牾篤夀此書頗為明簡有法雖其中
　　　　記載亦未能悉當如劉基飲西湖上見西北
　　　　雲氣謂是天子氣在金陵我當輔之此術家
　　　　附會悠謬之談今明史已刋削不取而篤夀
　　　　　乃著之基傳中實不免於輕信又如徐有貞
　　　　　之悍鷙李東陽之模稜張孚敬之偏愎皆未
　　　　　可稱一代完人而篤夀並推重甚至其進退
　　　　　亦為寡識然序述詳贍凡其間年月先後事
　　　　　跡異同皆可以為博攷恭稽之助視他家之
　　　　　猥俗龎襍者義例較為謹嚴於史學未嘗無
　　　　　禆益也乾隆四十二年二月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
今獻備遺原序
世譚昭代文獻者無慮數家大都畧同而文直事核則
端簡鄭公名臣記及古和雷公列傳為詳其他諸家皆
可觀採而牴牾同異罕有統歸㣲隱節槩亦多疎濶間
或委巷叢菆幽蔀俚雜讒夫嫁禍之口䛕墓媚竈之篇
文既不闕信寜可傳哉嘉靖初胥臺袁公博雅多聞起
自開國迨于康陵公卿將相烈士才人崇勲懋徳純懿
孤稜稱首八朝者論次成編貫穿附離用意良勤矣篤
壽病廢餘閒居多暇日輒不自揆稍加芟剪漫附臆揣
姑備遺忘譚者又謂陽秋古人義兼美刺今之所撰溢
焉褒稱曽不知譽當有試他闕何妨即永陵以來名臣
碩徳彬彬有聞雖盖棺論定良可考信而採摭未備姑
且已之其諸忠節佚事不可遺亦未可詳也録而藏焉
聊以存厚亦以用諱云爾嗟乎生人每不幸世亦鮮有
完人思亷史材也揚名祖父祇貽姍鄙休文詆毁裴宗
招颺家醜妄意㸃人乃以自㸃所謂無言不讎即弄其
文墨不足道也若乃天刑鬼禍尚口興戎昌黎之于栁
州辨論詳矣可不畏哉項篤壽序
欽定四庫全書
　今獻備遺卷一　　　　　　明　項篤壽　撰
　　徐達
徐達濠州人元至正癸巳滁陽王郭子興據濠達與太
祖髙皇帝以兵屬焉達委心事太祖從授鎮撫勇略冠
軍位諸將上乙未太祖為孫徳崖軍所執郭子興亦方
繫徳崖達身易太祖歸而郭亦歸徳崖以易達由是寵
信日隆從渡江下采石太平擄元陳也先太平城下東
取溧水溧陽所至輒克丙申從入建康拜大將軍浮江
而下大破元軍克京口授鎮江翼元帥府統軍大元帥
遷江南等處行樞宻院同僉進攻毘陵擒張士誠弟張
九六及其將張徳丁酉克毘陵進僉院徇下寜國宣城
取馬駝沙戊戌克宜興太祖征婺州達守建康己亥以
池州功進奉國上將軍同知樞宻院征皖城擊趙普勝軍
浮山砦破之得潛山庚子陳友諒寇池州設伏破之張
士誠陷我宜興攻復之辛丑進江南等處行中書省右
丞從攻江州陳友諒走武昌屯兵夏口還守江州召還
復命守江州比至友諒已先入城守與戰大破之壬寅
取豫章進征武昌而友諒將康泰以豫章叛還擊擒之
癸夘張士誠寇我夀春太祖往救之達為前鋒破士誠
軍遂圍廬州而友諒復寇豫章詔罷圍來救豫章太祖
督諸將征友諒師次彭蠡湖友諒軍精甚達先驅陷陳
俘其軍友諒軍奪氣達還守建康我軍乘勝鏖戰竟殱
友諒語在開平王事中甲辰進左相國武昌平略取廬
州諸郡乙巳太祖下令伐張士誠拜達為大將軍常遇
春為副帥師東下大破士誠軍吳興皁林下湖州進圍
姑蘇達軍葑門常遇春軍虎丘有與滁陽王同名郭子
興者軍婁門華雲龍軍胥門湯和軍閶門王弼軍盤門
張温軍西門康茂材軍北門耿炳文軍城東北仇成軍
城西南何文輝軍城西北築長圍困之架木塔與城中
浮屠等築臺三成曰敵樓下瞰城中上置弓弩火筒又
置襄陽礟所擊輒破城中大震丁未達從軍中上封事
太祖勅勞之曰古者帝王之興必有命世之士以為輔
佐成周伐罪鷹揚奮興炎漢仗義羣策畢舉所以克集
大勲肇啓隆祚者也將軍自昔相從忠義天性然且沈
毅有謀端重有武故能遏絶亂略消弭羣慝建無前之功雖
古豪傑不能過也今所請事悉欲稟命而行此賢臣事
君之道吾甚嘉之然將在外君不御乃古道也自後軍
中緩急將軍其從便宜行之姑蘇城破擒張士誠送建
康得兵二十五萬師還封信國公賞賜冠諸將拜北征
大將軍遂伐中原太祖諭諸將曰征伐以奉天命平禍
亂安生民故命將出師必在得人諸將非不徤鬭然能
持重有紀律戰勝攻取得將體者莫如大將軍達宜專
主中軍策勵羣帥運籌決勝不可輕動進克沂州王宣
降取益都定兖州郡縣下濟南洪武元年太祖即皇帝
位進銀青榮禄大夫上柱國録軍國重事中書右丞相
信國公兼太子少傅克樂安泝河取汴梁李景昌遁去
由虎牢關入洛陽攻潼關李思齊走鳯翔張思道奔鄜
城遂入潼關狥取華陜禹許陳汝諸州及諸山寨太祖
幸汴梁達還謁行在所渡河取衛輝彰徳廣平趙州自
臨清趨徳州取長蘆師次直沽獲元海船作浮橋以濟
師使副將軍常遇春都督張興祖各帥師水陸並進元
丞相伊蘇等遁去進克河西務通州元順帝及其后妃
走漠北遂入元都戮其監國淮王特穆爾布哈及左丞
相慶通平章塔爾布斯保賽音布哈右丞相張康伯御
史中丞摩綽等獲諸王子六人封府庫圖籍寶物及諸
故宫殿門以兵守之使宦者䕶視宫人妃主禁士卒侵
暴遣人至京師獻平元表承詔置燕山等六衛守北平
分狥保定中山河間真定懷慶皆下西取晉冀澤潞元
順帝聞我軍趨關中使庫庫特穆爾出鴈門道保安州
經居庸關以攻北平達聞之與諸將謀曰庫庫率師逺
出太原必空虚孫都督統六衛之師以鎮北平足禦之
矣今乗其不備直趨太原傾其巢穴彼進不得戰退無
所依兵法所謂批亢擣虚者也若彼還救太原進退失
利此成禽耳諸將皆曰善乃引兵徑趨太原庫庫特穆
爾至保安聞之果還軍救太原乃選精兵夜襲其營庫
庫特穆爾遁去遂克太原得兵馬甚衆屯軍石州崞忻
霍絳猗氏平陽皆下二年取鹿臺河中關中進克鳳翔
議師所向諸將皆曰張思道之才不如李思齊慶陽易
於臨洮宜先由豳州取慶陽然後從隴西攻臨洮此萬
全計也達曰慶陽城險兵悍未易猝拔臨洮西通畨夷
北界河湟得其人足備戰鬭得其地足共軍儲今以大
軍蹙之思齊不西走塞則束手降矣臨洮既克旁郡自
下也諸將然之進克隴州秦州趨鞏昌降元平章梁子
中等遣右副將軍馮宗異征臨洮李思齊果不戰出降
張思道走寜夏而使其弟張良臣守慶陽良臣懼而降
達西征平凉良臣復叛達還督諸將攻慶陽拔之盡定
陜西太祖賞平中原功達功第一賜白金文幣三年破
王巴拜軍定西取興元西平吐蕃略地極西北乃還是
冬大封功臣授開國輔運推誠宣力武臣特進光禄大夫右
柱國太傅中書右丞相改封魏國公叅軍國事食禄五
千石賜誥命鐵劵賜第京師表其里曰大功坊五年北
征還復命守邊歲鎮北平十七年太隂數犯上將太祖
心惡之召達還京師明年薨追封中山王謚武寜賜塟
鍾山之隂太祖親為製神道碑文命配享太廟塑像功
臣廟位皆第一子輝祖襲封魏國公永樂改元以功臣
子赦不誅卒長女仁孝皇后次代王妃次安王妃
論曰髙皇帝起濠滁間創基建康躬親征討惟陳氏耳
餘皆以命將而中山王功最大削楚平吳其次齊魯河
洛燕晉秦隴不三四年屢殱元兇電掃雷驅威敵制勝
未有及之者也且不自矜伐恪遵法守位冠元臣世享
爵號宜矣
　　常遇春
常遇春者濠州懷逺人也勇力絶人初屬劉聚乙未聞
太祖在和陽棄聚來歸未至困卧田中夢金甲神人呼
曰起主君至矣寤而太祖騎從適至即與其徒歸附無
何自請為先鋒太祖曰爾來就食耳若自有主吾弗能
留也遇春涕泣堅請太祖曰爾且從渡江俟克太平事
我未晚也太祖引兵薄采石磯元軍列陣磯上而磯下
多大舟距岸三丈餘莫敢登者遇春乘輕舟繼進太祖
麾之使前遇春即奮戈先登元軍披靡遂抜采石乘勝
取太平授總管府先鋒進管軍總管丙申元中丞曼濟
哈雅復屯兵采石南北路絶而將士多淮西人咸懷内
顧太祖命遇春攻破曼濟哈雅軍尋命守溧陽從入建
康功先諸將與徐達克京口授承信校尉領軍先鋒攻
毘陵新軍反圍徐達于牛塘遇春督諸將夾擊大破之
擒其驍將張徳進統軍大元帥丁酉克毘陵遷中翼大
元帥與徐達下寜國克馬䭾沙攻取池州戊戌進江南
行中書省都督馬步水軍大元帥太祖親征婺州己亥
轉鎮國上將軍同僉書江南等處行樞宻院事守婺州
攻下衢州進僉院攻杭州庚子召還京師與徐達攻破
安慶趙普勝水寨陳友諒將攻池州聲言救安慶遇春
策知之乃以羸弱守城伏鋭士於九華山友諒果攻池
州伏兵起大敗之友諒既陷太平寇我龍灣復與諸將
設伏破之太祖追襲友諒遇春守京師辛丑拜江南行
中書省叅知政事從取安慶江州還守龍灣張士誠寇
長興遇春往救擊破之長興圍解壬寅羅友賢據池州
神􁦆寨將與士誠合杭歙震動遇春攻斬友賢餘黨悉
平張士誠遣兵圍劉福通於安豐從攻破之與徐達圍
廬州城將下而友諒寇豫章甚急太祖帥舟師二十萬
討友諒遇春解圍來㑹友諒即東出彭蠡湖以迎我師
遇之康郎山楚軍乗上流傾國而來其鋒甚鋭遇春督
諸將大戰縱火焚偽平章舟風急火熾烟焰蔽天湖水
十里盡赤友諒將張定邊直前搏戰遇春射中定邊走
友諒乃退保鞋山諸將以楚軍尚强請縱其去遇春獨
無言太祖乃命諸將逆流而上列舟蔽江以控湖口凡
十五日楚軍食少突出迎戰遇春復火攻之楚軍潰逐
北數十里戰自辰至未不解太祖所乗舟及遇春舟皆
膠于沙遇春力戰太祖舟乃得脱去而所乘舟復突重
圍以出頃之友諒中流矢貫精及顱而死得士卒十萬
張定邊復立友諒子理于武昌引兵合圍之甲辰理銜
璧出降荆湖皆附進中書平章政事與徐達取廬州略
下臨江之沙坑麻嶺十洞牛陂諸寨攻熊天瑞于贛州
克之狥定南安南雄韶州還取安陸襄陽與徐達攻克
泰州丙午克髙郵淮安濠泗徐宿安豐皆下進攻浙西
擒張士誠將尹義于太湖直趨湖州之弁山水陸鏖戰
張軍大潰遂圍湖州偽丞相張士忠悉發境中兵來援
屯於舊館出我師之背遇春將竒兵繞出賊後結營東
阡且填壅溝港絶其歸路士誠知事急親出兵拒鬭勝
之士誠奔還遣其將徐義統赤龍船親軍來援復敗之
烏鎮舊館降將兵六萬狥湖州李伯昇出降湖州下遂
圍姑蘇擒張士誠進中書平章軍國重事封鄂國公拜
為副將軍命與徐達北征中原戊申春正月太祖即皇
帝位進銀青榮禄大夫上柱國兼太子少保攻下山東
諸郡取汴梁進攻河南元軍五萬人陳洛水北遇春單
騎突入其陳敵攅槊刺遇春遇春一發中其前鋒大呼
殺入悉俘其衆河南平渡河取河北諸郡進攻元都克
之下保定中山真定趨太原元庫庫特穆爾帥衆來禦
遇春與徐達謀曰我騎兵雖集而歩卒未至不可以戰
莫若選精騎夜刼敵營其衆必亂主將可縛也達從之
庫庫特穆爾果敗遁去進攻大同竹貞棄城走河東下
西入秦張良弼走李思齊降奉先鳯翔鞏昌臨洮皆下
元伊蘓侵通州詔遇春還擊之遂擣永平趨大寜伊蘇
遁去攻破開平元順帝北走追至北河獲宗王三人及
平章鼎珠等得軍萬人車馬無算還師次栁河川薨贈
翊運推誠宣德靖逺功臣開府儀同三司上柱國太保
中書右丞相追封開平王諡忠武配享太廟及功臣廟
位皆第二子茂襲封鄂國公
論曰開國初忠武常公獨以驍勇著聞友諒地廣兵强
勢居上游僭竊閏位彭蠡之役空國而戰可不謂勁乎
而忠武公獨賈勇死戰方其走張定邊脱髙皇舟一何
壯也髙皇帝嘗曰當百萬衆勇敢先登摧鋒陷陣所向
披靡莫如遇春信哉
　　李文忠
李文忠者字思本泗州旴𣅿人也父禎隴西恭獻王尚
曹國長公主生文忠年十二而公主薨隴西公攜文忠
走聞太祖在滁陽謁上大喜即收養文忠丁酉以舎人
領軍策應池州陳友諒寇池州擊敗之戊戌攻下青陽
石埭太平旌德敗元判院鄂爾和萬年街遂破苗獠于
於潛昌化進次淳安夜襲破偽洪元帥營降其衆千餘
㑹兵取嚴州授帳前左副都指揮兼領元帥府事守嚴
州張士誠遣將率苗獠水陸奄至大敗之取所俘馘載
巨筏中乗流而下賊見遁去己亥攻下諸暨壬寅苗獠
蔣英賊殺越國公胡大海反據金華文忠馳赴之賊棄
城走擢浙江行中書省左丞癸卯謝再興㩀諸暨以叛
太祖命築新城於諸暨西以拒之再興誘連張士誠寇
東陽擊破之甲辰陞右丞乙巳士誠復遣偽司徒李伯
昇率衆號二十萬寇新城文忠去新城十里營于龍潭
新城守將胡德濟以衆寡不敵請入城避之文忠曰我
衆非彼敵彼謀非我敵謝𤣥八千人不破苻堅八十萬
乎乃下令曰彼衆而驕我少而鋭以鋭當驕一戰可禽
也文忠横槊據鞍引數千騎乘髙馳下直出陣後衝其
中堅手格殺數人出入陣中所向皆靡因督乘之賊大
潰城中將士亦鼔躁而出呼聲動天地斬首數萬生擒
偽同僉韓謙等六百餘甲士三千㨗聞髙皇帝大喜徵
入賜御衣名馬丙午命總水陸之師進克桐廬新城富
陽餘杭杭州守將潘元明出降文忠入城令曰有敢擅
入民居者斬卒有借民釜者即磔以狥由是内外帖然
得兵三萬糧二十萬就加浙江等處行中書省平章事
洪武元年討平閩寇二年拜偏將軍副開平王常遇春
征進迤北敗江文清於錦川次大寜元將伊蘓逆戰敗
之追至灣河斬其宗王慶生及其將鼎珠進克上都開
平王薨軍中詔文忠領其衆大同受圍急文忠馳救之
師次馬邑元邏騎數千猝至擊敗之擒其將劉平章進
次白楊門擒四大王阻水為營敵乗夜來攻文忠堅壁
不動以二營委之士皆殊死戰比明策其饑疲乃分軍
為左右翼出擊大破之擒其將圖魯卜降其衆萬餘人
進兵至孟格齊不見敵而還三年春授北征左副將軍
總兵北伐出野狐嶺降其守將師察罕諾爾平章珠展
克應昌獲元順帝孫滿達勒巴拉及后妃宫人諸王達
官宋元玉璽金玉冊玉鎮圭大圭玉斚玉斧元太子北
走追之不及而還擒元將江唐國公于中興進攻虹螺
山悉降之師還上平㨗表加右柱國大都督府左都督
封曹國公同知軍國事四年蜀平詔文忠鎮撫五年同
中山王征迤北文忠總東道兵取和林師至哈喇莾賚
元師遁文忠曰兵貴神速千里襲人難多重負乃留東
平侯韓政守輜重臚朐河令士卒人持二十日糧兼程
至土刺河元將曼濟哈喇章渡河列騎以待文忠督軍
力戰追奔至稱海敵兵益集乃據險為營示以單弱敵
疑有伏遁去軍還失故道乏水渇死者衆至格爾黙色
所乘馬忽以足跑地泉随湧出六年出朔州擒元太尉
巴延布哈七年詔總兵北伐駐兵代縣遣將四出至賽
音布拉克擒其平章陳安禮瑪蘓繙至順寜陽門者斬其
將珍珠律至白登者俘其國公鄧博囉特穆爾復攻大
寜髙州大石崖克之斬其宗王托多實哩擒承㫖伯嘉
努召還叅軍國重事兼領國子監事十七年薨于京師
子景隆襲封曹國公
論曰岐陽王以肺腑至親遭際風雲東征西討所向輒
克五出漠北克上都破應昌殘元竄匿繫孫子獲名王
壯矣哉家居恂恂若儒生賦詩雅歌有祭遵遺風可謂
允文允武萬邦為憲者矣
　　鄧愈
鄧愈者泗州虹縣人也父順興起兵臨濠與元兵戰死
長子友隆代領其衆病死衆復推愈年十六出戰必當
先破敵人服其勇乙未率所部歸太祖于滁陽充管軍
總管渡江下采石太平入金陵拔溧水京口所至有功
陞元帥出守廣徳長鎗謝元帥來寇廣徳愈擊之俘其
總管武世榮及軍士千餘人轉行樞宻院判移戍宣州
取休寜績溪乘勝克徽州浙江苗元帥率衆十萬來攻
城愈與胡大海等分門出戰大敗之擊殺元帥特穆爾
布哈斬首五百餘級獲士卒三千餘遂克婺源取嚴州
攻破淳安縣賊金子珍降三千餘人遷同僉樞宻院事
尋轉僉院略浙江臨安大敗張軍鎮饒州陳友諒據江
州數遣舟師來攻城愈屢殱其衆除江南行省叅政仍
兼僉院總制諸翼軍馬取浮梁樂平悉定饒地進攻江
西鄧克明據撫州遣使通款而實無降意愈知其情即
卷甲夜趨比旦入其城克明單騎走愈號令嚴秋毫無
犯城中人爭持羊酒迎勞悉謝不受授江西行省叅政
鎮南昌友諒悉發國中兵圍南昌愈固守相持者三月
太祖親征友諒大戰彭蠡湖友諒敗死與開平王合兵
取贛州南安南雄韶州皆下進江西右丞加湖廣行省
平章出鎮襄陽西抵巴蜀北控河洛新附之民未有定
志愈撫以恩信逺邇恱服吳元年擢御史大夫洪武元
年命大將軍經略中原而以愈為征戎將軍攻下唐州
南陽随州金商均房之境悉定三年拜北征左副將軍
平隴西大敗王巴拜于定西招降河州土畨諸酋帥及
朶甘烏思藏等部來歸者甚衆封衛國公五年拜征南
將軍討灃州溪洞蠻平之九年吐蕃部落邀阻烏思藏
使者掠其輜重命愈為征西將軍討之愈分兵為三深
入覆其巢追至崑崙山斬獲無算召還道卒追封寜河
王諡武順
論曰友諒之順流而東也卷土合圍氣吞豫章頓兵城
下者三月寜河王固守以待王師扼其喉咽使友諒進
退失據者皆其力也卒之蹶康郎挫彭蠡一發盡殪不
有所自哉即其作鎮八州威嚴敵愾恩信得人禮賢下
能古名將不能過也
　　湯和
湯和字鼎臣鳳陽人也幼有竒志與羣兒嬉必習騎射
為戯及長身長七尺倜儻多智略元至正壬辰滁陽王
起兵濠州和仗劍率壯士千餘人從之時髙皇帝處滁
陽甥館和委心推戴從攻滁州授管軍總管乙未髙皇
帝取和州時諸將多滁陽部曲驕不盡禮惟和率所部
聽命甚謹帝甚嘉和陳額森來攻和州擊走之從渡江
下采石取姑孰因分兵取溧水句容丙申從入建業同
中山王取京口陞統兵元帥復同中山王取金壇轉同
僉樞宻院事丁酉克常州命和鎮守攻取江隂戊戌張
士誠再寇常州擊却之癸卯大破其軍于陽山拜中書
左丞甲辰遷平章乙巳擊斬江西賊姚大膽遂取永新
州仍守常州吳元年㑹諸將取姑蘇擒張士誠除御史
大夫兼太子諭徳方國珍據温台慶元三郡和督諸軍
征之國珍懼乘大舶逃海島中遣人諭降之乗勝下福
州洪武元年略定閩中諸郡擒陳友定以歸髙皇帝幸
汴梁和扈從同宋國公馮勝取懷慶澤潞晉絳二年同
中山王拔河中入潼關關隴皆平三年襲敗庫庫特穆
爾取寜夏東勝大同宣府封中山侯四年奉詔征偽夏
蜀人鎖瞿唐峽以遏舟師和以計敗之水陸並進遂擣
偽都明昇降五年北征窮追至和林八年移鎮彰德十
年進封信國公同岐陽王練兵鳳陽十一年巡撫西河
州繕完其城十四年北伐下灰山擒平章伯爾克及樞
宻副使文通十六年詔徃四川永寜治墉濠飭士馬十
八年五開山獠為亂和帥師討之夷其窟穴俘戮四萬
人入朝乞骸骨上喜賜第於鳯陽復謂和曰日本小夷
數擾東海卿雖老强為朕親視要害地築城戍守和乃
築海上數十城民四丁取其一為兵以守之二十一年
新第成賜歸鳳陽賞賫甚厚二十八年薨封東甌王追
諡襄武
論曰襄武王與髙皇帝比肩事滁陽同受寵信乃能識
真主知所攀依可謂知矣乆鎮常州力抗偽吳使帝無
東顧得專意漢楚功亦不細至于擒士誠降國珍掃閩
定蜀無一不與寵眷彌篤以功名終智矣哉
　　沐英
沐英字文英鳳陽之定逺人也少孤随母避兵母病死
無依八歲謁髙皇帝于濠陽髙皇帝憐而子之賜姓朱
氏年十八授帳前都尉鎮京口稍遷廣信衛指揮使洪
武元年復姓沐氏從東甌王定閩中累陞同知大都督
府事九年乘傳安輯熙河十年副寜河王征畨西渡黄
河略川藏耀兵崑崙山轉鬭千里俘獲萬計封西平侯
十一年拜征西將軍征西畨平朶甘納琳七站拓地數
千里十三年征和林略額濟訥渡黄河涉流沙偵報去
穹廬五十里乃分軍為四翼銜枚疾走夜薄其營親督
驍勇衝其中堅元國公托果齊等全部皆降十四年出
古北口渡臚朐河獲知院李宣以歸雲南不庭詔拜潁
國公傅友徳為征南將軍英為副將軍討之繇辰沅出
羅鬼攻下普定普安元梁王巴咱爾斡爾宻遣其平章
達爾瑪以精兵十萬拒我師于曲靖會天大霧冒霧趨
白石江敵大驚以為自天而下也潁國欲濟師英曰我
軍逺來利在速戰然步卒未集不若以計破之乃陳兵
徉若渡者潛遣其兵從下流以濟出其陣後鳴鑼角樹
旗幟以疑之陣動英麾軍泅水以渡大戰者良乆率鐡
騎撞之出而復入生擒達爾瑪俘二萬人梁王走死滇
池島中狥下烏撒澂江惟大理不下乃分一軍夜從間
道登㸃蒼山襲其背黎明英擐甲亂流攻破龍尾關進
薄大理城攻破之生擒段世永昌鶴慶㑹川皆平悉定
雲南地詔班師留英鎮守乃辨方物以定其貢賦視民
數以均其力役節目疎簡人咸便之麓川緬車里八百
媳婦皆内附然夷性反覆數叛輒討平之二十一年平
摩和勒斬首千餘級緬思倫發以三十萬衆寇定逺英
親將兵三萬討之始戰獲一象殺百餘人英曰吾知賊
不足破也下令分軍為三多用火器間以長刀明日大
戰乗風縱砲象皆股栗三軍夾擊呼聲震山谷殺其大
將刀斯郎等蠻師大奔斬首三萬級俘萬人獲四十七
象餘盡殪思倫發遂附自是平緬不復反矣二十六年
薨于鎮追封黔寜王諡昭靖子春字景春年十七即随
英征西畨及從征雲南江西順天王賊皆先登襲爵西
平侯鎮雲南數平蠻寇有功在鎮七年闢田至三十萬
餘畞復民户五千餘鑿鐡池河灌田數萬畆民受其利
春沈毅果敢明識絶倫綽有父風
論曰黔寜王善用兵能以少擊衆方其蹋崑崙踰流沙
焚穹廬即霍衛弗能過也及其殱梁王定雲南作鎮十
年數平蠻夷撫卒伍禮賢者政令寛簡西南晏寜匹美
中山盛矣哉
　
　
　
　
　今獻備遺卷一
欽定四庫全書
　今獻備遺卷二　　　　　明　項篤壽　撰
　　劉基
劉基字伯温括蒼人也元末舉進士授江西髙安縣丞
掲文安公曼碩見而竒之寓燕京時書肆有天文書一
帙因盡閱之翼日即背誦如流其人欲以書授基基曰
在吾胸中無事於書也江西行省辟為掾史議事不合
去復為江浙儒學副提舉上書言御史失職事寢不行
遂投劾去嘗遊西湖有異雲起西北光暎湖水中時魯
道原宇文公諒諸同遊者皆以為慶雲基大言曰此天
子氣也應在金陵十年後有王者起其下我當輔之方
國珍反省憲復辟為行省都事基建議方氏首亂宜捕
而斬之省以基所議請于朝准招安且授國珍以官乃
駁基所議行省復以基為行樞宻院經歴而經畧使李
國鳳奏基有軍功執政者皆右方氏遂置不録授處州
路總督府判乃棄官屏居青田山中著郁離子以自見
人有謂公畫江自守計者基曰吾嘗惡方張輩所為可
身自為之耶及髙皇帝下金華定括蒼基指乾象謂所
親曰此天命也遂決計趨金陵而總制官孫炎適以上
命來聘遂間道詣金陵陳時務十八策偽漢陳友諒入
寇或謀以城降之者或謀出據鍾山者或欲決死戰者
基張目不言上召問基曰議降與奔者可斬也如臣之
計莫若傾府庫開至誠以固士心宜伏兵龍灣伺隙擊
之取威制敵以成王業在此舉耳乃用基策乘東風發
伏擊之大敗友諒軍上喜賞基基辭不受元旦中書省
設御座將奉小明王行慶賀禮基罵曰牧竪何能為因
極陳天命所在上大悟遂定征討之計攻皖城不㧞基
請徑取江州上悉軍而西友諒走湖廣拔江州上使馮
勝攻皖命基授方畧基書片紙授之令夜半出兵至某
所見某方青雲起是賊伏也慎勿妄動日中後黑雲漸薄
與青雲接者此賊歸也即銜枚躡其後疾擊之可盡擒
也驗之果然如基所授計擒賊而還遂拔皖城洪都守
將胡廷瑞使其子約降請禁止諸事上初有難色基自
後踢所坐胡床上悟許之廷瑞以洪都降以母富夫人
喪辭歸時苗軍反金華括蒼殺守將胡大海孫炎等衢
州守將夏毅莫知所為會基至迎入城一夕而定即移
書金處屬縣諭以固守遂同諸軍克復處州擒苗帥方
國珍素畏基名數遣人致書問基不敢受遣人白上因
令基與通問因宣示國家威徳國珍遂納土入貢上時
時使人以軍國事問基基條答悉中機宜赴京道嚴州
適張軍寇嚴州岐陽王欲奮擊之基使勿擊曰不出三
日賊當自走追擊之此成擒耳比三日基登城望曰賊
走矣衆見賊壁壘旗幟如故且鼓聲戒嚴疑莫敢輕動
基趣使疾進兵至則皆空壘擊鼓者乃所掠老弱耳追
至東陽悉擒之基既至金陵時陳友諒據湖廣張士誠
據浙西衆欲先取士誠基曰士誠自守賊耳友諒居上
流竊偽號宜先伐之陳滅張不足定也時友諒復寇洪
都上親征友諒大戰彭蠡湖基宻請移軍湖口期以金
木相犯日決勝上從之友諒死荆湖平上還京定計取
士誠因定中原拓地西北基宻謀居多上或時至基所
屏人語移時乃去人莫有聞者拜太史令一日見日中
有黑子奏曰東南當失一大將時叅軍胡深伐閩果敗
没他日基見上時方欲刑人基曰何為上語以所夢基
曰是衆字頭頭上有血以土傅之得土得衆之象也應
在得夢時三日當有報至上乃留所欲刑人三日後海
寧以城降捷至上大喜悉以所畱人命基縱之熒惑守
心羣臣皆懼基宻奏宜罪已以回天意翌日上臨朝即
以基言諭羣臣衆心始安大旱上命基讞滯獄平反者
甚衆天應時雨上大喜基因奏請宜立法定制從之張
士誠既滅張昶欲亂政使人上書頌功徳勸及時為樂
上示基基曰是欲為趙髙也未幾昶以罪誅上嘗以事
責丞相李善長憲使凌恱因彈之基言李公舊勲能輯
和諸將上曰是數欲害汝汝乃為之地耶汝之忠勲足
以任此基叩頭曰易柱必得大木小木為之必將速覆
上怒遂解洪武元年上即皇帝位基宻奏立軍衛法拜
御史臺中丞中丞章溢奏定處州七縣税糧如宋制畞
悉加五合上特命青田縣止科五合且曰使劉伯温鄉
里子孫世世為美談也上幸鳳陽基居守請曰宋元以
來寛縱日乆必使紀綱振肅而後惠政可施乃命憲司
糾察諸道彈劾無所避基劾中書省都事李彬不法事
罪當死而丞相李善長素厚彬請緩其事不聴馳奏行
在上從基處彬死刑基承㫖斬之上還京師李公愬之
基乃乞歸上問基何言基因奏曰鳳陽雖帝鄉然非建
都之地王巴拜雖可取未易輕也後定西失利王巴拜
竟走沙漢上手詔敘基勲伐召至京師累欲進基爵基
曰陛下天授臣何敢當上欲相楊憲基素善憲以為不
可上怪之基曰憲有相才而無相器夫宰相者持心如
水以義理為權衡者也今憲不然能無敗乎上曰汪廣
洋何如基曰此𥚹淺觀其人可知胡惟庸何如基曰此
小犢耳將僨轅而破犂矣上曰吾知無逾先生者基曰
臣疾惡太深又不耐繁劇為之且辜大恩天下何患無
才願虛心求之如目前諸人臣誠未見其可也三年授
𢎞文館學士進封誠意伯四年歸老鄉里上嘗以手書
問天象事基悉條答大畧言霜雷之後必有陽春今國
威已立自宜少濟以寛書奏悉以付史館尋入朝八年
疾作命馳驛歸薨于家先是楊憲敗汪廣洋繼之尋貶
廣東乃相惟庸基語人曰吾言而驗其如蒼生何遂憂
憤成疾死之前數日以天文書授長子璉使上之且戒
勿習復命其仲子璟曰胡惟庸必敗我欲奉遺表亡益
他日上必思我如有問當宻奏之其畧以為修德省刑
祈天永命之本也政之寛猛如循環然諸形勝要害之
地宜與京師聲勢相連絡幸聖主畱意後胡惟庸敗世
以基為知人璉字孟藻仕至江西右叅政有父風
論曰劉公以鴻漸之翼困于燕雀不卑小官其與五就
桀者何異既佐真主謀謨幃幄言行計從歡若魚水觀
其先楚後吳決成敗於一言定皇業於呼吸真王佐才
也及其功成身退可謂明且哲矣而卒困讒口向非髙
皇聖明不亦殆哉詩曰讒人罔極又曰貪人敗𩔖吁可
畏也夫
　　宋濓
宋濓字景濓金華人母妊七月而生稍長好學極博羣
書從吳貞文公萊習古文辭復從遊栁文肅公貫黄文
獻公溍二公皆當代大儒亟稱濓且自謂勿如也由是
文名震海内至正中執政者薦為翰林國史編修官固
辭入龍門山著書歲庚子髙皇帝遣使者樊觀走書幣
徵濓濓曰吾聞大亂極而真人生今其時矣遂應詔與
青田劉基麗水葉琛龍泉章溢入見髙皇帝尊禮之語
必稱先生授江南等處儒學提舉奉㫖授皇太子經召
講春秋左氏傳濓進曰春秋乃孔子褒善貶惡之書茍
能遵行則賞罰適均天下可定也改起居注上御端門
論黄石公三畧且口釋之濓曰尚書二典三謨帝王大
經大法靡不畢具願留意講明之上曰朕非不知典謨
為治之道但三畧乃時務所先耳嘗論賞賚濓曰得天
下以人心為本上詔丞相李善長歸江西軍中所掠牛
於其民無牛者官給之勿取其租丞相退上顧問濓曰
適所言事當乎濓對曰捐利於民興邦之要也以疾予
告賜金帛皇太子致贈有加上箋皇太子勉以孝友敬
恭進徳修業以副天下之望上覽書甚喜召皇太子語
以書意且賜書答洪武二年詔徵濓總修元史除翰林
院學士知制誥兼修國史時甘露屢降上問災祥之故
對曰受命不于天于其人休符不于祥于其仁皇姪文
正以荒淫擅殺得罪濓曰文正罪固當死陛下體親親
之義生之而置諸逺地則善矣上嘗言古之帝王當晏
安之餘多好神仙使國治民安心神恬康即神仙也對
曰漢武好神仙而方士至梁武好佛而異僧集使移此
心以求賢天下其有不治乎上既追封外王父為楊王
立廟京師御通天冠絳袍以祭祭畢上召問大臣朕祭
外王父卿等以為不當服衮冕何也濓曰衮冕惟祭天
地宗廟用之餘則當降禮也上嘗祀方丘患心不寜濓
進曰孟軻有言養心莫善於寡慾上稱善三年遷國子
司業四年授安逺縣知縣五年召還授禮部主事遷太
子贊善大夫上問帝王之學何書最要濓請觀真徳秀
大學衍義上覽令左右大書揭之兩廡壁諦觀之六年
上御西廡大臣皆侍坐上指衍義中司馬遷論黄老事
命濓講析俾在坐者聴之濓既如詔復進曰漢武好神
仙喜征伐民力既竭嚴刑以震服之臣以為人主能以
義理養心則邪説不能入興學校教民則禍亂無由作
矣刑罰非所先也上嘗語濓曰朕為君上畏天地下畏
兆民兢兢業業不敢自逸濓對曰陛下此心古先哲王
之心也願慎終如始天下幸甚上御齋室問三代厯數
封疆修短廣狹濓歴言之且曰三代之治天下也以仁
義故歴年多後世莫及進翰林侍講學士奉詔作辯姦
録祖訓成命濓序之上稱善嘗侍上後苑觀穫上曰農
事成矣濓曰國以民為本民以食為先陛下念稼穡之
艱難實盛徳也上嘗問曰三代以上所讀何書對曰上
古載籍未立人尚躬行君人者兼治教之責躬行以率
之天下有弗化者乎詔纂修大明日厯一百卷擇其大
者為寶訓五卷濓總裁其事朝夕禁中濓在朝乆凡郊
社宗廟山川百神之典朝享宴慶禮樂律厯衣冠之制
四夷朝貢賞賚之儀及勲臣名卿功徳之文承上意㫖
論次紀述咸可傳於後世在上前所陳説必以誠即問
家事亦一一道之上嘗問濓昨日飲酒否坐客誰肴羞
何物悉以其人及肴饌對上笑曰朕潛使人視卿卿真
不欺益親信濓欲使叅大政濓辭曰臣少無他長惟知
文墨不願居職任也上愈厚之每燕見必命茶賜坐每
旦令侍膳詢訪舊章講求政理或夜分乃退召問廷臣
臧否苐言其善者復問否者為誰濓曰其善者與臣交
臣故知之其否者縱有之臣不知也卒無所毁或命賦
詩為文必寓忠告奉制詠䧹七步而成有自古戒禽荒
之語上曰卿可謂善諫矣濓畏慎凡禁中語絶不以語
人署温樹二字於所居之壁有以禁中事問者即指以
示之上嘗與濓飲濓辭强之至三觴面如赭行不成步
上大歡笑御製楚辭一章以賜命侍臣咸賦醉學士歌
且曰使後世知朕君臣同樂若此也甘露降上召濓賜坐
乃躬執金杓煉湯於鼎以甘露投之手注于巵以賜濓
曰此和氣所凝能愈疾延年故與卿共之耳九年拜翰
林學士上謂濓曰朕以布衣為天子卿亦起草萊列侍
從為開國文臣之首使世世與國同休不亦美乎詔徵
濓孫慎為殿廷儀禮司序班尋拜中子璲為中書舎人
上時試璲與慎而訓戒之上笑語濓曰卿為朕教太子
諸王朕為卿教子孫濓頓首謝濓或奏事久稱倦上命
璲與慎共掖扶下殿三世官内廷人以為榮復以行步
艱詔皇太子選良馬以賜上親作良馬歌詔羣臣和之時
有上疏萬餘言者上厭其迂笞之而怒未解召問濓濓
曰彼應詔言事其心忠耳惡可深罪乎上黙然上嘗廷
譽濓曰古之人太上為聖其次為賢其次為君子若宋
景濓者事朕十有九年未嘗有一言之偽誚一人之短
寵辱不驚始終無異其君子者乎非止君子抑可謂賢
矣十年冬致仕將歸賜御製文集及綺帛上曰朕最慎
賞嘉卿忠誠可貫金石故以是賜卿卿今年幾何矣對
曰六十有八上曰藏此綺候三十二年後作百歲衣也
濓叩首謝至家拜表稱謝上箋皇太子論正心治國之
要土賜詔褒答焉初濓辭歸請歲一來朝明年秋入朝
上佇想已乆廷問者數矣及至大喜皇太子諸王皆動
色相賀上降勅符遣儀曹賜醪膳諸物日侍上遊厯觀
闕盤旋禁籞侍食便殿日晏始退上嘆曰純臣哉爾濓
方今四夷皆知卿名卿其自愛濓避謝不敢當歲暮辭
歸復遣中貴人賜上尊既行數日上語璲曰朕疇昔之
夜夢見爾父笑談如平生爾父雖去其容儀儼然在朕
目中也璲謝曰非陛下過念臣父何以形諸夢寐濓方
入朝朝之百執事惟恐濓之弗留也下至寺人衛卒咸
以手加額相推排迎拜爭先覩濓蠻夷朝貢者數問濓
安否髙句麗安南使者至購濓文集日本得潛溪集刻
板國中其使者奉勅請文以百金為獻弗受上以問濓
對曰天朝侍從之官而受小夷金非所以崇國體也上
深然之濓于學無不窺而尤以篤行為尚嘗曰古之學
者使心正身修措之行事俯仰無愧而已繁辭複説道
之蔽也篤於人倫好接引後學惟恐弗及逺方來者授
館而飲食之乆而不厭遇人拜雖三尺童子必屈膝以
答至王公貴人曾不少降一候其門朝廷有大議援古
今辯説侃侃不回平居布衣蔬食無異貧士不事産業
自少至老手不廢書及歸青蘿山閉戸纂述人罕窺其
面視近甚明能一黍上作十餘字十三年以慎獲罪安
置茂州卒於䕫所著有潛溪集四十卷蘿山集五卷龍
門子三卷浦陽人物記二卷翰苑集四十卷芝園集四
十卷行于世懌濓之孫也建文君即位念濓舊學召懌
復官翰林而濓之門人樓璉鄭楷皆見擢用
論曰夫謂天道福善禍淫豈不信哉而有否者謂天之
未定非耶故藎臣貞士碩輔鴻儒砥德樹行明道立言
其至也當與日月並曜金石同堅而或乃蒙投杼之疑
受蜂蠆之螫髠首剖肝引頸齒劍亦或隱山被焚懷沙
自溺赭衣胥靡囊頭圜棘瑣尾流離或竄或黜不幸甚
矣而耿光懿烈垂範不磨流丹青之譽而享爼豆之封
亦或慶流後人俾昌俾熾至于乘軒析璧之雄管喉舌
而專紱冕吐𠻳雲雨嘘吸霜露攫金道途下石機穽自
謂一世之桀而爝滅澌散者孰與較得失哉宋公隱居
龍川究天人之藴遡濓洛之宗博綜丘墳考槃飲泌終
其身不悔矣一旦當締構之運遭龍虎之期乃始敷闡
大猷賛襄休治優游禁近非堯舜之道不陳非湯武之
事不道諷不失正語必施行卒之潤色鴻業使禮樂文
章炳與三代同風焯乎稱偉烈矣跡其褒許隆重寵冠
羣臣不為不遇而知幾秉哲勇退急流即大雅君子何
可得過乃竟罹詿誤擯死遐陬生鮮剖符之榮死歉首
丘之願天之未定顧不信耶
　　李善長
李善長濠州定逺人至正甲午髙皇帝南畧滁陽善長伏
謁上以其長者禮之問曰戰鬭紛紛何時定乎善長對
曰昔秦失其政四方䗬涌漢髙起自布衣提三尺劍不
五載而稱帝由豁達大度知人善使故也今元運丁百
六倫紀隳斁法理蠧廢賦調繁重視秦為烈羣雄蝟起
天厭其徳非人力也主公産於濠城距沛不逺山川王
氣與漢髙同能法漢髙天下不足定也上曰漢髙用三
傑今徐達勇略或可方韓信張良蕭何先生可當之乎
善長對曰張良後世鮮倫善長何敢望若何之供給餽
餉或可勉耳上曰古張良不可得今可為張良者先生
幸以教孤對曰今天下才智之士甚衆不能悉知所知
者惟金華宋濓博學且知象緯上曰以孤所聞知象緯
者無如青田劉基善長曰雅聞其名宜悉招致之上大
悦留置幕下俾掌書記賛畫軍機饋餉甚見親信上謀
取和陽謂善長曰滁阸䧢山不通舟楫且無形勢可據
非用武地欲圖和陽可乎善長對曰和城兵無紀律師
一臨即下然亦非用武地欲圖大業非金陵不可上曰
善上嘗從容語善長曰方今羣雄竝爭非智者不可與
謀吾觀羣雄中用事者多短毁將士將士弗得效其能
汝宜協和諸將毋効彼所為也滁陽王欲拔善長置麾
下善長弗肯往涕泣訴于上諭曰主帥之命不可違也
善長終不肯往乙未和陽既下滁陽王命上總和陽兵
諸將多不恱賴善長調䕶得安上嘗出擊鷄籠山寨元
兵寇和陽善長督兵敗之殺獲甚衆乆之上謀渡江無
舟巢湖俞通海等以舟師來附上甚喜善長曰此天意
也願急渡江六月朔上遂渡江拔采石乗勝取太平上
之發采石也令善長為戒戢軍士榜入太平即張之初
士卒欲肆剽掠見榜揭通衢皆愕然不敢動城中肅然
拜善長元帥府都事丙申三月從克建康上欲取京口
患諸將縱士卒暴横為民害召而數之欲寘之法善長
力救乃免七月善長等奉上為吳國公乃拜善長為行
省叅議時江右草創命將四征善長傳供給億軍無乏
食戊戌上征婺州善長留守庚子友諒僭號約張士誠
共侵建康上與康茂才謀速友諒茂才曰吾家有老閽
嘗事友諒令齎書往約為内應友諒信之必速來以問
善長善長曰方以賊來為憂奈何速之上曰使二賊合
吾何以支先破此賊士誠膽落矣善長曰善乃遣老閽
老閽進書友諒甚喜問康公何在曰今守江東橋又問
橋何如曰木橋也乃遣還曰吾當即至至則呼老康為
號老閽還具以告善長乃以鐵石易江東橋一夕而成
友諒至見非木橋呼老康無有應者惶遽還走伏發大
敗之友諒僅以身免降其將張志雄等辛丑善長議立
鹽法錢法茶法上皆從之以善長兼大都督府司馬事
尋叅中書省事上親征江州及大戰彭蠡取武昌善長
皆畱守甲辰奉上為吳王陞右相國偽漢滅建議立康
山忠臣廟報死事者乙巳承詔歸江西軍中所掠牛於
民無者官給之建議江西湖廣魚課歲可得穀一百餘
萬石上從之李濟據濠州上命善長為書招之濟遂降
吳元年六月率羣臣勸上即皇帝位不許善長等力請
曰殿下起濠梁不階尺土遂成大業四方羣雄剗削殆
盡人肯歸心願早正位號以慰羣望上猶未許時刑獄
太繁善長奏宜欽恤無更連坐上可其奏九月姑蘇破
執張士誠送建康論功封宣國公尋命百官禮儀俱尚
左改善長左相國命中書省定律令以善長為總裁官
議取中原及福建廣西十二月善長復率羣臣奉表勸
進復至再三乃率禮官以即位禮儀進明年戊申正月
乙亥上祭告帝祗于南郊即皇帝位于郊壇南定有天
下之號曰大明建元洪武善長率羣臣及都城父老拜
舞上還御奉天殿善長率百官上表賀上命善長奉冊
寶立皇后及皇太子進上柱國録軍國重事尋兼太子
少師二月善長率禮官進圜丘方丘宗廟社稷議各具
沿革以進詔大將軍徐達等北伐中原命善長祭告江
河漢濟然後出師五月上幸汴梁善長留守軍國事皆
決焉駕還善長奏定六部官制十二月定官民喪服之
制及三司朝賀東宫儀二年正月承制立功臣廟於鷄
籠山定太歲風雲雷雨嶽鎮海瀆山川城隍諸神祭禮
及翰林院官制二月命善長監修元史奉詔立皇陵碑
四月奉詔編祖訓録定封建諸王國邑及官屬之制八
月定大祀受誓戒十二月議賞平定中原功三年正月
議北征沙漠三月議定朝臣服色四月定官民書禮儀
式禁民間名字毋得犯先聖先賢大國君臣及漢晉唐
宋國號議置司農司於河南從善長議也五月承制給
存恤禄於武官陣亡物故無子孫而有父母及妻者六
月奏禁淫犯及僧道師巫諸邪術詔從之議定文武官
朝服之制七月元史成賜善長綺帛左丞楊憲恃寵専
恣挾私忿劾奏右丞相汪廣洋隂事善長怒奏憲上命
羣臣按治憲伏誅進封韓國公禮部尚書陶凱請專選
東宫官罷善長等兼職上曰古者官不必備惟其人朕以
廷臣有才望勲徳者兼東宫官非亡謂也嘗慮廷臣與
宫寮不合遂成嫌隙或生奸謀離間骨肉其禍非細江
充之事可為明鑑朕今立此兼職父子一體君臣一心
庶無相搆之患也四年善長乞致仕許之賜臨濠地若
干頃守墳人及佃戸詔董建臨濠宫殿七年上謂善長
曰濠吾故鄉兵革之後人少田荒乃移江南民十有四
萬于濠命官監墾田畆以善長總之十三年正月胡惟
庸謀逆事覺辭連善長羣臣請併罪善長上曰此吾初
起時股肱心腹也不忍罪之其勿問五月復命善長理
臺事十四年議征漠北及雲南奉詔定封贈䕃叙之例
二十三年五月星變其占為大臣災未幾善長薨長子
祺尚臨安公主
論曰髙皇帝之趨彭蠡也西畏强楚東逼勁吳謀臣猛
將空國以爭死敵建康草創人無固志岌岌乎殆哉李
公一書生固守根本晏然無虞此與蕭相國何異東征
西討給饋餉繕器械未嘗乏絶和輯諸將一心同力以
贊王業其所奏定法制綱洪目細可繼可傳若李公者
孰能使無聞哉
　　陶安
陶安字主敬太平當塗人也元末舉浙江鄉試授明道
書院山長調髙節書院避亂家居髙皇帝渡江取太平
安與李習等出迎安見上狀貎謂習等曰龍姿鳳質非
常人也今有主矣上召安與語時事安因獻言曰方今
四海鼎沸豪傑竝争攻城屠邑互相雄長然其志皆在
子女玉帛非有撥亂救民之心明公率衆渡江神武不
殺人心悦服以此順天應人天下不足平也上曰足下
言善吾欲取金陵何如安曰金陵龍蟠虎踞限以長江
據其形勝以臨四方何向不克上大喜授安元帥府令
史從克金陵轉行省都事拜左司員外郎陞郎中上既
得劉基宋濓章溢葉琛四人因問安四人者何如對曰
臣謀略不及劉基學問不如宋濓治才不如章溢業琛
上多其善讓克武昌命安知黄州改桐城令移知饒州
時方征伐急軍需安勸諭其民民皆樂輸信州盜蕭明
攻饒安率吏民拒守援兵至賊敗走諸將以鄉民多從
賊欲屠之安曰為賊所脇耳奈何殺之由是民皆得全
上嘉其功賜詩褒美安入朝饒人歌之曰千里榛蕪侯
來之初萬姓耕闢侯去之日既而復守饒州饒人復歌
之曰湖水悠悠侯澤之流湖水有塞我思侯德建生祠
尸祝之吳元年初置翰林院首召安為學士時方召四
方宿儒集闕下議禮命總之詔修律令安為議律官洪
武元年安與劉基言於上曰聞將倣元制設中書令以
太子為之上言取法於古必擇其善者而從之元制豈
足法太子宜尊禮師傅博通古今他日軍國重務皆令
啓聞何必效彼作中書令乎因選大臣勲徳者兼東宫
官職上嘗御東閣安與章溢等侍因論前代興亡上曰
喪亂之源由於驕佚今聞卿等論此豈不信與上與儒
臣論學術安對曰道之不明邪説害之也上曰邪説不
去則正道不興天下烏得而治安曰陛下所言深探其
本安與省臣李善長等進郊社宗廟議請分祭天地於
南北郊冬至祀上帝於圜丘以大明夜明星辰太歲從
祀夏至祀地祗於方丘以嶽鎮海瀆從祀宗廟則四代
各為一廟皆南向以四孟及歲除凡五享孟春特祭於
太廟孟夏孟秋孟冬歲除則合祭於髙祖廟社稷宜祭
以仲春仲秋上戊日皆從之安復奏古者天子大社必
受霜露風雨以達天地之氣若亡國之社則屋之不受
天陽也今創屋非禮若祭而遇風雨則於齋宫望祭上
是之復奏議冕服之制凡國家制度禮文多安所定擬
上嘗製對賜安曰國朝謀畧無雙士翰苑文章第一家
時有御史言安隱過上曰朕素知安安寜有此且爾何
由知之對曰聞之道路上曰御史但取道路言毁譽人
邪命黜御史尋拜安江西行省叅政卒于官安博學尤
精於易筮驗如神所著有文集若干卷行于世
論曰髙皇渡江三吳豪傑未有至者而安獨首先謁所
言皆大計卒之定基金陵弔伐之師逺過湯武安言悉
驗非王佐才能之乎尚論其世亦劉宋之儔也
　　章溢
章溢字三益處州龍泉人從王叔剛游講正心修身之
學浙東憲使圖沁布哈請與語悦之改官陜西要溢與
俱至武林忽心悸辭歸父病已革八日而逝人以為純
孝所感至正間蘄黄妖賊犯龍泉溢從子存仁為賊所
執溢詣賊請代賊聞溢名得溢大喜就問計策溢正色
拒之曰若等皆有父母妻子獨不畏族滅邪賊怒繫脅
之降溢曰死即死不為不義賊壯之不敢加害乘夜紿
守者脱歸集民兵擊走之數從舒穆嚕宜孫平寇有功授
龍泉縣主簿不受復累戰功陞松陽縣尹福建行省檢
校僉浙東都元帥事皆辭不受結廬匡山避入閩髙皇
遣使聘溢與劉基葉琛宋濓同至建業上問勞曰我為
天下屈四先生四海紛紛何時定乎對曰天道無常惟
徳是輔惟不嗜殺人者能一之上曰卿等其留輔予擢
僉營田司事巡行江東兩淮田之荒蕪及耕墾者皆分
籍之定其賦役溢乆病在告上以問都事張來碩對曰
溢日夜念母不置主上遇之厚不敢言歸成疾耳即日
命溢歸省浙東始設按察司拜僉事尋改湖廣建議荆
襄多曠地宜分兵屯田且以控制北方上深善之按察
使宋思顔孔克仁僉事王璹先後以事逮獄辭連溢溢
憂懼上遣劉基喻曰素知章溢守法勿疑也胡深敗没
處州煽動陞溢浙東按察副使往鎮之溢辭曰臣前任
浙東亡狀同列皆獲罪而臣獨蒙宥今若加擢益重臣
過上重違其志命仍僉司事比至賊寇慶元龍泉時官
軍盡戍浦城城中軍少溢召舊所部義兵使據要害賊
不敢犯戍浦城者乏食上以屬溢暨行省右丞李文忠
文忠欲運處州糧以餉之溢曰今舟車不通軍中所掠
糧甚多請拘入官均給之建寜守將阮徳柔遣使納款
人以為詐溢曰陳友定據全閩勢必不能容故徳柔為
自全計非詐也具以聞詔許之而徳柔已為友定所併
溢因留其使厚恤之中書省命處州造海船并僉溪船
户一千為水軍既有領之者復𨽻軍府溢奏設水軍千
戸所以專統之處多山少田軍需不足胡深為奏免雜
税而行省復有所科奏罷之浙西諸郡皆平上召溢且
命分兵取閩中而以其子存道守處州溢入見上諭羣
臣曰章溢雖儒臣父子宣力一方寇盜盡平其功誠不
在諸將後問征閩諸將何如溢對曰御史大夫湯和由
海道進平章胡廷瑞自江西入此固必勝然閩中尤服
李文忠信若令文忠從浦城取建寜此萬全計也即日
詔文忠出師如溢策處州糧舊額一萬餘軍興加十倍
民不堪命溢言之丞相丞相入奏詔從其舊洪武元年
拜御史中丞兼太子贊善大夫溢務大體不屑屑細故
或以為言溢曰憲臺百司之儀表居是職者當先養人
亷恥使人不犯豈直恃摶擊哉上親祀社稷會大風雨
還坐外朝怒儀曹議禮不合以致天變將殺之溢奏曰
風雨連朝無怪者縱禮官議有未盡陛下一誠自足以
格神明願寛雷霆之怒上為霽威存道部鄉兵萬五千
從李文忠入閩閩平詔存道以所部從海道北征溢持
不可曰鄉兵農人耳始令征閩許以事平歸農今復調
之是不信也上不懌而罷溢繼奏曰兵已征閩者放歸
農其昔嘗叛逆者宜籍為軍使北征一舉而恩威著矣
上喜曰孰謂儒者果迂闊哉苐為一行可成茲事溢受
詔即行㑹母艱馳歸乞守制不許溢洒泣台戎事鄉兵
既集命存道部領由永嘉浮海北行章再上乞終喪詔
可其奏哀毁卒于家
論曰章公一儒者提戈躍馬掃清妖氛牧民馭衆之才
兼資文武立臺端振肅綱紀表儀百僚務存大體可謂
正直忠厚者矣
　
　
　
　
　
　今獻備遺卷二
欽定四庫全書
　今獻備遺卷三　　　　　明　項篤壽　撰
　　傅友徳
傅友徳者宿州人徙居碭山元末從李喜之起兵山東
既歸明玉珍不能用乃率所部走武昌從陳友諒辛丑
上攻江州至小孤友徳率衆降上使將兵從常遇春攻
廬州友諒圍洪都從上親征大戰彭蠡友徳以樓船犯
其前鋒身被數創戰益力殺數百人復與諸將邀擊江
口友諒死復從上親征武昌督兵攻城城東南有山名
高冠下瞰城中上問諸將誰能奪此山者友徳即率萬
人先登一鼓奪之矢中靣及脇下鏃出腦後不顧武昌
平以功擢雄武衛指揮使與徐達攻㧞廬州取夷陵衡
州襄陽攻安陸身被九創擒其守將任亮取淮東泰州
進攻淮安破張軍于馬騾港大破竹貞兵于安豐所過
焚元積聚吳元年守徐州王巴拜遣驍將李貳來㓂伺
其出掠乃將步騎二千泝吕梁搶舟登陸擊之賊將韓
乙迎戰友徳躍馬奮槊刺乙墜馬賊敗走友徳度李貳
必益兵來鬭趨還城開門出兵陣于城下令士卒卧鎗
以待聞鼓聲即起擊有頃李貳果至友徳鳴鼓士皆奮
起鬭賊大敗生禽李貳獻俘京師上勞賞之拜江淮行
省叅政大將軍徐達等北征中原上諭之曰征伐奉天
命平禍亂安生民叅政傅友徳勇畧冠諸軍可領一軍
使獨當一靣復諭友徳曰此行當努力今用師自山東
始汝其勉之進攻沂州斬王宣下青州敗元將伊蘓兵
取萊陽洪武元年取東昌棣州樂安攻克汴梁河南洛
陽及諸山寨關陜平上命取元都友徳引兵渡河取衛
輝彰徳遂下廣平克臨清徳州滄州通州進克元都復
將兵偵邏古北諸隘口追元殘兵所獲輜重無算略大
同而還徇下保定中山真定略平定州遂克太原初庫
庫特穆爾自太原出鴈門將由居庸以攻北平友徳同
大將軍等乗虛徑擣太原擴廓至保安州聞之還師來
援其鋒甚鋭萬騎突至友徳帥敢死士擊却之因夜伏
兵襲其營庫庫方明燭坐帳中聞變遁去友徳追至土
門關不及而還獲甲士四萬餘敗元將賀宗哲於石州
擊走四大王及竹貞兵敗圖魯卜于宣府同大將軍取
陜西下鳯翔鞏昌臨洮攻克慶陽陜西悉平三年復命
友徳同大將軍等出潼關以擣定西敗王巴拜兵巴拜
北遁乗勝取蜀友徳為前鋒出秦州奪略陽關擒偽夏
平章蔡琳遂入沔州分兵由鳯翔入連雲棧合攻漢中
克之尋以餽運不繼還軍西安夏將吳友仁㓂漢中守
將金興旺遣人來救友徳率精鋭三千攻斗山寨下令
人持十炬燃于山上友仁軍望見列炬起大驚夜遁去
大封功臣封潁川侯是年冬命將分道伐蜀湯和廖永
忠等由瞿塘趨重慶拜友徳為征西前將軍由秦隴趨
成都上宻諭友徳曰蜀人聞西伐必悉精鋭東守瞿塘
北阻金牛以拒我師若出其意外直搗階文門户既隳
腹心自潰矣友徳受命馳至陜集諸道兵揚言出金牛
潛使人覘階文守備單弱引兵出陳倉攀縁山谷晝夜
兼行直抵階州守將丁世珍率衆拒戰擊走之克階州
遂趨文州蜀人斷白龍江橋以阻我師友徳督兵修橋
以渡破五里關㧞文州渡青川杲陽白水江蜀人望風
驚遁遣人諭降之引兵趨綿州阻漢江不得渡下令軍
中造戰艦百餘艘以濟師欲以軍信達湯和而山川懸
隔適江水暴漲乃以木牌數千書克階文綿州日月投
漢江順流而下蜀守者見之咸解體尋㧞漢州初夏人
聞王師伐蜀命丞相戴壽太尉吳友仁等悉衆守瞿塘
及聞友徳破階文乃分兵還援漢州以保成都未至而
友徳已逼漢州向大亨悉兵出戰城下擊敗之壽等至
友徳下令曰彼勞困逺來聞大亨敗衆必洶洶可一戰
禽也乃親督兵迎擊壽壽大敗遂㧞其城是時湯和駐
兵大溪口未進上引友徳冒險克敵功責之而和亦得
木牌於江流遂進師趨䕫州友徳進圍成都戴壽向大
亨等出城戰以象載甲士列于陣前友徳命以弓矢火
器攻之象中矢却走壽兵躪藉死者甚衆友徳亦中流
矢㑹湯和遣人報重慶之捷壽等遂無鬭志乃降分兵
徇下州縣之未附者克保寧執吳友仁械送京師蜀地
悉平師還論功御製平蜀文以旌之五年副征西將軍
馮勝北征沙漠敗實喇罕于西涼至永昌敗多爾濟巴勒
攻甘肅射死平章布哈降太尉瑣納住等六年大軍復
出鴈門西北廵長城外友徳為前鋒敵逺遁追獲平章
鄧博囉特穆爾軍還留鎮北平上疏陳五事上嘉納之
召還從皇太子諸王講武荆山下九年屯兵延安以備
巴延特穆爾設伏大破之其麾下縛巴延特穆爾以降
上將平雲南命友徳廵行川蜀永寧雅播等處修城郭
治關梁於是金筑普定諸山寨酋長相率來降十四年
同大將軍出塞討元平章鼐爾布哈等渡北河敵騎遁
友徳選輕騎夜襲灰山克之九月拜征南將軍藍玉沐
英副之統兵三十萬征雲南上諭之曰朕覽輿圖取之
之計當自永寧先遣驍將别率一軍向烏撒大軍宜自
辰沅入普定分㨿要害乃進兵曲靖雲南之喉襟彼必
併力以拒我師出竒取勝正在於此既下曲靖三將軍
以一人提勁兵趨烏撒應永寧之師大軍直搗雲南彼
此牽制疲於奔命破之必矣雲南既克宜分兵徑趨大
理勢將瓦解其餘部落可遣人招諭不煩兵也友徳至
湖廣分遣都督胡海等率輕兵五萬由永寧趨烏撒大
軍由辰沅趨貴州攻普定普安下之進取曲靖梁王巴
咱爾斡爾宻遣平章達爾瑪將精兵十餘萬拒我師友
徳用沐英計倍道疾趨未至曲靖數里忽大霧冒霧至
白石江頃之霧霽敵大驚我師陽渡江而潛遣數千人
從下流以渡出其後遍樹旗鼓達爾瑪急撤軍禦而我
師畢濟矣友徳麾兵大戰矢石齊發聲震天地縱鐵騎
擣之敵大敗生禽達爾瑪俘其衆萬計悉縱使歸本業
遂平曲靖友徳自將兵擊烏撒城之分遣副將軍下雲
南梁王走死通畢節克可渡河於是東川烏䝉芒部諸
蠻皆震讋降附進克大理禽土酋叚世分兵略下鶴慶
麗江金齒車里平𬗟皆降烏撒蠻復叛討破之復遣兵
搜捕蠻黨未服者靄翠欵附蠻地悉平上數遣使勑勞
友徳十六年上命長興侯耿炳文往諭友徳等班師友
徳乃因其土俗定賦税廣屯田興學校創設諸司邊境
以寧十七年凱還進封穎國公十九年再征雲南二十
二年復統畨漢軍討曲靖普安等處蠻平之二十三年
征沙漠至迤都山禽鼐爾布哈復征西路寧夏二十四
年北征追故元遼王方進兵遽下令班師敵信之少懈
趣師深入掩襲其衆而還
論曰明興猛將雲從六王最著以驍力稱者莫如常開
平次傅潁國耳觀其下蜀掃滇踰險隘涉荒逺席卷飈
馳功甚竒偉而用兵方略悉稟朝算有以哉
　　廖永忠
廖永忠者巢縣人楚國公永安弟也乙未永安與俞通
海等以舟師迎高皇帝於巢湖永忠年少高皇帝曰汝
亦欲圖富貴乎永忠對曰得事明主効展尺寸是所願
也上大悦即以水軍屬永安而永忠副之從渡江定金
陵取鎮江常州池州及江陰宜興累戰皆先登有功戊
戌永安陷於張軍永忠代總其兵授樞宻僉院己亥攻
破雙刀趙克復樅陽庚子同張徳勝等大敗陳友諒於龍
江陞同知樞宻院事辛丑從上伐友諒攻安慶破其水
寨長驅入江州分兵攻下瑞州臨吉諸郡壬寅從取南
昌癸夘攻廬州未下而友諒圍南昌甚急七月從上討
友諒於彭蠡丁亥遇之康郎山戊子大戰徐達敗其前
鋒永忠與俞通海等縱火焚賊舟而賊之驍將張定邊
者直前犯上舟常遇春射走之永忠即以飛舸追定邊
定邊走身中百餘矢士卒多死傷日暮收軍己丑復大
戰以七舟載葦荻乗風縱火焚賊數百艘烟熖漲天湖
水盡赤又明日庚寅永忠通海等以六舟深入搏戰賊
聫大艦以拒我師望六舟無所見意已陷没頃之六舟
旋繞敵船而出我師見之勇氣百倍合戰益力聲動天
地湖水起立賊大敗相持者逾月友諒移軍湖口欲遁
走永忠督諸將横截湖靣邀其歸路友諒敗死上還建
康論功賜永忠硃牌鏤金字八曰功超羣將智邁雄師
甲辰武昌平以功陞湖廣行省左丞從攻廬州克之救
安豐取江西未下州郡乙巳與徐達等攻下泰州丙午
克高郵淮安從伐張士誠吳元年以平吳功進中書平
章政事十一月拜征南副將軍㑹湯和討方谷珍降之
遂自明州出海道取福州洪武元年以平章兼同知詹
事院事攻破延平禽陳友定閩地悉平二月拜征南將
軍同朱亮祖由海道取廣東遣人以書諭降元丞相何
真潮廣循惠悉附攻破偽叅政邵宗愚山寨諸郡皆下
九真日南朱崖儋耳三十餘城皆傳檄而定遂進取廣
西六月師入梧州至九月悉定廣西二年凱還上命皇
太子率百官迎於龍灣入見上撫慰懽甚復命皇太子
送永忠還第賜予甚厚三年封徳慶侯尋拜征西副將
軍同湯和伐蜀四年克歸州進攻瞿塘以山峻水急蜀
人以鐵索飛橋横據關口我舟不得進乃宻遣壯士數
百人舁小舟踰山度關出其上流人持糗糧水筒以禦
饑渴蜀山多草木令將士皆衣青簔魚貫出崖石間蜀
人不覺也度已至夜率精鋭出墨葉渡分兩道一軍攻
其陸寨一軍攻其水寨水軍皆以鐵裹頭船置火器而
前比明蜀人來拒已破其陸寨矣頃之所遣將士舁舟
出上流者一時俱發揚旗鼓譟而下蜀人出不意大駭
而下流之師亦擁舟前進發火炮火筒夾擊之賊大敗
走焚三橋斷其横江鐵索禽斬無算永忠入䕫府明日
湯和兵亦至分道並進和率歩騎而永忠率舟師乗勝
抵重慶次銅鑼峽明昇遣使納欵永忠以湯和未至不
受和至明昇靣縛銜璧出降和受璧永忠解縛承制撫
慰下令禁侵掠遣使獻俘京師蜀地平凱還論功詔曰
徳慶侯廖永忠破瞿塘下重慶功最大賞白金文綺賜
第京師洪武八年卒初捷聞上親製平蜀文第其功曰
傅一廖二復命劉基作平蜀頌以旌之
論曰徳慶侯兄弟從龍渡江首基王業而楚公獨困于
豫且惜哉方彭蠡之戰也流血為湖僵屍成丘而永忠
以六舟搏其千艘出没洪濤輕捷若飛矢石雨下而意
氣彌厲竟翦修鯨功冠諸將功亦竒矣滅吳掃閩席卷
五嶺及破瞿塘擣重慶智勇俱奮功齊頴國非至驍俊
疇克爾哉明昇之璧降也俟湯公至方始受之從容推
讓有足多者竟以小眚靳列上公惜哉
　　俞通海
俞通海字碧泉巢人江淮賊起父子結寨巢湖自守通
海聞上駐和陽歸欵雙刀趙謀劫上通海宻白上挾兵
歸營曼濟哈雅陳兆先之戰皆敗其衆攻鎮江常州宣
城敗吳吕珍進兵吳江中流矢右目失明再破雙刀趙
復池州陞僉書樞宻院事從征友諒克銅陵捣九江掠
蘄黄擊祝宗復南昌上率通海等西援友諒解圍東出
鄱陽湖通海乗風火焚其舟率飛舸射中張定邊友諒
死陞中書省平章政事總兵略劉家港平廬州攝江淮
行中書省事從征浙西克湖州轉戰至滅渡橋中流矢
卒贈豫國公改虢國公諡忠烈侑享太廟
　　張徳勝
張徳勝合肥人集衆結水寨以舟師來歸至和陽營于
新河授萬户渡江㧞采石取太平擒陳額森擢管軍總
管曼濟哈雅陳兆先復屯方山同太平公破之從取集
慶大破方山營擒兆先克鎮江下常州宣州宜興普勝
陷池州擊敗其柵于江口復池州友諒犯龍江徳勝呼
諸軍力戰敗走友諒降其將張志雄梁鉉喻國興劉世
衍追友諒至采石戰殁贈蔡國公諡忠毅侑享太廟
　　趙徳勝
趙徳勝鳯陽人因母在滁陽軍中棄妻子來歸太祖為
帳前先鋒從克和陽儀真敗方山營苗軍水寨收丹陽
金壇廣徳宣城戰毘陵湖州擢左副元帥伏友諒龍江
下銅陵臨山寨出淮南征髙郵從破漢水寨走友諒收
黄梅廣濟克瑞臨吉撫四郡旋鏖安慶降南昌南昌叛
從復南昌臨江吉撫三城叛又復三城癸卯漢圍南昌
公出戰射殺漢金指揮漢益急攻城且壞徳勝先諸將
死戰且戰且築城城壞復完巡城至東門敵發蹶張弩
中腰膂箭深入六寸即㧞出拊髀歎曰命也柰何卒友
諒滅贈梁國公侑享太廟諡武桓
　　耿再成
耿再成五河人癸巳來歸從征授百户立功泗滁和陽
建康鎮江陞元帥守鎮江克揚州改守揚州宜興數被
吳㓂又改守宜興尋還守揚州取處州又改守處州先
是士卒徵私粟民間號砦糧民苦公白胡叅政盡罷砦
糧壬寅苖帥叛公方與客飲聞變上馬收戰卒不滿二
十人迎賊罵曰爾衆俘國何負汝乃反趣解甲降遂揮
劒連斷數槊賊刺公墮馬死追封髙陽郡公侑享太廟
加贈泗國公諡武壯
　　桑世傑
桑世傑無為人甲午與廖俞蔡諸公結水寨巢湖乙未
納欵趙普勝畜異志公洩其謀上得歸和陽集商舟載
勇士至黄墩攻敗普勝及曼濟哈雅趨入和陽諸軍大
集即攻破采石鱭魚洲鐵長官水砦取太平擒陳額森
曼濟哈雅遁擒兆先入金陵㧞鎮江尋下金壇丹陽從
圍常州攻寧國常州平陞判行樞宻院事取馬䭾沙克
大浦口江陰下太湖收宜興尋與諸將攻江隂石牌海㓂
欒瑞陷陣死贈永義侯侑享太廟
論曰俞張趙耿桑五公暨胡武壯者皆以力戰死其所
摧敗功偉甚上公之褒侑享太廟與六王埓有以哉班
史云朽骨枯于墓苗裔流于道放東漢之續元勲在錄
遺老者加之意焉
　
　
　
　
　
　
　今獻備遺卷三
欽定四庫全書
　今獻備遺卷四　　　　　明　項篤壽　撰
　　王禕
王禕字子充金華義烏人大父炎澤夢五色芝産于門
而生禕長身山立有偉度師事黄溍與宋濂齊名弱冠
游元都上萬言書不報臨川危素太原郝逺者圖等交
薦之有齊琦者善康節數推言天人興衰甚有驗見禕
歎曰公異代人物也禕知元室將亂走歸隱青岩山中
高皇帝下金華遣使徵禕謁見行在所署中書省掾參
與機務語必稱子充而不名數於上前論文章上輙稱
善因命采故實為四言詩以授皇太子上親征江西禕
進平江西頌上覽喜曰知浙東有二儒卿與宋濂耳學
問之博卿不如濂才思之雄濂不如卿授江南儒學提
舉司校理除侍禮郎兼引進使遷起居注陞同知南康
府事洪武元年召還議禮不合出判漳州上䟽言祈天
永命在修徳修徳之要在法天道順人心願寛刑威減
賦稅以固國本上嘉納之二年詔修元史召禕與宋濂
總裁書成拜翰林待制同知制誥兼國史院編修官預
教大本堂出使吐蕃尋召還五年上以雲南弗臣命禕
持詔往諭之禕即日就道既至見梁王君臣諭以禍福
梁王君臣相顧駭服已有降意乃改館而加禮焉未幾
元之遺裔有自立朔漠者遣使托克托徵糧餉于雲南且
欲連兵以拒王師知梁王持二心因以危言迫梁王梁
王兩可未決命達爾瑪匿禕于民間爾瑪知之愈責誚
梁王不得已出禕見之托克托欲以威屈禕禕罵曰天訖
汝元命我朝實代之我天子使豈為汝屈有死而已顧
謂梁王曰汝朝殺我大兵夕至矣遂被害時六年季冬
之二十四日也八年上復命刑部尚書吳雲諭雲南而
梁王使其鐵知院等二十餘人使漠北為王師所獲械
送京師上釋而歸之令與雲俱至雲南之沙塘口鐵知
院等謀曰吾屬奉使不達中道被執而還罪必不免乃
説雲改易制書共紿梁王雲不從欲殺之而梁王亦遣
人來劫雲使降命易服束髪以見雲厲聲斥之遂死十
四年命征南將軍傅友徳等伐雲南生擒達爾瑪梁王
走死禕及雲死事始聞于朝革除間贈禕翰林學士諡
文節文臣有諡自禕始正統間改諡忠文而雲未有䘏
典
論曰昔李希烈殺顔真卿而王廷凑不殺韓愈夫事固
有幸不幸也世多謂子充不即死又從匿民間嗟乎豈
知子充者哉
　　王紳
王紳字仲縉禕仲子也警敏絶人貫穿經史百家言為
文縱横出入數千言可立就宋濂見而竒之曰王華川
其有後乎一時材俊皆遜服洪武二十五年蜀獻王聞
其賢以書幣聘之教授蜀郡請于王走雲南求禕遺骼
不獲即死所祭焉號慟幾絶過者泣下述滇南慟哭記
建文君即位言官交薦召為國子博士遂入詞垣編摩
高皇帝實錄嘗以禕死事聞于朝得贈諡庚辰冬卒于
官所著有繼志齋集三十卷子稌有文行有祖父風
　　孫炎
孫炎字伯融金陵句容人也博學雄辨有口才善詩歌
好飲酒所交皆豪俠炎負氣蔑視章句儒衆中常自許
曰孫炎豈齪齪輩伍耶高皇帝既下金陵開省江南聞
炎名召見炎陳元運將終宜延攬智能以圖大業上大
喜論事慷慨所謀多當上意從下浙東擢同知池州府
事改池州為華陽府即拜炎知府事召為省都事會處
州降乃命耿再成守之而以炎為總制錢穀兵馬悉委
之不取中報且以省符未署者付之聽得自辟署炎匹
馬入處州時城外皆賊營不奉官府約束炎坐㕔事召
城中人諭以元將亡及上起兵意爾等皆良民奉法則
生否必死語極剴切城中人皆叩頭流血誓不敢有二
心炎復下檄旁縣徧諭之由是悉投戈降炎乃擇其驍
勇者練為兵而以衆所推服者長之賊至即率以殺賊
事罷散歸為農有警馳召之莫敢後者奸吏豪族畏之
如神皆謂得孫使君晚時上方寤寐豪傑而秀民有才
能者皆竄匿山谷中炎訪得姓名為書招之青田劉
基最有名自以嘗仕元耻事二姓使者再往返不起以
寳劒一奉炎炎賦詩報之以為劒當獻之天子我人臣
不敢私用封還之且為書數千言開陳天命人事以論
劉亡何就見炎炎置酒高會縱論古今成敗亹亹可聽
劉深嘆服曰基始自謂勝公今聽公論議基何敢望也
炎以口舌安反側郡上方征伐無一兵與炎苗將賀仁
徳李祐之叛襲炎而炎所練卒反應賊炎被擒幽空室
中列卒環守脅炎降炎紿之曰若生吾吾能成若事賊
知炎非本意恐自遺患乃夜以燖鴈斗酒饋炎曰以此
與公訣炎㧞佩刀割啖之舉巵酒引滿仰天嘆曰嗟乎
丈夫乃為鼠輩擒邪飲酒自如卒令解衣炎大罵曰賊
狗奴此紫綺裘乃主上賜我者賊勿解我當服此裘以
死賊遂殺炎而守將耿再成方與客飲聞苗軍反即上
馬收戰卒不滿二十人迎賊罵曰爾衆俘國何負於汝
汝反耶趣解甲降不降吾斬汝汝謂吾劔不利耶賊怒
欲刺再成再成運劔奮鬭連斷賊數槊賊躍而前槊中
再成頸再成遂墮馬大罵不絶口而死再成死炎無援
故及於難高皇帝既即位追封再成為高陽郡公炎丹
陽縣男建廟處州嵗時祀之炎妻王氏靖難初王師入
金陵不屈死
論曰國初死忠者如王禕之使滇希烈之真卿也花雲
之守姑孰祿山之杲卿也韓成之誑楚沛公之紀信也
張子明之偽盟晉人之解揚也而胡越國之死金華孫
耿之死栝蒼其事與唐張鎬李絳頗𩔖要之皆能死者
其真烈丈夫哉
　　胡大海
胡大海字王甫泗之虹縣人高皇帝駐兵滁陽杖䇿謁
見語合遂居前鋒從克和州渡江㧞采石太平克金陵
與徐達等攻下京口毘陵皆先登授右翼統軍元帥宿
衛帳下從破宣城副鄧愈戍守取績溪進攻徽州㧞之
元將楊諤勒哲率衆十萬取臨安而命鎮撫李才攻圍徽
州大海自婺源兼程以進横槊大呼斬李才擒其將吕
旺吕昇賊衆敗走克嚴州遷樞宻院判大海與諸將議
曰蘭谿宻邇嚴州蘭谿下婺右臂斷矣引兵攻下之從
上取婺州陞僉行樞宻院事攻下諸暨州而張士誠復
遣吕珍圍諸暨堰水以灌城大海馳救奪堰水灌珍珍
勢蹙乃於馬上折矢誓求解兵大海許之都事王愷曰
賊狡滑難信不如擊之可大勝也大海曰比若再來吾
當取之言出而背之不信既縱而擊之不武遂引還人
服其威信取衢州遂攻處州克之陳友諒㓂龍江上命
大海出兵擣信州乃率師攻破信州時信方絶糧衆請
還師大海曰信乃閩楚襟喉奈何棄之繕城浚隍為堅
守計上以婺為浙東大藩通甌引越非得重臣守之不
可乃授大海江南等處行中書省叅知政事守金華苗
將蔣英劉震等謀叛率衆入省署陽請大海觀弩八詠
樓下遂遇害併殺郎中王愷婺人莫不流涕上聞之震
悼為文以祭命配享晉卞壼廟追封越國公諡武莊
論曰國初死事者多矣惟胡越公最著聞高皇帝之初
下金陵也疆宇未廣首取浙東專城之責付之胡耿禍
發肘腋雖知乏先幾而仗節以死可謂壯矣成敗寧足
計乎
　　花雲
花雲者懷逺人也少孤隨母更嫁張氏驍勇絶倫癸巳
謁高皇帝於滁陽使將兵略地所向輒克破懷逺城俘
其帥以歸攻全椒㧞之上將取滁州雲單騎前驅猝遇
賊數千人遮道顧後騎未至欲退走不可雲獨提劔躍
馬衛上横衝賊陣而出賊驚曰此黑將軍勇甚不可與
爭鋒後騎至遂克滁從取和州得兵三百人以功授管
勾渡江先登克采石取太平上以雲重厚可託因命宿
衛常在左右從克金陵陞總管徇下鎮江丹陽丹徒金
壇諸縣過馬䭾沙劇賊數百人邀戰雲且行且鬭三日
夜悉擒殺之授前部先鋒判行樞宻院克常熟得兵萬
人命雲將之㧞常州守牛塘營領兵趨寧國時羣盜蟠
結所在梗塞雲操戈前行遇賊輙鬭斬首數千出入榛
莽泥淖中凡八日始達寧國尋命守太平陳友諒以舟
師入寇圍太平雲率麾下三千人迎戰相持者三日友
諒不得入乃引大舟泊城西南軍皆縁舟尾攀堞而上
城中乏食而雲士馬俱憊城遂陷賊縳雲急雲怒罵曰
賊奴爾縛我我主必滅爾斬爾為膾也遂奮躍大罵縛
盡解奪賊刀格殺五六人復罵曰賊奴非我主敵也曷
不趣降賊怒碎雲首縛之舟檣衆射之雲至死罵不絶
口知府許瑗院判王鼎皆被執不屈而死吳元年上追
悼雲封東邱郡侯瑗高陽郡侯鼎太原郡侯立祠太平
命有司嵗時祀之方雲與賊戰甚急妻郜氏抱其所生
三嵗兒拜家廟泣謂家人曰今城且破吾夫忠義人必
以身死之夫死吾必不獨生然花氏獨此一兒若等幸
善視之聞雲就擒即赴水死侍兒孫氏收郜氏屍瘞之
遂抱兒走匿為陳軍所獲至九江軍中惡小兒啼數欲
棄之水孫氏乃潛以簪珥屬漁媼養之王師伐漢漢敗
孫氏脱身至漁家視兒瞷漁人出竊負而走宿陶穴中
明日僦舟渡江遇陳軍敗還争舟捽孫氏及兒投之江
方出投波中有斷木自上流浮來附之入蘆中採蓮實
㗖兒凡七日不死忽夜半聞人語聲呼之則一老父也
問其姓名曰我雷老也告之故偕行達上所上聞雲有
兒即召見孫氏涕泣抱雲兒再拜上亦泣數行下抱雲
兒坐膝上曰此花雲兒將種也命賜老父衣老父已不
見追之無所得衆以為神雲兒八嵗入侍皇太子就學
年十三授虎賁後衛副千户陞水軍左衛指揮僉事名
煒
論曰國初死忠節者惟花雲最烈而王禕孫炎次之至
其妻之死夫妾之存孤事尤卓異即睢陽常山寧足多
哉
　　廖永安
廖永安字彦敬廬州巢縣人也與俞通海等屯巢湖為
水寨左君弼據廬永安等數為所窘乙未聞高皇帝駐
和陽遣人納欵且乞援高皇帝大喜親馳赴之永安與
弟永忠及諸將奉迎登舟出湖口攻敗元中丞曼濟哈
雅水軍徙還和陽六月朔從渡江乗風齊發永安舉帆
前導須臾及牛渚守者大駭諸軍奮擊之遂㧞采石乘
勝取太平授總管克蕪湖大破海牙軍俘獲萬計擒陳
兆先從攻集慶克之拜昭武大將軍統軍元帥與徐達
等攻克鎮江毘陵以功陞同僉行樞宻院事宿衛帳下
克池州樅陽奪馬䭾沙陞同知樞宻院事再破張軍于
福山港及狼山與徐達等攻復宜興轉戰太湖孤軍深
入為士誠將吕珍所獲永安不屈遂拘囚之丙午七月
丁未卒于姑蘇追封楚國公諡武閔改封鄖國公
論曰初高皇帝駐和陽渡江無舟頼永安諸將以舟師
迎附得渡定基金陵厥功不細矣永安雖幽囚死不究
厥成其節義固足稱也
　　濮真
濮真鳯陽人也以忠勇受知高皇帝從渡江定金陵破
吳楚北定中原皆與有功由副元帥擢西涼衛指揮陞
都督僉事洪武初征高麗兵敗被執高麗王詰之曰無
故加兵亦有説乎真曰天子神聖撫有華夏爾國叛服
不常遣使諭意不奉明命遣將聲討豈無故耶王愛真
驍勇徐曰吾欲用爾為將亦不失富貴真厲色斥之即
㧞所佩刀剖心而死王大懼遣人詣闕謝罪併歸真從
行兵士上喜真忠節追封為樂浪公子璵甫生數月即
襁褓中封西涼侯幼趨朝為多士蹋傷母夫人以聞上
命御用監鐫一字玉牌懸其冠上每朝俾人避之
論曰濮公剖心不顧一死而夷人失色使國勢重於九
鼎真烈丈夫哉
　　韓成
韓成虹縣人也壬辰從高皇帝起兵徐泗間破諸山寨
甲午克滁州授鎮撫守禦乙未從渡江進克金陵下京
口陞元帥守禦金壇從攻常州解牛塘之圍取揚州戊
戌從下婺州復池陽敗陳友諒於龍江及取江州南昌
皆與有功癸卯陞帳前總制親兵左副指揮使專侍宿
衛四月陳友諒率師六十萬圍南昌七月從上親征大
戰鄱陽湖自戊子至庚寅三勝之復鏖戰良久賊悉衆
合圍數重矢石雨下一時諸將計無所出上方設竒成
進曰臣聞古有殺身以成仁者臣不敢辭也遂賜成龍
衮冠冕與上服同對賊投水中死陳軍皆呼萬嵗遂解
圍御舟乗間得脱竟殱友諒封高陽郡侯建祠康郎山
設像祀之成位第一子觀累官都督同知洪武中數討
破廣西諸蠻寇及征五開有功革除末年掛征南將軍
印廣西操練軍馬尋鎮守廣西永樂九年征交阯既平
留觀鎮守十二年卒
論曰彭蠡之戰諸將死行間者甚衆廟祀康郎山者凡
三十六人而韓成功第一其事與紀信誑楚絶相𩔖至
今廣西人談觀威略猺獞畏之如神與山雲齊名語有
之蠋飛涓涓育子為蠶觀誠賢不猶出其父之型范乎
　　張子明
張子明者不知何許人國初授千户從守洪都嵗癸卯
四月陳友諒悉發國中兵號六十萬圍洪都親督兵晝
夜攻城期必㧞守將大都督朱文正等嬰城固守被圍
者八十五日六月文正遣子明告急於建康子明取東
湖小漁舟夜從水關潛出越石頭口夜行晝伏半月始
達建康上問友諒兵勢何如子明對曰友諒兵雖多而
戰鬭死者亦不少今江水日涸賊之巨艦將不利用老
師食少方轉漕武昌若援兵至可必破也上曰汝歸語
文正為我堅守一日吾當自取之不足慮也子明還至
湖口為陳軍所執友諒曰若能誘城降非但不死且得
富貴子明偽許之至城下大呼曰大軍百萬至矣固守
以待友諒怒殺之後封忠節侯廟祀洪都
　　于光
于光字大用南康都昌人也元末從徐壽輝署江東宣
尉元帥鎮鄱陽陳友諒既弑壽輝光謂其麾下曰我不
殺友諒可事之乎庚子以饒州來附高皇帝命鄧愈往
鎮之光佐焉以功拜江西行省叅政尋授行樞宻院判
改戍徽州召還解金連環并縧賜之光頓首謝曰臣䝉
厚恩敢不效死辛丑從上親征友諒取安慶江州壬寅
從下南昌癸卯從破友諒於彭蠡轉振武衛指揮同知
甲辰從平武昌陞鷹揚衛指揮使乙巳取淮東諸郡吳
元年擒張士誠皆與有功洪武元年與大將軍徐達等
北伐下山東河南諸郡㧞潼關承制以光戍守其地大
敗元兵二年移鎮鞏昌王巴拜屢引兵來冦輒擊走之
保保復移軍圍張濫于蘭州光馳救之遇賊于馬蘭灘
戰敗被執至蘭州城下使呼張將軍出降光大呼曰我
不幸被執公等堅守大將軍總百萬師至矣賊怒批其
額而死
論曰豫章忠臣廟凡十四人而子明位第八及考死事
獨子明最竒方其冒重圍出百死以走金陵晝伏夜行
竟致其命斯可謂忠且智矣身雖被執以死而大呼不
屈城守益堅卒完孤城以殱大憝于光事畧相𩔖因以
附焉
　
　
　
　
　
　
　
　
　
　
　
　
　
　今獻備遺卷四
欽定四庫全書
　今獻備遺卷五　　　　　明　項篤壽　撰
　　宋訥
宋訥字仲敏大名滑縣人也元至正間舉進士授鉛山
縣知縣洪武十三年徴詣公車除國子監助教應制撰
諸勑文操筆立就稱㫖超拜翰林院學士遷文淵閣大
學士日見親信太學成擢祭酒師道尊嚴諸生畏且愛
之乙丑戊辰兩科取士多出大學而魁選尤多大被賞
遇訥嘗有疾上遣中使致諭畧曰卿禀純誠病必速差
且命畫工繪象以肖焉上覽之甚喜然終老之召其子
望江主簿麟侍養京師居常寢食恒在廂房不宿于家
疾革乃歸卒于私第年八十上親為文以祭官其次子
復祖為司業
論曰董生有言養士莫大乎太學高皇帝初建成均得
宋公為師教人先躬行而後口説故士皆務實人材質
直朴醇足以適用蓋身教行而師道立也諺曰桃李不
言下自成蹊惡在多言哉
　　朱善
朱善字備萬江西豐城人也十嵗能文通經義元末隱
居纂述所著有詩經解頤詩經輯釋史輯諸書事繼母
李氏甚孝避兵扶母竄匿者十餘日竟兩全高皇帝既
定天下開設學校而豐城仍舊為富州州守强富中請
為訓導南昌守許方以名聞于朝授郡教授洪武八年
徵赴京廷試第一除翰林院修撰署院事兼知制誥逾
年以家屬不完謫教遼東著遼海集未至遼賜還鄉十
七年召授翰林待詔十八年奉㫖校文禮闈授文淵閣
大學士以疾告歸卒卒之前夕有星如虹墜于所居鄉
人異之
論曰朱公雖純嘿以明經薦陟館閣不為不遇矣
　　劉崧
劉崧字子高江西泰和人也初名楚國初更名崧以經
明行修薦為兵部職方郎中歴署總部事奉命徵糧鎮
江多公侯官田崧歸奏之有㫖分官民田尋命往廣東
買馬及㸃視山東驛遞相視萊州遭風海船皆稱職遷
北平按察司副使政有聲績徵拜禮部侍郎嘗奉勑撰
勲臣神道碑銘及封誥宋濂見其文嘆曰此今之司馬
子長也進攝吏部尚書踰月以災異免徵拜國子司業
賜鞍馬令朝夕見必燕語移時未幾以疾卒于京師崧
性㢘慎所居屋壞半以茅覆之曰令後世師吾儉家有
田五十畝居官弗復增一布被十餘年為鼠所傷命更
置之仍補鼠傷者以衣其子赴北平時始盡支職方俸
得白金九十兩封識託其鄉人及歸取之其人悉用去
崧不復問所著有職方詩集行于世
論曰劉子髙之清近世所未見也其權吏部也不逾月
而免功業不概見惜哉
　　董倫
董倫字安常東昌恩縣人也世居燕之宛平元末徵辟
不出洪武十五年單縣張寧以倫薦徵為春坊贊善大
夫賜冠帶事懿文皇太子其所陳説多忠厚高皇帝聞
而喜十八年陞春坊大學士會東宫晏駕二十五年出
為河南左叅議在任盡心民事名其退食之堂曰後樂
方孝儒為之記嘗草封事數千言悉當上意二十六年
上書薦肇州吏目諸葛伯衡擢為陜西右叅議三十年
詿誤坐免謫教須南皇太孫憐而老之賜白金若干鎰
建文初眷念舊學屢問倫左右多言倫可用召拜禮部
侍郎兼翰林院學士與方孝儒入内閣侍經筵考庚辰
會試得名士胡廣吳溥楊榮楊溥胡濙輩號稱得人
解縉之謫河州也與倫書祈哀倫言之于上召還以縉
為翰林待詔其拳拳汲引𩔖此倫質直敦厚有文學為
時所重濟時匡君之念老而益篤革除年間卒
論曰昔魏徵言願為良臣不願為忠臣有以哉董公以
丼盤之舊建文中復赴宣室之召從容清禁壽考令終
將不得為良臣乎哉
　　陳瓘
陳瓘字同故江西廬陵人也少讀書元季知天下將亂
棄去習兵法環所居皆良田改築場樹木人莫測其意
數年樹成列四方盜蜂起遂募義勇屯其中保障一鄉
頼以安堵七年陳友諒將熊天瑞强致瓘與俱至九江
瓘知陳氏必敗去之甲辰高皇帝克武昌瓘因𢎞文館
學士羅復仁謁軍門陳救亂安民之䇿悉見聽納擢湖
廣行省左右司員外郎改左司都事僉郎中陞大都督
府經歴大將軍徐達北征瓘贊軍事既克泰州留瓘督
築城之役尋命總制真州軍事丙午除寧國知府首興
學育材問民所疾苦禁并兼覈欺隱所創户帖命布之
天下宣城民田濵江者嵗患水加築隄防伐石作水門
以時蓄洩强盜刼麥舟坐死者四十八人瓘曰此皆愚
民因舟漂抵岸引梃取之非素有合謀安得論死至衆
邪乃坐先取者一人餘減死論奉命督餉北平還京師
臺省爭薦之瓘固辭歸召赴京道病卒
論曰瓘有文武材雖早死不究所用然其才不已可概
見乎
　　陳遇
陳遇字中行金陵人篤學博覽至正中授温州路教授
棄官歸人稱為靜誠先生上定金陵秦元之薦宜顧問
召見與語大悦稱先生與官辭不就上問保國安民大
計以不嗜殺人薄斂任賢為對再除翰林學士固辭除
禮部侍郎又固辭上望見連呼君子除禮部尚書又固
辭自是不煩以務每燕見賜坐食談説經史人有過被
譴力為解上嘗曰卿老矣有子可帶刀衛朕頓首伏地
辭年七十二卒時江西鈆山龔斆學博行淳以明經為
教授御史葉孟芳薦徵至洪武十三年秋上坐武英殿
見諸儒使言志皆對曰不敢上負聖主自棄明時上喜
始置輔官以王本杜佑及斆為春官杜斆趙民望吳源
為夏官秋冬官缺令兼攝未幾斆致仕十四年起為國
子司業陞祭酒杜斆壺關人勤慎力學精通易書詩為
四輔官兼太子賔客後以疾卒源興化儒學教授洪武
十三年中書舍人林廷綱薦源徳行本以儒士行誼著
聞
論曰靜誠堅志辭爵禄而恩禮不衰豈徒高尚其事要
亦明哲自保者矣龔斆王本杜佑杜斆趙民望吳源亦
一時之儁也
　　樂韶鳳
樂韶鳯全椒人乙未從渡江叅贊機事洪武三年授起
居注遷兵部尚書改侍講學士修大明日厯重定洪武
正韻更製釋奠先師樂章病免八年陞祭酒尋致仕歸
以壽終友人趙奎王才魯文質陳旭陳友竝起畎澮從
上渡江取采石奎有材畧立功授總管守宜興洪武四
年從征丼肅猝遇敵衆畏怖奎獨奮殊死戰敗之旭英
毅多智識友有膽氣常居前鋒才有材武文質攻醫授
太醫院判奎才竝都指揮使旭從靖難封雲陽伯友平
蠻功封武平伯
　　陶凱
陶凱字中立臨海人博學善文洪武初薦脩元史選授
太子書尋除翰林應奉文字三年超陞禮部尚書四年
請建奉先殿乾清宫左上日焚香朔望薦新及節序生
辰祭用常饌行家人禮上從之凱每議禮與藁城崔亮
相可否亮亦善論奏是嵗請選人專任東宫官罷兼領
職上曰古者不備官惟賢能是用廷臣有才望勲徳者
兼東宫官非無謂也嘗慮廷臣與東宫官有不相能遂
成嫌隙其禍非細若江充事可為明鑑朕今立法令府
省臺官兼東宫贊輔之職父子一體君臣一心庶幾無
患五年凱言漢唐皆有會要記載時政及起居注記言
記事宜令臺省府各置銅匱簿錄聖㫖及時政依會要
編𩔖為書上從之出為湖廣叅政致仕八年召為國子
祭酒尋老復以叅政致仕自稱耐久道人上怒曰何自
賤也尋坐罪初牛諒與凱同為禮部尚書以怠職犧牲
不中廢功臣廟不葺降主事尋復尚書未幾坐不職罷
時有潼川楊訓文者元淮海書院山長居江都吳元年
徵為起居注兩遷中書省左司郎中入禮部亦與凱同
為尚書已而改户部出為河南行省叅政亮初為禮曹
主事洪武元年召為禮部尚書滕毅不知何許人與訓
文同以儒士徵從事徐相國幕下授起居注上命集古
無道之君如桀紂秦皇隋煬事以進曰往古人君善惡
皆朕龜鑑也洪武元年初設六部首擢毅為吏部尚書
論曰兩祭酒學行醇固模節克端一時趙王輩文武兼
資足稱為憲者矣
　　唐鐸
唐鐸鳯陽人洪武庚子從攻江州授西安縣丞召為殿
中侍御史陞刑部尚書改兵部尚書改諫議大夫左遷
復為兵刑二部尚書致仕再起為太子賔客尋陞太子
少保二十八年使龍州諭趙宗壽還復出叅議總兵楊
文軍事經畫守衛撫輯蠻獠鐸重厚慎宻靖㢘不妄取
予上初起兵時即侍左右每以故舊遇之僚屬罪數連
鐸上念鐸篤行皆不問時諸卿中詹徽以才勝鐸以徳
勝不動聲色而政務自理人咸愛之
論曰唐公重厚少文獨受眷知簡導春宫有以哉
　　郁新
郁新臨淮人洪武二十二年除户部度支主事賜名新
超陞戸部右侍郎陞尚書凡十三年綜理周宻而取民
有節上嘗問天下户口田賦地理險易計數新答無遺
謬時親王嵗禄米五萬石他賜物又萬餘新定嵗一萬
石并定郡王將軍中尉主君禄建文中調兵食効勞靖
難後復戸部尚書永樂元年言淮河間多淺灘趺坡阻
運舟請自淮安用船可載三百石以上者運入淮河沙
河至陳州潁溪口趺坡下復以淺船可載三百石以上
者運至趺坡上别以大船載入河至八柳樹諸處令河
南車夫陸運至衛輝入衛河輸北京二年上屯田賞罰
例三年卒
論曰郁公定諸王宗室詔禄之額及置漕□淺船轉輸
之制至今頼之乃者屬籍繁增禄入匱竭後將不繼漢
唐服窮親盡皆不得衣食縣官而四民之業俾得自效
載在典籍可考也安得起新與之議哉
　　詹同
詹同字同文徽州新安人元舉茂才異等為郴州學正避
亂黄州事漢為翰林學士承㫖兼御史甲辰兵下武昌
來見授國子博士陞考功郎中丙午為起居注命有司
訪求古今書籍因謂曰三皇五帝之書不盡傳於世後
鮮知其行事漢武帝購遺書六經始出雄才大畧後世
罕及吾每觀孔子之言如節用愛人使民以時真治國
之良規萬世師也吳元年上諭曰國史貴直筆昔唐太
宗觀史雖失大體然命直書建成事是欲以公天下也
予平日言行是非善惡汝等皆當直書勿隱自翰林待
制遷直學士陞侍讀學士上嘗諭曰古人文章明道徳
通世務如典謨皆明白簡易無深險怪僻之語孔明出
師表亦何嘗雕刻為文而誠意溢出至今使人誦之忠
義感激近世辭雖艱深意實淺近即使過於相如揚雄
何禆實用自今翰林為文但取通道術達時務者無事
浮藻洪武四年陞吏部尚書上言陛下起兵渡江以來
征討平定之蹟禮樂治道之詳雖有紀載尚未成書乞
編日厯傳于後世上從之命公與侍講學士宋訥為總
裁官七年五月大明日厯成自上起兵臨濠至六年癸
丑冬十二月凡征伐次第禮樂沿革刑政設施羣臣功
過四夷朝貢之𩔖莫不具載為一百卷公及宋訥又言
日厯藏之天府人欲見之有不可得臣請如唐太宗貞
觀政要分𩔖更輯聖政為書以傳天下後世上從之分
四十𩔖自敬天至制蠻夷凡五卷名皇明寳訓自後凡
有聖政史官日紀録之隨𩔖增入尋以翰林學士承㫖
致仕未幾復為承㫖翰林學士卒
　　開濟
開濟字來學一字學臣洛陽人以明經舉為府學訓導
陞國子助教與胡丞相善以疾罷歸訓徒里中洪武十
四年御史大夫安然薦濟有治才召試刑部尚書未幾
為真濟勤敏有為嘗奏令司置考功圖日書所行事稽
覈勤怠上喜賜大第十五年監察御史趙仁言曩以賢
良方正聰明正直孝弟力田列置郡縣政績少聞又聘
天下秀才以資任用臣愚莫若考其經明行脩達於政
事者為一等通曉四書才兼幹濟者為一等量才授職
往代舊官其既代之官就令布按二司覈其稱職平常
不稱職給文赴吏部再覈去留上覽其言謂濟等曰秀
才今徵至數千人宜嚴試授職濟等條議乞選有才識
文武之臣公暇延訪秀才以明經行脩為一科工習文
詞為一科通曉四書為一科人品俊秀為一科言有條
理為一科曉達治道為一科六科備者為上三科以上
為中三科以下為下不通一科者不在擢中上從之濟
敏慧有才辯凡國家經制田賦獄訟工役河渠事一算
畫即有條理可為世守人忌其才高又見上每召濟議
事謗言遂起竟暴卒
論曰開公以名世才通達政體言聽計從幸矣竟不免
于讒口讒説之堲有以哉
　　吳伯宗
吳伯宗金谿人洪武四年進士第一人時初開科取士
賜袍笏冠帶擢禮部員外郎命與學士宋訥同脩大明
日厯胡惟庸方用事欲人附已伯宗性剛直不肯下惟
庸恨之八年惟庸竟中伯宗謫居鳯陽論時政因言惟
庸專恣不法不宜獨在中書辭甚剴切上得奏即召之
還十二年進講東宫陳正心誠意之説明年改翰林典
籍上製十題命賦援筆立就詞語峻潔上曰伯宗才子
除太常寺丞辭改國子司業又固辭忤㫖貶金縣學教
諭至召還翰林檢討十五年初設殿閣學士伯宗為武
英殿大學士十六年冬坐弟仲宴為三河知縣謬薦人
詞連伯宗復為翰林檢討明年卒所著有南宫使交成
均玉堂諸集
論曰吳公以首科及第受知聖主簡直宻勿可謂遇矣
而旋起旋廢才不究用謂非命耶
　　吳沉
吳沉字濬仲金華人博學善屬文洪武十二年薦授翰
林侍制應對失㫖左遷渭源教諭未行改翰林典籍陞
東閣大學士十六年進精誠録三卷上命沉為叙時撰
千家姓沉為表進未幾考功劾怠事降侍書尋改國子
博士致仕嘗著辯言孔子封王為非禮自是布政使夏
寅祭酒邱濬皆以封孔子王及諡為非禮
論曰吳公議孔廟事百五十年始行之讀所撰千家姓
多異其不見傳何也
　　劉三吾
劉三吾字如孫以字行初名崑茶陵人洪武十七年通
政使茹瑺薦徵至老矣應對詳慎除左贊善歴陞翰林
學士博學通經史文章典麗既入翰林備顧問每預宻
議懿文太子卒上意在文皇問公對曰太孫年富子没
孫承適統體也即立燕王置秦晉二王何地上遂立建
文君為皇太孫十八年三月上省躬録上命儒臣編古
帝王祭祀灾祥感應可為鑒戒者為存心録既又命公
編漢以來灾異之應臣下者為書賜名省躬録二十六
年以婿趙勉為戸部尚書坐罪乞免官未幾又復學士
上厭表箋多諛詞纎巧命公及右贊善王俊華撰定頒
天下尋暴卒
論曰劉公耄年遭遇潤色洪業翊贊經綸詞命典實卓
然名家可不謂有學有守者哉
　
　
　
　
　
　
　
　
　今獻備遺卷五
欽定四庫全書
　今獻備遺卷六　　　　　明　項篤壽　撰
　　楊士竒
楊士竒名寓以字行江西泰和人也少孤好學郡縣交
舉皆不就革除間翰林脩撰王叔英薦之徵入翰林任
編纂授齊府審理副文皇即位擢編脩時方開内閣命
解縉黄淮胡廣胡儼楊榮金㓜孜及士竒七人處其中
典機宻尋陞侍講仁宗皇帝立為皇太子兼左春坊左
中允嘗於文華殿呈大學講義上曰先儒謂堯典克明
峻徳章一部大學皆具士竒對曰二帝三王脩身治天
下者皆大學之道上曰孟子道性善言必稱堯舜講説
之際以古為證庶幾易入侍講學士王達講乾九四舉
儲貳為説皇太子以問士竒對曰此出宋儒胡瑗曰與
常人言亦舉此説乎士竒曰程子嘗言卦中六爻人人
有用且王昭素嘗為宋太祖言之講臣非有據豈敢妄
出意見皇太子嘗閲文章正宗喜之士竒曰徳秀真儒
其著大學衍義尤有益君臣皇太子取視命刻之饒州
人朱季友獻所著書斥濂洛關閩之説上怒曰此儒賊
也羣臣請罪之士竒曰當火其書毋令惑人從之廣東
布政徐竒朝京師以嶺南藤簟諸物將遺廷臣或得其
目以進上閲無士竒名獨召問故士竒曰竒自都給事
中受命赴廣廷臣皆作詩文贈之故有此餽臣時病偶
不與為物甚㣲受否亦未可知上意乃解禮部尚書鄭
賜為侍郎趙羾所間憂搆疾暴卒上以問諸臣士竒曰
賜病數日但未敢即安耳上曰㣲汝言幾誤疑之賜本
君子第才不足耳六年冬詔廵狩北京命士竒視草上
稱善又命與諸尚書觀之兵部尚書劉儁曰道中供帳
皆已自備請以有字易自字士竒善之奏用儁言明年
駕幸北京皇太子監國命士竒同蹇義等輔導贊善王
汝玉每以詩法進皇太子以問士竒對曰詩以言志明
良喜起之歌南薰之詩可見舜之志漢高祖大風唐太
宗雪耻除兇之作所尚者霸力非王道漢武秋風辭志
氣已衰若隋煬帝陳後主皆淫靡不足道殿下講道之
暇兩漢詔令皆可娛意禆益治道詩非所急也皇太子
曰儒者作詩否士竒曰儒者固作詩然儒品不同有道
徳之儒有經濟之儒專意詞章君子謂之俗儒人主尤
當辨此皇太子喜讀易命取朱子本義纂其要以進名
周易直指士竒因進曰易固為卜筮作然脩齊治平之
道悉具請編緝以備觀覽書成名曰周易大義九年上
還南京召問東宫果何如以孝敬對使言其實對曰有
事宗廟祭品祭器皆親閲每進御用物皆親閲封識車
駕北征不敢寧居恒日中昃始食駕還而後即安上曰
此子道當然士竒曰古聖賢亦皆盡其當然者耳且殿
下天資高或有過未嘗不知知之未嘗不速改其存心
以愛人為本將來必不負付託之重上悦十二年正旦
日食先是上以問羣臣曰正旦日食行賀禮否禮部尚
書吕震曰日食與朝賀不同時當賀侍郎儀智曰終然
同日宜免賀士竒曰日食大變宋仁宗時元正日食富
弼請罷宴徹樂宰相吕夷簡不從弼曰萬一契丹行之
為中國羞後有還自契丹者言彼是日罷宴仁宗悔之
今宜免賀上曰君子愛人以徳士竒智言是也遂免賀
及宴十四年上聞高煦有異志疑未決獨召問士竒對
曰漢王始封雲南不肯行改青州又不肯行今知將遷
都北京惟欲留守南京天下疑之惟陛下善處以全大
恩上黙然後數日悉得其狀大怒縶之西華門内皇太
子力救乃命削兩護衛處之樂安州曰此去北京邇即
作禍可朝發夕擒也是年冬周王楚王來朝謁孝陵上
命皇太子皇太孫及諸皇孫陪謁以問翰林諸臣拜位
當何如士竒對曰二王尊屬當分列居前東宫稍後居
中皇太孫又後亦居中諸皇孫與太孫同班而分列兩
傍上出片楮所書位次與士竒言合下有六字未書授
士竒筆足之遣人持赴陵所遂以宸翰賜士竒上命擇
廷臣侍皇太孫講讀士竒以儀智薦衆老之士竒曰智
道理明執守正老成正大廷臣無比上曰智雖老識大
體能直言不阿向言元旦日食宜免賀可謂得人矣仁
廟即位進禮部侍郎兼華蓋殿大學士尋陞少保進少
傅詔減冗費惜薪司例賦北京山東棗八十萬斤為香
炭之用士竒奏減其半尚書吕震言于上曰今喪服已
踰二十七日請如太祖倣漢制易吉服上未答震徧語
羣臣易吉士竒曰今未可比此例蓋洪武中有遺詔且
仁孝皇后崩太宗皇帝衰服後仍素衣冠絰帶者數月
今可遽即吉乎明旦上素冠麻衣麻絰出視朝文臣惟
士竒武臣惟英國公張輔如上所服既罷朝上諭左右
大臣曰吕震奏當易服梓宫在殯吾豈忍之士竒所執
是也張輔知禮文臣乃不如邪時天下諸司來朝兵部
尚書李慶言民間畜馬蕃請令朝覲正佐官領馬嵗課
其息士竒奏言朝廷求賢任官今乃使養馬而課責與
民同豈貴賢賤畜之意乎不報士竒復極論之陜西按
察使陳智亦言畜馬不便詔止散馬已領者准官員乗
馬例勿責其息上監國時御史舒仲成常以事忤㫖後
陞為湖廣按察使因他事逮治士竒疏曰向來得罪者
陛下即位多宥之今追理仲成即詔書不信上即命罷
治仲成大理少卿弋謙言事過激上免謙朝士竒曰陛
下使謙因言取咎人將謂朝廷不能容直言遂令朝如常
且令百官言事毋以謙為戒上賜璽書加勞且製楊貞
一印賜之上嘗論科舉事曰北方學問不逮南人士竒
曰長材大器多出北方如取百人則南六十人北四十
人則無遺材矣宣廟即位遂行之元年高煦反上親征
罪人既得尚書陳山請移師襲趙王上問楊榮榮贊決
之士竒不可曰太宗皇帝惟三子今上惟二叔有罪者
固不可恕無罪者自宜加厚上不懌而止駕還言者猶
未已上皆不聽特召士竒問之對曰趙王於陛下最親
當思曲加保全之豈可惑於羣臣乃命廣平侯袁容都
御史劉觀持璽書往諭趙王得書喜曰吾生矣即獻䕶
衛上表謝恩而言者頓息二年安南黎利乞立陳氏後
上召士竒與楊榮謀之榮曰永樂中費數萬人命得此
至今勞者未息困者未蘇因其請而與之便士竒曰榮
言當從數年來兵民困于交阯極矣願勿疑上意遂決
七年建議方靣及郡守請令京官三品以上及布政按
察使薦舉吏部審其可用奏授以官後犯贓罪併坐舉
者軍民中有才行卓異及智勇精於武略者亦宜察舉
唐虞之世罰弗及嗣今極刑之家有賢子弟例不許進
用非鯀殛禹興之意也上皆從之正統初數上書言軍
國大計多見采聽進少師柱國八年卒年八十贈太師
諡文貞士竒有文學立朝四十年公正不阿論事必當
大體常扶君子而抑小人取人必先徳行而後才能總
裁三朝實録悉徵諸實尤篤於故舊解縉尹昌隆之死
言於仁皇皆存其後所著有三朝聖諭録及東里文集
行於世
論曰世稱相業必曰三楊而文貞尤為稱首歴事五朝
既專且久其所匡贊動必以正可不謂貞乎夫其勲徳
文學人已罕儔而休休樂善無少媢嫉斷斷大臣庻其
近之矣
　　楊榮
楊榮初名子榮字勉仁福建建安人也洪武末舉鄉試
第一㑹試第三登進士擢翰林編脩文皇即位更名榮
簡入内閣典宻務榮年少警敏一日晚上出右順門召
内閣諸臣獨榮在上出示江西三司所奏吉安鄉民之
嘯聚者已悉復業蓋朝廷初遣行人許子謨齎勅撫諭
子謨行將一月又遣都督韓觀率兵繼之如撫諭不下
即加兵及是奏至上諭榮曰觀不至不下其降勅褒觀
對曰計發奏之日觀尚在中道不足褒從之時四方事
殷上時至閣中閲所治稱㫖進脩撰復進侍講五年奉
命往甘肅視邊還稱㫖七年春扈從北京甘肅總兵何
福奏言托克托布哈等率所部來歸命榮馳往處置還奏
上悦命持節即中軍封福為寧逺侯八年扈從北征巴
尼雅實哩重脩高皇帝實録為總裁十年甘肅守將西寧
侯宋琥奏叛冦婁達罕逃居齊勤蒙古衛將為邊患時
豐城侯李彬鎮陜西勅彬勦之且命榮往與彬計度可
否還奏餉艱沍寒小醜不足煩王師命罷征亡何叛者
復歸十一年從狩北京十二年扈從征衞喇特既還脩性
理五經四書大全榮為總裁十四年陞翰林學士十七
年進文淵閣大學士十八年扈從北征是冬將西征親
藩奏建文中江西所集民兵可徵用上出奏示榮對曰
陛下命罷之已二十年矣今復徵非信遂寢三殿災陳
便宜十數事皆見施行尚書夏原吉以兵餉不給坐繫
侍讀李時勉數言事上怒榮悉為辯解兩從北征軍務
悉以委榮中道軍餉不繼請班師詔可浙江奏麗水政
和山冦刼掠請合兩省兵討之榮言愚民為有司所苦
耳願遣使撫諭不足煩兵上從之師次榆木川文皇帝
上賔凡喪禮軍務悉決于榮馳歸報仁皇帝即位進太
常卿進太子少傅兼謹身殿大學士陞工部尚書賜䋲
愆糾謬銀圖書文廟暨仁廟實録皆榮總裁宣徳初髙
煦反榮首勸親征扈從討平之馬騏激變交阯黎利叛
偃兵息民榮有力焉是年八月車駕廵邊至遵化聞敵
逼塞下以道隘師難竝進上率鐵騎數千先馳擊之文
臣獨榮從既還陞少傅正統初脩宣廟實録榮復總裁
書成進少師五年謁告還京道卒贈太師諡文敏榮闓
疏果毅遇事當為奮前不疑議刑辟片言立決務歸寛
恕勤職事盛寒暑及小疾未嘗少怠於四夷邊徼事及
邊將勇怯靡不通知内篤孝友睦婣之行喜賔客濟窮
恤患無問疏戚貴賤大小皆歸心焉所著有北征記及
文集行於世
論曰文皇帝頻征朔漠文敏輙扈從與宻謀善斷大事
當是時稱西楊文學東楊政事國家有大議文敏一言
決之彭惠安公贊文敏曰文武通才信矣哉
　　楊溥
楊溥字𢎞濟湖廣石首人也登革除庚辰進士授翰林
編脩永樂初仁宗皇帝正位東宫陞司經局洗馬兼編
脩一日東宫觀漢史嘆張釋之不易得溥進曰釋之誠
賢然非文帝寛仁何由得行其志臣以為釋之在漢不
易得如文帝三代而下不易得也退采文帝事編為事
𩔖以獻仁廟喜甚賜書褒美漢庶人搆陷宫官下錦衣
獄十餘年家人供食數絶糧又上命叵測方勵志讀書
不輟每對人曰朝聞道夕死可也甲辰仁皇帝嗣位榮
獲釋拜翰林學士進太常卿兼翰林學士宣徳正統間
入内閣歴官少保兼禮部尚書朝廷大制作多出其手
時名臣稱三楊文貞江西人為西楊文敏因居第為東
楊而溥以郡望每書南郡乃號南楊溥謙恭小心接吏
卒亦不敢慢鄉試時胡儼典文衡批其文曰初學小子
當退避三舍老夫亦讓一頭地又曰他日立玉階方寸
地必能為董子正言不效公孫𢎞阿曲也遂薦第一世
稱儼為知人後儼為祭酒溥在禁垣執門生禮不衰儼
亦不辭人兩高之
論曰文定遭䜛幽繫十有餘年苦心力學不改故初卒
致通顯居高思危謙虛下士靖共事君迹其勲徳亦文
貞文敏之流匹也世稱三楊詎不信然
　
　
　
　
　
　
　
　
　
　
　
　
　
　
　今獻備遺卷六
欽定四庫全書
　今獻備遺卷七　　　　　明　項篤夀　撰
　　解縉
解縉字大紳江西吉水人也少穎悟絶人日記數千言
終其身不忘年十八舉江西鄉試第一人洪武二十一
年進士廷試所對䇿過髙讀卷者抑寘三甲時兄綸及
妹婿黄金華同登第髙皇帝喜授綸祠祭主事縉與金
華皆中書庶吉士日侍左右甚見愛重數召見論議上
諭縉曰爾試舉當今施政所宜直述以聞即具奏言陛
下得國之正非唐宋所及取天下於羣盜救生民於塗
炭徐定燕都市不易肆而女寵外戚寺人藩鎭之患銷
融底定皆處之有法矣不邇聲色不殖貨利不為遊畋
無愧三代聖王矣惟願喜怒一聽於天理而推誠任使
不以察為明又言畏民者畏天之本治心者治民之本
令不必數改刑不宜太繁法司近有朋姦罔上倚法為
姦二條人無所措手足矣御覽之書宜集唐虞夏商周
孔及濓洛關閩之言隨事𩔖别以備勸戒六經殘缺莫
甚禮樂宜正禮經及訪求審樂之儒作樂書祀天宜復
掃地尊祖宜備七廟太常不可肄俗樂僧道之壯者宜
黜之使復人倫經呪之妄者宜火之以杜誑惑斷瑜伽
之教禁符式之科絶鬼巫破淫祀以正風俗進人當擇
賢否授職當量重輕今大誥有不為君用之罪則仕者
不復擇矣古者鄉隣善惡必記今雖設申明旌善二亭
而無黨庠鄉學之教互知之法雖嚴訓告之方未備宜
取古人治家睦隣之法如吕氏鄉約及鄭氏家範布之
天下世臣大族率先以勸旌之復之以為民表而教化
興矣近世狃於宴安墮城池銷鋒鏑諱言兵事一旦或
有不測之虞何以為備宜勅有司以時脩城浚濠教民
以農隙習兵且乞設武舉以收異材脩復書院以養賢
極刑之禁慮有遺材給配婦人恐傷節義書奏上奇其
才拜江西道監察御史時都御史袁泰怙勢不法縉上
章劾之泰雖獲宥而直聲益振上慮縉為衆所傾召其
父諭之曰人才甚難大器晚成其以而子歸益進其學
復諭縉曰朕於爾義則君臣恩同父子歸其益盡心於
古人後十年來朝朕大用爾遂侍父歸數嵗髙皇帝上
賓赴臨忌縉者謂赴臨非詔㫖坐謫河州歲餘召還以
為翰林待詔文皇帝初首問縉旣見寘諸左右深信任
之凡詔勑及大制作悉出縉手每預宻議寵賚殊厚陞
侍讀進侍讀學士上初與武臣邱福等二三人議建儲
文臣惟金忠預焉皆靖難功臣也武臣咸請立髙煦上
不聽獨召縉宻議旣定秘不發明年冊立仁廟為皇太
子封髙煦為漢王拜縉翰林學士兼右春坊大學士又
明年福等初議頗泄髙煦譛於上遂出為廣西布政司
右叅議而李至剛復誣縉改交阯八年入奏事京師時
文皇帝北征見仁廟而歸駕還髙煦言縉徑歸無人臣
禮遂徵下獄後三年病死獄中仁廟即位特官其從子
禎期為中書舍人縉負奇才名聞中外嘗脩髙皇帝實
録及永樂大典皆為總裁性孝友重義輕利篤於故舊
喜引拔士類文翰皆精絶嘗語人曰寧為有瑕玉不作
無瑕石中人張興恃寵笞人於左順門下縉過之厲聲
叱曰御座在此敢爾横邪興俛首歛退同官有失在上
前率引為已過文皇帝嘗與縉論羣臣御筆書蹇義等
十八名命各䟽於下於義曰其資厚重而中無定見於
夏原吉曰有徳有量而不逺小人於劉儁曰雖有才幹
不知顧義於鄭賜曰可為君子頗短於才於李至剛曰
誕而附勢雖才不端於黄福曰秉心易直確有執守於
陳瑛曰刻於用法好惡頗端於宋禮曰戅直而苛人怨
不恤於陳洽曰䟽通警敏亦不失正於方賔曰簿書之
才駔儈之心旣奏上以授仁廟曰李至剛朕所洞燭餘
徐驗之仁廟因問縉建文所用諸人對曰此皆洪武中
人才往事不足論復問尹昌隆王汝玉對曰昌隆君子
而量不宏汝玉文翰不易得所惜者市心耳後十餘年
仁廟出其所奏十人者以示楊士奇且曰人率謂縉狂
士縉非狂士向所論皆定見也
論曰昔賈生通達國體遭遇漢文坐困絳灌廢死長沙
解公論奏切中世務皆可施行人倫檢鏡十不失一遭
際兩朝不數年遂參大政可謂遇矣甚哉䜛人之罔極
也語曰髙才不達直木先伐何足恠哉
　　胡廣
胡廣字光大吉水人革除庚辰擢進士第一賜名靖授
翰林院脩撰文皇帝入正大統復名廣拜翰林學士兼
左春坊大學士為上所知一時制命多出其手詔脩五
經四書性理大全命廣總裁扈從北征出居庸入大漠
王師所至皆廣所紀癸巳再扈從出塞禮部郎中周訥
奏請封禪羣臣多以為言上皆不聽廣作却封禪頌上
之丁母憂召還上問百姓安否對曰安但郡縣窮治姦
惡外親為民厲耳遽詔罷之進文淵閣大學士兼官如
故卒贈禮部尚書諡文穆仁廟初加贈少師
　　金㓜孜
金㓜孜者名善以字行臨川人洪武末中進士乙科授
戸科給事中文皇帝即位改翰林檢討簡入内閣陞侍
講昭皇帝在東宫時作春秋要㫖以進永樂五年陞右
春坊右諭徳兼侍講七年駕幸北京及累征北漠㓜孜
多從陞翰林學士仍兼諭徳詔脩五經四書性理大全
為總裁官預脩髙皇帝實錄十八年拜文淵閣大學士
仍兼翰林學士二十二年復從北征士卒多道病思歸
文皇帝問羣臣㓜孜具以實對請班師上從之㑹宫車
晏駕凡喪禮軍務皆㓜孜與楊榮決焉仁廟即位進戸
部右侍郎仍兼文淵閣大學士翰林學士尋陞太子少
保兼武英殿大學士賜銀圖書文曰繩愆糾謬洪熈元
年兼禮部尚書有詔法司論死罪多寃抑者自今臨決
必㑹大學士同審㓜孜與焉宣廟即位脩兩朝實錄為
總裁宣徳六年卒所著有前後北征録
論曰胡金二公皆以文學遇主致身清華即鴻議宻謨
不可得聞而胡却封禪金勸班師持正不足多乎
　　胡儼
胡儼字若思江西南昌人也洪武中㑹試乙榜授華亭
教諭改授長垣上䟽乞近地便養親詔許之改饒之餘
干遂著為令己卯薦陞桐城令政務便民奏免積逋邑
中多虎禱於神害遂除嘗督漕至三山值大風雪中流
有覆舟命僕夫急援之全活者衆捕蝗道見餓死者命
掖就民舍給以藥食是夜風雨大作所全活數百人壬
午文皇帝入正大統召試稱㫖授翰林檢討陞侍講簡
直内閣凡有顧問必審度而對甲申陞左春坊諭徳尋
拜國子祭酒庚寅上北征命以祭酒兼侍講掌翰林院
事輔皇太孫監國在講筵凡古今治亂得失必反覆開
陳及官祭酒以身率士文皇帝甚禮重之幸太學賜坐
講經賚予優渥時國子生有以故告歸者皆坐戍以儼
言獲免洪熈間引疾加太子賓客致仕家居二十餘年
以徳望重天下正統八年卒
論曰胡公以身為教不言而諸生化之語曰前有宋胡
後有李陳信哉
　　黄淮
黄淮字宗豫永嘉人洪武三十年進士為中書舍人靖
難初召見訪政務稱㫖每朝解縉及淮立御榻左備顧
問論議宻務令入内閣專掌制勑旣又選五人與共事
名直文淵閣上北征長沙妖人李法良反遣豐城侯李彬
及淮侍太子擒法良十二年坐奉表迎上不敬逮詔獄
凡十三年獄中有省愆集自省錄獻陵即位出獄中陞
通政使兼武英殿大學士仍入内閣獻陵大漸太子在
南京未至中外洶洶西楊及淮佐鄭襄二王監國候太
子至憂危嘔血宣徳二年請老上賜塟父來謝賜遊西
苑與公侯伯師傅尚書十一人俱肩輿登萬歲山宴山
麓比辭又宴太液池諭淮曰明年朕生日卿其復來至
期淮至上喜八年適禮部㑹試命與學士王直充考試
官正統十四年卒年八十三謚文簡永樂初黨獄大起
南人避北官者又有編戍法淮言不可阿嚕台歸欵欲
并女真吐蕃東西諸部落聽其約束請朝廷出誓詞鐫
金定集諸國磨酒中飲為盟衆議且從之公言邊塞勢
分易制併力一心後患滋大此奸謀不可許文皇善公
言顧左右曰淮如立髙岡逺覽爾輩直平地見目前耳
初同入閣者七人胡儼早休胡廣先卒解縉没詔獄惟
西楊秉政最久東楊謀幄最宻竝總脩累朝實録而淮
圜土十年家食餘二十年
　　髙穀
髙穀字世用揚州興化人永樂十三年進士改庶吉士
二十三年改春坊司直郎洪熈初為翰林侍講正統元
年楊文貞薦充講官脩實錄景泰初進工部尚書兼翰林
學士是年邊數請使迎上皇侵我上谷雲中急議相顧
忌不能决中書舍人趙榮毅然獨請往穀壯榮解金帶
贈榮曰子忠義人也上皇將至言奉迎禮宜厚㑹有千
戸龔遂榮投匿名書公所袖入朝傳示羣公卿言官䟽
聞上詰匿名書從何所得穀曰得自臣所遂榮恐累穀
自縛闕下下詔獄上亦不深罪遂榮也二年進少保東
閣大學士明年廢東宫立懷獻為太子穀悲憤不敢争
加太子太傅亦不敢辭是時内閣不相能上䟽言經筵
日講關係聖徳尤在得人遂薦大理少卿陳詢侍講楊
鼎充日講官左都御史王文大理卿蕭維禎庶子王恂
入内閣上令詢鼎侍經筵文遂得入内閣文旣入内閣
又輒與穀相擠五年勑穀視南畿灾尋還朝力救都給
事中林聰得不死七年進少保大學士謹身殿是年陳
循及王文皆以子不得舉訐順天考鄉試官劉文介公
儼上令穀覆試穀曰貴胄與寒畯爭進已不可况從而
為之辭奏斥林廷一人事遂已裕陵復辟内閣諸臣皆
流放竄殛英宗曰穀在内閣每議迎駕及南内事輙左
右朕穀無他膓可致仕穀官至台鼎而家業蕭然敝廬
瘠田僅足衣食身没未幾子孫貧窶方毅端靖潔亷無
私卓然有古大臣之風成化初姚文敏旣請諡王佐鄺
埜又上言穀鯁直不回端亮有守始以翰林學士侍英
宗經筵入内閣輔政孜孜為國恪持公論景泰間力主
遣使迎鑾之議及其還駕獨建備禮郊迎䇿天順初以
老疾乞歸田里遂卒于家進退有道始終不渝得贈太
保諡文毅
論曰黄文簡勤愼詳宻見危能安髙文毅亷靖端方臨
難不懼迹其保䕶儲宫十年瀕死力主迎鑾以忠謹稱
可謂大臣也已
　　吕原
呂原字逄原秀水人正統七年進士第二入翰林時選
翰林講讀官裴綸杜寧謝璉王玉江淵陳文李紹商輅
劉俊及原十人習制誥於東閣十四年罷景泰中倪謙
及原教内官黄賜等書于文華殿東廡上一日至廡中
命二人講倪講詩國風原講書堯典上悦問二人官謙
對臣左中允兼翰林侍講公對臣右中允兼侍講上又
問中允講讀官品對曰皆正六品上曰品同安得相兼
令左右取官制覽顧二人曰進汝二人講讀學士兼中
允他日上再至二人遷坐旁壁下上曰何跼蹐乃爾二
人頓首對君父嘗臨坐臣子避不敢當上喜後至館輒
立語或東西行不復坐天順初改通政左叅議仍兼侍
講入内閣尋陞翰林學士石曹寵用事知敬原朝㑹衣
青袍亨笑曰行為先生易緋不答未幾岳正曁原列上
石曹罪状䟽留中不𤼵曹石恐謀摘承天門灾詔中有
訕語上大怒召對近臣曰正大膽固敢爾原素謹厚左
右正何也岳旣去原得留與李賢同在内閣李通達見
事立斷原守正謹恪稍濟之持重脩大明一統志充總
裁官居母憂尋卒贈禮部左侍郎諡文懿
論曰吕公醇徳至列曹石罪状何其直也人有不為而
後可以有為信矣惜以𢎞徳淪促齡謂非命耶公子太
常㦂㦂子京兆言言子鄉貢進士科進士程及穆皆以
文學行藝紹其家聲科旣死室無寧嵗天之報施善人
其何如哉
　
　今獻備遺卷七
欽定四庫全書
　今獻備遺卷八　　　　　明　項篤壽　撰
　　蹇義
蹇義字宜之重慶巴縣人也洪武乙丑進士授中書舍
人受知髙皇帝奏對稱㫖初名瑢偶奏事畢上問曰汝
蹇叔之後乎御書義字賜之以易舊名革除年擢吏部
右侍郎文皇帝即位轉左侍郎尋陞吏部尚書時政令
制度有非洪武之舊者詔悉復之義言損益貴適時宜
上從之或有譛義者上不聽永樂二年冊立仁宗為皇
太子以義為詹事七年駕狩北京輔皇太子監國中外
庶務惟諸王及邊逺奏請達行在所餘悉啟聞處分義
明習故典識達政體不動聲色而事賴以濟命兼禮部
事職務塡委處之裕如十七年丁父䘮歸有詔起復詣
北京謝上慰勞遣中官䕶送歸南京明年從皇太子朝
北京遂命巡撫應天諸郡問兵民疾苦及文武吏賢否
而陞黜之義言國家多事過以法繩吏人将不勝乃黜
其太甚者數人餘弗問兵民利弊當興革者具奏行之
仁宗即位進少保兼吏部尚書尋進少傅又進少師賜
銀圖書文曰繩愆糾謬宣宗即位監脩兩朝實録成賜
白金文綺鞍馬扈從征庶人髙煦還寵賚甚厚復從巡
邊既還上憫義年老不欲任以煩劇乃輟吏部事日侍
左右備顧問繼賜銀圖書曰忠厚寛𢎞以象徳也賜第
大明門内累命中貴人進式皆不稱上親畫圖以命工
戒十日落成厯少師九載考滿降勑褒諭賜宴禮部宣
徳十年薨于位贈太師諡忠定
論曰蹇忠定厯事五朝以忠實受知遇文皇北征委以
國事不動聲色而天下宴然官冢宰者幾三十年取人
先純朴而黜浮華故永宣之間士風吏治龎厚可觀秦
誓所謂斷斷兮無他技者公有之矣
　　夏原吉
夏原吉字惟喆湖廣湘隂人也父時敏洪武初以布衣
徵授湘隂教諭母廖氏夢三閭大夫降其室而生原吉
以鄉舉士入大學選入禁廡寫誥髙皇帝幸書所見原
吉丰儀及書法特賜襲衣復命人窺諸書生原吉端坐
正書儼如上前使者還報上心喜之授戸部四川部主
事陞戸部右侍郎充採訪使巡撫福建所過考察吏治
咨訪民隱人咸悦服時楊榮在諸生中公識拔之出鎭
蘄州文皇帝入正大統轉左侍郎踰月陞尚書永樂初
兩浙諸郡大水三奉命往治發浙西兵民十數萬䟽決
壅滯自松江黄浦東北入于海水患乃息民饑奏𤼵廪
三十餘萬石賑之召還掌部事首請裁冗食省浮費均
出入平賦役禁勢要中鹽及富室專錢鈔之利革包攬
戒侵欺清倉場廣屯種皆宜定立規制以頒行天下上
嘉納之四方有水旱災異必以聞嘗手書倉庾庫帑及
丁戸田賦盈縮之數袖中檢畫上臨朝問天下糧儲幾
何原吉具對不爽上益重之時賞靖難功大封親藩討
邊境建宫殿増置武衞百司所費億萬處之裕如不以
擾民初建北京採宫殿材於東南命督運仍給官校得
從便宜顧善拊循人樂盡力七年扈從巡幸北京命兼
行在禮部都察院事復兼刑部上親征北地皇太孫留
守北京命原吉輔導兼掌行在六部都察院大理寺事
庶政脩舉京師肅然扈從還南京尋命輔皇太孫周行
鄉落以觀民俗至村店取虀黍先嘗以進皇太孫皇太
孫為嘗虀一莖黍數匙有犯駕者皇太孫欲罪之原吉
言上命所至毋擾民罪之非上意也乃止召見鄉老長
令陳民間疾苦賜髙年帛表節義給孤獨駕還有兎逸
出道左太孫將馳射原吉進曰豐草中多狐䑕穴縱驥
馴御習能保不測之蹶乎太孫為罷射初上命指揮周
敬邏從卒擾民者敬執數人太孫使釋之敬不肯太孫
召繫敬原吉進曰上有命而卒違之不罪而又繫執者
是重違命也不如釋之因而厚賜以勵其直太孫立出
敬勞以羊酒輔皇太孫閲武于郊考九載滿上親宴于
便殿監脩髙皇帝實録十九年三殿災詔求言主事蕭
儀言徙都北京非便上震怒寘之極典而六科十三道
相繼言之上命諸大臣與言官跪午門前對辨親御門
樓視之都御史陳英等迎合意㫖抗言御史給事中皆
白面書生不知大計宜重罪上命中人出問對辨云何
諸大臣皆紛然啐罵言官妄言原吉獨從容奏曰臣等
罪也科道言是上宻命中人復問原吉對如初上兩宥
之或咎原吉背初議原吉曰不然天威嚴重吾輩厯事
久言雖失幸上憐之若言官得罪所損不細衆嘆伏交
阯平上問原吉陞賞孰便對曰賞費一時有限陞費後
日無窮臣誠愚多陞不若重賞西域法王來朝上将親
勞原吉諫止之他日法王見便殿上命原吉拜長揖而
已上曰卿何木强耶山東唐賽兒反逮至妖黨三千餘
将盡誅之命原吉審録皆商人被脅非眞賊奏請原宥
詔可衆遮道呼原吉曰公生我原吉叱之曰爾等罪當
誅此上恩也陜西賊僞稱金輪王報至上議命将討之
原吉言亂止數人脇從者衆若遣将必多殺以希功請
遣廷臣愼重有謀者往擒其首餘當自定從之谷庶人
謀逆上問長沙居人通謀否對曰謀出自彼何預居人
臣敢以百口保之竟免究上将親征北地原吉言今邊
儲不足請遣将無煩六師忤㫖繫内官監獄仁廟嗣位
即日復戸部尚書加少保未幾加太子少傅尚寶袁忠
徹以相術得幸文皇帝上以其言不遜首欲誅之原吉
曰忠徹言誕罪固當誅今山陵未畢而遽刑近侍柰先
帝所愛何乃罷忠徹官賜繩愆糾謬銀圖書侍講李時
勉廷諍過激上大怒原吉曰時勉小臣言過豈能損聖
徳願少霽威下法司議罪從之宣徳初監脩兩朝實錄
髙煦反上親率六師擒之原吉扈從還賜白金文綺及
閽人三復賜金銀圖書八其一曰含𢎞貞靜葢象徳也
嘗侍遊西苑詔騎從原吉騎後乗輿甚邇從者私相問
曰前龍衣而髯者非至尊乎上聞之還顧原吉恐懼下
馬頓首謝曰天威咫尺而臣不能肅下罪萬死上笑曰
朴實哉卿𨽻也人賜鈔十五貫復命登御舟遊太液池
上顧謂原吉等曰以操以御羣卿之力君臣之義休戚
是同上射鳬獲之旣烹上躬割以啗原吉且手酌玉觥
以嚼曰卿於朕啟沃良多今老矣扈從巡邊還賜寶刀
上念原吉春秋髙命解職務而仍其祿朝夕侍謀議恩
遇益厚家有御賜名馬性甚靈每召命将至輒蹄嚙閽
者以報原吉具衣冠出而中使至矣上嘗命尚方賜原
吉翠甌一旣拜賜上笑曰卿夫人得無競乎復加賜一
又命製束髮小玉冠二上用其一以一賜原吉曰使卿
之子孫知吾君臣一體也五年薨贈太師諡忠靖原吉
孝友徳量寛𢎞人莫測其際吕尚書震為子乞官上以
問原吉請與之或謂之曰彼昔奏公公忘之耶原吉曰
吾自得罪彼何與焉平江侯陳瑄靖難時嘗欲害原吉
後原吉薦瑄總漕又内賛其所請以濟國事二公深敬
服嘗言處有事當如無事處大事當如小事若先自張
皇則中便無主矣每論大政決大疑皆從容裁决莫能
易也薦人自布衣至公卿其人不知引用周忱黄福李
隆論救尚書郭敦金濓都御史劉觀及郎中李暹諸如
此類不能盡述焉
論曰北都初建庶務草創大者如宫殿諸司封建征討
財用四出而夏公從容經畫節縮浮冗以資計度天下
宴然留守北京兼理諸曹繽紛厖錯迎刄而解贊襄帷
幄無非讜謨薦引士不啻已出與忠定同徳同心可謂
謀斷兼資才徳並優者矣
　　胡濙
胡濙字源潔常州武進人生而髮白彌月乃黒在姙母
李氏夢僧以花遺之覺而生濙亾何有僧來索觀濙見
僧即笑僧曰此吾師後身也命我來見以笑為驗今果
然聞者異之洪武庚辰登進士授兵科給事中永樂改
元奏對稱㫖陞都給事中丁亥文皇帝察濙忠實可託
命巡遊以訪異人為名凡十有七年轍跡幾遍天下雖
窮鄉僻邑無不到者在湖廣尤最久丙申還朝進禮部
左侍郎復出巡浙江癸丑自沔襄還朝時文皇帝征北
境駐蹕宣府馳謁行在所上方臥不出聞濙至喜甚起
見濙勞之曰卿驅馳良苦賜坐與語凡所厯山川郡縣
民情休苦悉陳説上欣然不復疑慮比退漏下四鼓矣
仁廟監國時飛語上聞上屬濙往察之濙至即所見七
事皆孝敬宻䟽以聞上覽之大悦仁廟即位聞濙有宻
䟽疑之乃轉太子賔客兼南京國子祭酒一日閱章奏
得濙宻䟽深嘉之章皇帝即位復禮部左侍郎兼官如
故還任行在禮部事宣徳改元進尚書髙煦反濙贊上
親征事平受上賞賜第給閽者戊申賜銀章四生日賜
宴於其第八月扈從邊己酉命兼詹事府事五月扈從
北巡辛亥命兼行在戸部事御製詩賜濙及蹇義楊士
奇楊榮四人而已因賜宴盡醉而罷新建禮部成命光
祿設宴大臣皆往賀濙立石㕔事以紀之每燕見上輒
問曰卿有何言奏入即施行之正統初寵任益隆凡軍
國重務濙悉與聞己巳上親征北地留守京師進太子
太傅景泰初進少傅兼太子太師英廟復辟以老致仕
家居七年卒年八十有九卒之日常守卓天賜夢濙來
辭已而聞訃大異之贈太保諡忠安濙寛和樂易敬愼
亷靜立朝幾六十年厯事累朝十知貢舉天下之士盡
出其門平居無疾言遽色雖庸夫孺子皆知為長者所
著有芝軒集
論曰胡公碩徳厯事六朝並受知遇即其忠勤篤棐夙
夜匪解晝接蕃庶冠絶百僚有由然矣説者謂為潞公
之儔信哉
　
　
　
　
　
　
　
　
　今獻備遺卷八
欽定四庫全書
　今獻備遺卷九　　　　　明　項篤壽　撰
　　黄福
黄福字如錫東萊昌邑人也洪武甲子以鄉舉入太學
初授項城縣簿厯陞龍江左衞經厯上書論國大計髙
皇帝奇其才陞工部右侍郎特見信用永樂初治齊黄
離間之罪李景隆於上前指福為姦臣福厲聲言臣罪
應死但目為姦則非上知其為人不問遷左侍郎陞工
部尚書初建北京置行部時北方歲用兵民敝甚改福
為刑部尚書以撫之交阯平郡縣其地建三司總之而
以福兼掌布按二司印福視民如子交人愛戴之中官
馬騏怙寵肆虐數裁抑之騏誣奏福有異志上深知其
妄曰此君子不容於小人奏遂寢居交趾十九年仁宗
登極上六事悉見采用召還交人扶老攜㓜號泣送不
忍别宣徳初馬騏激變交阯時兵部尚書陳洽代福鎭
交累奏乞還福蓋以交人思之深也復命福以往而黎
利已叛朝廷命将討之及戰王師失利福為賊所得皆
下馬羅拜曰公不北歸我曹不至此言已皆泣下福諭
以順逆利害賊無悔罪意然終不忍害福其酋長餽以
餱糧白金以肩輿送福出境至龍州悉以所餽歸之官
旣還拜戸部尚書命偕平江伯陳瑄董漕運江南上言
足食足兵省役三事上嘉納之尋改南京戸部尙書正
統初進少保仍兼尚書叅贊軍務守備南京五年正月
五日卒福性鯁直初宣廟命觀戯對曰臣性不好戲命
圍棋曰臣㓜時父師嚴只教讀書不教圍棋上黙然
論曰黎利之變陳洽柳昇皆大臣死賊手黄公獨免其
惠澤誠固結其心也孔子曰忠信蠻貊可行信哉
　　張本
張本字致中山東東阿人也洪武中以國子生擢江都
令靖難兵至率民治戰守具母夫人曰此天命也乃詣
軍門朝内難平陞知府進江西左叅政以材譽召為工
部左侍郎坐累謫交阯還拜刑部右侍郎仁宗皇帝初
嗣位曰張本特立不阿拜南京兵部尙書兼都察院事
明年召見言國家大計遂留行在兵部宣徳初髙煦反
上親征罪人旣得命本撫輯其衆而録其餘黨兵政久
敝姦人以貨脱伍籍而援平民實伍者甚衆本請擇廷
臣釐正之尋命兼太子賓客復命兼戸部事宣徳六年
正月八日卒
論曰張公即無赫赫名而搜蠧舉墜厯四曹可謂孜孜
奉公者矣死之日家無餘藏清脩不足多乎
　　虞謙
虞謙字伯益鎭江金壇人也洪武中以太學生擢刑部
郎中陞杭州知府永樂初召為大理寺左少卿尋陞左
副都御史命巡視淮楊旱災至則䟽民所苦請發廪賑
貸官為贖還所賣男女皆從之復命督兩浙蘇松諸郡
運賦建議丁多糧最少者運北京丁多糧少次者運徐
州丁糧俱中運南京淮安丁少糧多存留本地倉巡撫
浙江察亷糾貪上言十數事多見施行仁皇初曰大理
天下之平也乃擢謙為卿先是都察院論誆騙罪准洪
武榜例梟首謙言比奉詔書自今准律斷罪誆騙在律
當杖而流梟首非詔書意上曰虞謙言是天津衞倉災
焚糧數十萬石御史亷視還言主典者故多侵盜縱火
自蓋追逮幾八百人考掠誣服論死者衆謙白于上得
減論凡所上獄皆親閲之必求其平大辟尤愼曰彼無
憾斯我無憾矣有詔求直言謙上七事其一曰得人則
興非人則墮人主之職在擇人耳其二曰教育人才本
在師範不惟其備惟其人三曰都察院職司耳目典綱
紀今專治獄非設官本意四曰國用空乏宜預為備五
曰畿府之民困於養馬宜分給無馬郡縣以蘇之六曰
鈔法不通出多入少故也多收少出則民重鈔鈔自通
矣七曰京師中軍民雜處故多盜宜勑五城兵馬司立
甲伍之法互相覺察皆中時弊謙偉儀貌瀟灑不羣工
詩所著有玉雪齋稿
論曰虞公為廷尉以亷平稱其所讞獄故多平反與深
文重入者殊蒼鷹乳虎此何為哉
　　劉季箎
劉季箎諱韶以字行浙江餘姚人也洪武甲戍進士授
行人使雲南四川朝鮮餽遺一無所受事聞賜衣鈔陞
陜西左叅政陜有逋賦嘆曰民積嵗不能輸為人父母
忍督責之邪下令緩征民感激假貸以輸陜不産碙砂
而歲有課額為奏罷之洪渠水溢為民患乃設法治堰
水不病民召為刑部左侍郎獄多平反尤重民命善斷
疑獄永樂乙酉纂脩大典命季箎討論裁決人多服之
庚寅坐失出人罪左遷兩淮鹽運副未行改工部營繕
主事躬勤治職不以崇庳為意性清素好學工詩癸卯
卒
論曰劉公用獄詳慎卒以失出坐貶經曰寧失不經觀
過可知仁矣
　
　今獻備遺卷九
欽定四庫全書
　今獻備遺卷十　　　　　明　項篤壽　撰
　　張輔
張輔字文弼河南祥符人父玉元樞宻知院洪武初歸
附累官兼山䕶衛指揮同知以忠勇受知文皇帝戰死
東昌追封河間王諡忠武輔雄壯有父風靖難時累功
封信安伯加新城侯永樂五年安南國王陳(闕/)為其下
黎季犛所弑拜輔為總兵帥師八十萬討之旣入境賊
沿江列栅七百里水陸拒守輔督兵拔多邦城進攻交
州入之乗勝蹙清化城覆其巢降衆十餘萬季犛遁入
海輔屯兵鹹子關賊來襲擊敗之督舟師往攻斬首數
萬級窮追奇羅海口生擒季犂并二子蒼澄以獻交南
平得郡縣一百三十四戸三百一十二萬建議復古郡
縣置交阯都布按三司統之凱還進英國公七年餘孽
簡定復叛命輔帥師二十萬征之獲簡定于吉利柵之
山而歸九年陳季擴倡亂復陳氏輔承命再往賊聞王
師至走海洋㩀險荷花口進兵攻之至愛子江登岸賊
設象伏以伺輔偵知之下令軍中羣象來一矢落其象
奴再矢披其象鼻象奔還自相蹂踐大軍乗之賊大敗
擒斬無算禽陳季擴獻俘京師留輔鎭守餘冦悉平召
還仁廟即位進太師宣徳初漢府宻遣人與輔謀輔縛
其人以聞宣廟益重之寵賚無虗日天下倚以為重四
陲莫不知名正統間王振專權獨加禮於輔十四年死
於土木之難追封定興王諡忠烈
論曰定興王善用兵三犂交阯可謂壯矣苐建置省㑹
郡縣不數年而復失大䘮師徒文武大吏皆死賊手惜
哉嘉靖中莫登庸簒黎命將問罪莫氏面縛降因命為
都綂神武不殺其斯之謂乎
　　陳瑄
陳瑄字彦純合肥人也父聞洪武中累官成都右衛指
揮同知瑄隨侍焉弱冠習兵法善射嘗從大将出郊遥
望孤鴈雜鵝羣中命從者輪射不中最後命瑄一𤼵斃
之有鴟翔於上應絃而墜屢試之皆奇中蜀府初建宫
城遣将伐材於山皆後期且材不中度所經瘴地士多
死者改命瑄别取善道七百里以入先期而還材皆適
用士且不病從征南畨及散毛鎭南有功尋襲父職父
坐事謫戍遼東瑄伏闕奏請代行特詔父子並免復職
從征越雋討建昌酋長伊嚕特穆爾復從征餘冦賈哈
喇賊數萬㨿險以拒官軍分三道瑄將後軍涉打中河
由間道出奇兵作浮梁渡河旣渡撤梁以固士心遂壓
賊境賊憑險迎敵一日十三戰奪其險明日復大戰凡
七合賊大敗出降械送賈哈喇于京師復㑹雲南兵征
百夷累功陞都指揮同知進都督僉事文皇帝靖難師
至江上瑄具舟迎濟封平江伯時北平軍儲未充命瑄
歲董運百萬石道海給之創建百萬倉於直沽尹兒灣
城天津衞籍兵萬人戍守瑄善任使節勞逸秋毫無取
於下漕舟所經島夷畏官軍悉閉匿瑄下令俾出為市
而遣官監臨平其直軍無敢譁人兩便之舟還值倭冦
刼沙門島瑄督兵追至朝鮮焚其舟殆盡殺溺無算海
溢􁩫没隄岸起揚之海門厯通泰北至鹽城凡八百里
奉命以四十萬卒脩之旣建北京罷海運浚濟寧臨清
河通南北餉運建議造淺艖二千艘䟽清江浦引水由
管家湖入鴨陳口達淮以避淮河之險就管家湖築堤
十里以便引舟浚儀真𤓰州二壩潮港之湮鑿吕梁徐
州二洪巨石以平水勢築刁陽南望湖長堤開泰州白
塔河以通大江築髙郵湖堤堤内鑿渠亘四十里以通
舟南北造梁以便陸行自淮至臨清相水勢髙下建閘
四十有七以時啟閉於淮口作常盈倉五十以貯江南
輸税於徐州臨清通州皆置倉以便轉輸自淮抵通州
濱河置舖舍五百六十八所舍置卒以道引舟縁河堤
鑿井樹柳以便夏月行者凡有興作慮之周而為之國
初歲運二百萬石後増至五百萬石國用以足仁廟即
位應詔陳言七事皆切中時務其略曰南京國之根本
冝選将益兵以嚴守備長民長兵者皆宜擇賢使能賢
能在推舉推舉在覈實乞選朝臣之公正者分巡天下
考察有司政事得失進亷能黜貪鄙則官得人而治可
興府州縣學教官多不得人乞令風憲考察罷黜别選
中外軍伍多缺乞勑五府兵部都司嚴禁私役就行清
理老疾者令戸丁代迯者責限追補戸絶者除伍邊防
之要在兵食足近歲如開平等處城不足兵兵不足食
乞選武臣之有方略者授以精兵足其衣食日肄習之
如有沃壤兼務耕守湖廣江浙及蘇松漕運北京甚逺
乞令運於淮徐收貯别令官軍運至北京則民力可蘇
官軍漕運者財力殫乏所管頭目又别役以重困之乞
加嚴禁上覽奏嘉納即施行焉宣徳初鎭守淮安兼督
漕運八年卒追封平江侯諡恭襄
論曰文皇定鼎幽燕㨿天下形勝以制禦北境轉漕東
南其初海運多漂溺之患賴平江之功䟽通河渠鑿石
築堤江浙之粟皆踰淮厯濟灌輸京師誠萬世之利也
時同事有尚書宋禮今竝廟祀濟寧
　　山雲
山雲字(闕/)　　　徐州人也姿貌魁梧工騎射深沉有
将略永樂中以指揮使從太宗征迤北功先諸将陞都
督宣徳三年拜總兵掛征蠻将軍印出鎭廣西先是守
将韓觀頗喜誅殺雲繼之鎮靜寛仁而號令嚴肅賞罰
必信親督兵與蠻賊韋朝列等前後十餘戰臨機應變
身先士卒所向有功斬獲無算築永平等九堡宣武四
城剏舖舍五百餘猺獞屏伏居民按堵上嘉其功進都
督同知恩賚甚厚正統三年卒于鎭贈懷逺伯諡襄毅
雲有亷操帥府有鄭牢者老𨽻也性鯁直敢言雲進之
曰世言将不忌貪矧廣西素尚貨利我亦可貪否牢曰
公初到如一新潔白袍稍沾汚如白袍㸃墨終不可湔
也雲又曰人云土夷餽送不納彼必疑忿柰何牢曰居
官黷貨朝廷有重法不畏朝廷乃畏蠻子邪雲笑納之
其馭土官一以威嚴凡有征調符下立至無敢後期有
驚怖成疾者至死不敢歸與士卒同甘苦故人樂出死
力廣西人立祠祀之
論曰余聞永宣中都督韓觀山雲出鎭嶺西猺獞皆望
風竄匿不敢出論考其行事信然世患無山韓耳何用
黷兵為哉
　　郭資
郭資字存性武安人洪武十八年進士為戸科庶吉士
試主事總部曉練錢穀陞僉都御史尚書郁新薦改北
平叅議進布政使靖難兵起資獻䇿防禦已而留侍獻
陵居守李景隆改北平晝夜扞備轉給餽餉靖難後陞
戸部尚書上曰資朕蕭何也建北京置行部與雒僉並
改行部尚書永樂十九年罷行部復為戸部尚書時百
興皆資調度獻陵即位立東宫兼太子賔客陞太子太
師致仕宣徳三年夏輟部務明年召資以太子太師致
戸部事免朝叅卒年七十三贈湯隂伯諡忠襄永樂後
文臣贈伯四人金純山陽伯吳中茌平伯金濓沭陽伯
　　金忠
金忠鄞人少慷慨負意氣靖難兵起布衣田冠上典謁
召見言舉大事人材為急授署紀善侍帷幄贊戎務陞
署長史靖難後陞工部右侍郎治事北京永樂二年召
入兵部為尚書儲位未定上宻問忠厯數古昔嫡孽故
事對上喜賜公大鏹又曰詹事宫端汝以尚書兼詹事
幸善調䕶佐太子或謗廷臣及宫寮過者上宻令忠察
之每白其誣上或不喜即又頓首言臣保無他即如人
言臣甘連坐以故全䕶者衆每導人寛愛無為苛刻公
事輙推同官使展其才能有闕誤引為已過不遺片善
不念舊惡俸賜有餘周賑鄉族仁皇初念忠贈少師諡
忠襄以其子達為翰林檢討
　　儀智
儀智髙宻人洪武中薦為教官知髙郵州陞知寶慶府
永樂二年陞通政兼右中允未幾陞湖廣布政使三年
入侍郎禮部十一年元旦日食吕尚書請賀如常智執
不可上令擇老儒侍太孫議未決顧太子問曰講讀得
人未太子應曰舉儀智未決上喜曰智雖老能直言元
旦日食智議免賀智可用智寛平嚴正務持大體尚忠
厚遇事是非又輙别白為太孫陳說不屑附㑹年八十
致仕卒贈太子少師諡文簡子銘字子新學于吳訥洪
熈時為行在禮科給事中内府教書厯編脩侍講正統
中為郕王長史景帝初出南京為禮部侍郎以立懷獻
太子故加太子太保未幾召為兵部尙書尋掌詹事府
事卒贈太師諡忠襄
論曰世所稱三忠襄者郭習錢穀聲齊鄼侯金定䇿建
儲與留侯比隆儀以靖謹侍春宫負園綺之望焉可謂
名稱其實者矣
　　郭璡
郭璡北圻新安人初名進太學生永樂中為戸部郎官
宣徳初為行在吏部左侍郎兼少詹事上為改名璡四
年代蹇忠定為吏部尙書五年冬上諭曰朕以用人付
卿卿為朕擇才昨郡守多缺命廷臣薦舉古人當斯任
者必勤於咨訪有得即録故官不乏才吕䝉正夾袋虞
允文材官録是也慎留意正統旱蝗侍臣言大臣尸位
妨賢内批令自陳諸大臣遂皆乞去璡獨不可曰主上
冲年吾輩皆先朝簡任受付托一時請去誰與共理宜
引罪乞改過璡老矣官至冢宰豈敢貪位顧君臣恩義
如此衆是公言疏上盡留諸大臣七年請老先是宣徳
初内閣謂用人之柄不宜專在吏部令三品以上京官
薦用方面風憲郡守至璡入吏部又令五品以上京官
薦用御史知縣人多嗜進覔薦至行金錢相請乞者言
官論奏僅罷五品薦舉璡秉衡十四年名不及蹇公然
潔亷務採實行不用浮薄㳺聲譽之士雖為内閣所侵
能堅忍持正自行其志
論曰君子之仕也以行義履道不越而已也是以榮莫
大於守官顯莫過於達志行莫病於尸禄恥莫尤于内
疚而中外崇卑無與焉夫郡之有守也以君千里長萬
夫位尊而責重不可謂榮且顯也哉且今之所謂榮且
顯者紆金襲紫出入巖廊之上雍容髙議終歲而無民
事是其身則誠足安也然未知其職之所共也是故侍
幃幄不能攄慮畢誠奉明主之𢎞休而規箴其闕坐廟
堂不能侃侃正色表儀羣工振清明恪愼之風司論列
不能察利害陳得失糾違弼直有端勁恭靖之節營營
于于恐難無疚于其心也至於敭厯州郡典司民牧茍
無所振施加賉於其下則君之所畜以乂其民者將若
何而已也嗟乎其植之表者弗振而化導漸靡積輕重
之過哉是故先王之立政也擇才布位出入均勞逺邇
一體中外第遷賢哲胥進勢無綦重焉故能杜僥倖之
門絶財賄之途殺固寵之志僚庶旦暮無倦思媚庶民
以承天子四海之内軌清紀順休烈弗閼而頌聲流浹
也迨夫治之季也士大夫貴内賤外悦逸惡勞安冐進
而恥事實居朝為尊親民為卑苟簡之習成鞅掌之嘆
作君子病之而弗能返也嗟乎殆矣宣皇帝時加惠天
下嚴親民之選乃畢閱要郡缺九守焉勅公卿廷議推
能得况鍾以下九人帝躬臨軒勅治錫燕賦詩世咸以
九人者為榮其在郡則皆矢力布忠勤民善治蔚然為
當時良吏是以上下豫康政不逾朝而天下咸度固憂
民之効而化導之功也詎不信哉
　　羅通
羅通吉水人永樂十年進士授御史十九年奉詔言事與
六科官並謫邊知州正統元年陞兵部郎中三年從尙
書王驥甘肅征阿勒坦多爾濟巴勒有功十四年冬邊報至
通守居庸關給事中孫祥守紫荆關廷議並授僉都御
史時景帝初面諭吏部誤云副都御史二人竟得為副
都御史通守關有方略才警敏擒首人納延特穆爾提
精兵五千南襲勦至抝羊山斬捕獲有功召入叅贊軍
務理院事景泰元年給事中言通本河泊所官以内閣
陳循薦其曉暢兵法尋陞副臺叅昌平侯軍務更兼院
事妨誤兵機不便是年通疏乞勅石亨楊洪各率精銳
馬步官軍亨自紫荆出大同洪自居庸出宣府沿途巡
提督官軍堵塞關口脩理牆榨勦除邊患防䕶耕種通
又言邊軍妄報首功虛張敵勢徳勝之賊近在都門斬
敵幾何陞六萬六千有餘又言腰玉珥貂者皆苟全性
命忌能憎言于公謙不喜上言徳勝當先一萬九千八
百八十人陞一級陣亡三千一百一十八人陞二級餘
皆給賞且乞罷兵柄六府部院翰林科道議乞留于公
亦言通志在滅敵為國計無他謙等冝同心恊力勿互
猜嫌是年通乞下令擒斬額森巴延特穆爾喜寧者賞
萬金封公侯于公上言口外軍民連歲被兵不能種藝
恐邊人野無所掠擁衆以送駕為名突至太原則山西
揺動而河南淮甸之間亦可憂矣冝選有謀略文職大
臣住鎭山西上以命通時昌平侯乞差文武大臣率兵
出鴈門用鹿角擡營䕶山西餽運大同兵部請命通意
不欲行疏言于謙楊洪建此䇿乞令與臣同行奏下于
公疏曰當國家多事之秋非臣子辭勞之日臣謙諳熟
山西事情謙宜去上仍令通往三年冬通言敵恃馬力
出入塞下今額森使臣有馬四萬宜増價酬之價重則
馬益至不數年邊馬自空此坐弱强敵之䇿也是年督
兵逐走懷來至長安嶺又斬首有功龍門鵰鶚諸城殘
破守將撤兵内徙遺芻糧數萬通上言敵來有鄉導欲
奪芻糧守則軍力不足運則民財不足焚則國用不足
乞廷議戸部尚書金濓奏下通及總餉侍郎劉璉總兵
朱謙共計上已而敵退請班師還京恊贊軍務四年上
將𫝊要略命以訓練將士是秋與蕭維禎並陞左右都
御史天順二年致仕𢎞治十八年隆慶父老奏己巳之
變通守關有保障功勅祠居庸關
論曰羅公明習邊事所向有功至謂徳勝之捷録賞過
濫于公不能奪之及懸畫搆額森䇿攜貳其與不亦偉
乎
　　陳鎰
陳鎰字有戒吳人永樂十年進士為御史擢副都御史
鎮陜西得便宜行事慈厚寛洪清慎悉民疾苦不作聲
色專務安輯凡練兵屯田水利鹽法事有經畫薦按察
使王文副使金濓入内臺正統元年于公上疏請定輸
粟贖罪法在陜十餘年教興政理每入朝民必遮道送
不忍舍比還歡迎父老或走數程久旱鎰至即雨雨久
至必霽人益愛戴之召入臺為右都御史與王文共事
正統景泰間文與鎰更出鎭陜西已而文當代鎰入陜
御史為文上疏言文風采乞留内臺耿清惠以侍郎出
代鎰尋陞左都御史太子太保景泰四年秋致仕卒諡
僖敏陜人尸祝之
　　馬昂
馬昂字志髙滄洲人鄉舉入國子監授序班正統二年
薦陞監察御史整勅大同兵備八年陞刑部右侍郎改
副都御史叅贊甘肅軍務劾都督王喜罪遼東守臣貢
駝馬齊勤蒙古罕都諸蕃掠去昂出戰擒大酋索諾木奔
景泰初病乞還朝勒致仕四年薦起總督軍務代鹽山
兼巡撫兩廣擒僞將軍周鐵等三人陞右都御史七年
平斗峒賊轉左都御史天順元年致仕入見復留命巡
視山西還院二年陳汝言坐贓下獄論死代為兵部尙
書五年番冦陜西昂總督軍務與懷寧侯孫鏜西征師
且出㑹曹欽反與鏜擊賊賊誅加太子少保仍掌部事
裕陵每召對詢将官短長用邊鎮巡撫亦令南陽鹽山
與昂議茂陵即位改戸部尚書與都御史林聰簡十二
營軍致仕卒年七十八贈少保諡恭襄
論曰陳僖敏鎮關中有遺愛恭襄所至有克敵功其慎
簡營卒可謂知時務之要者矣
　
　
　
　
　
　
　今獻備遺卷十
欽定四庫全書
　今獻備遺卷十一　　　　明　項篤壽　撰
　　周新
周新字志新南海人也初名日新文皇帝嘗獨以新字
呼之遂更名焉國初以貢入太學選授大理評事以剛
直稱永樂甲申拜監察御史彈劾不避權貴權貴皆畏
之稱之曰冷面寒鐵公或以怖小兒曰冷面寒鐵公來
皆走匿擢雲南按察使未到官轉浙江獄囚有寃繫久
者聞新來喜相告曰冷面寒鐵公來吾屬生矣新至即
辨釋之有商自逺歸未抵家日暮恐獨行為盜所掠潛
以其貲置一祠石下至家妻問之商告以故旦求之無
有也訴于新新曰是必而妻有外遇也鞫之果然蓋歸
語妻時為姦人所竊聽而是夜先往取之矣境中暴虎
為害新為文以告城隍須㬰虎詣堦下伏罪格殺之道
行者蠅蚋羣聚馬首尾之見一暴屍及一鑰一小木私
記收之乃令人市布取入比印號不同者即發還已而
得同號者捕之乃劫布商賊也悉以其贓召布商家人
給之家人大驚時商去家已二年始知為盜殺也𤼵奸
擿伏類此嘗巡屬縣易服色以入觸怒縣官收繫獄中
盡知一縣疾苦明日迎按察使乃自獄中出縣官恐懼
免冠伏謝罪竟按黜之由是諸郡縣吏皆望風股栗莫
敢肆一日同僚以鵝炙餽新新懸之後有遺者指以示
之其僚有受遺者必問冷面寒鐵公知否朝廷命錦衣
千戸如浙挐贓吏即受吏贓新時進須知遇諸涿州捕
之繫于涿獄千戸逸走詣闕下以聞上怒令馳驛縛新
旣至伏丹陛下猶口口歴數其罪不已上愈怒命肆諸
市臨刑大呼曰生為直臣死當為直鬼是夕奏文星墜
上甚悔之
論曰以新之勁直而獲罪明主古云太剛則折新之謂
矣新之事𫝊者頗少南海彭叅政森有冷面寒鐵公𫝊
其所稱怪異不經不足信也
　　陳諤
陳諤字克忠初字一諤廣東番禺人永樂六年舉鄉試
入太學八年擢刑科給事中舉劾權貴無所避每奏事
大聲如鐘上令餓之數日奏對如故上曰是天生也每
見呼為大聲秀才嘗言事忤㫖命坎瘞奉天門外七日
不死赦出還職尋陞吏科都給事中一日率同列論事
觸上怒落職罰脩象房同事者先治完降官去諤貧不
能雇役躬治之甚力值駕至觀象上問治屋者為誰諤
前俯伏具道所以上憐之命復其官搏擊愈甚十一年
奉使雲南擢順天府尹政尚嚴察嘗出行誤衝皇太子
駕太子訴于上上曰陳府尹是父母官竟不問其優假
如此旣而執政者忌之出為湖廣按察使洪熈改元諤
先以忤親王貶海鹽知縣上一日問左右大聲官人何
在宜置輔導使人得聞過乃授荆府長史多所匡益上
賜以忠良鯁直四字示寵異焉宣徳三年與王不協遷
鎭江府同知致仕歸正統九年卒于家
論曰陳公以犯顔敢諫屢瀕于死賴文皇仁皇之明躓
而復奮然竟齟齬坎壈其身惜哉
　
　
　
　
　
　
　
　
　
　
　
　
　
　
　今獻備遺卷十一
欽定四庫全書
　今獻備遺卷十二　　　　明　項篤壽　撰
　　陳洽
陳洽字叔遠常州武進人也洪武中以薦為給事中奉
命㸃軍過目輙識其人再至輒笞之髙皇帝聞而嘉之
賜金織衣一襲父以貞戍五開死洽去官走五開觸瘴
癘冐險五千里竟負骨歸葬焉居亡何兵部尚書茹瑺
薦洽才可大用詔起復授文選郎中文皇正位首擢為
吏部右侍郎尋轉左侍郎永樂乙酉遷大理卿丙戌交
阯黎季犛搆逆命洽馳往調土兵三萬人以佐大軍交
阯平召還己丑交阯餘冦作亂仍命英國公張輔討之
而以洽叅贊機務遂擒簡定而還時北人犯邊上親征
洽承命同張輔練兵于塞外辛丑往鎭交阯能輯和其
民邊人安之乙未還京師上嘉其功進兵部尚書丁酉
復同豐城侯李彬鎮交阯兼掌布政按察司事宣徳元
年黎利叛成山侯王通帥師討賊洽仍叅贊焉是冬十
一月八日通下令進兵洽請駐師石室縣之沙河以覘
賊强弱且陳方略通弗聽麾兵渡河次寧橋大戰良久
洽奮馬突入賊陣中欲生擒黎利身被數創而了無怖
色旣而墜馬左右爭扶掖請還營曰主將且退走公何
自苦如此洽張目叱之曰我朝廷大臣報國正今日可
偷生邪左右皆潰散洽持戈直前手格殺數人大罵賊
自刎而死事聞贈少保諡節愍官其子樞為刑科給事
中兄濟以布衣薦為贊善亦有名
論曰交阯在五嶺外即古雲蠻禹貢職方所不載漢武
帝好大喜功始置交州國初陳氏首入貢髙皇帝因而
羈縻之自黎賊搆亂文皇帝命將三犂其庭復置郡縣
然卒有馬騏之變得而復失陳洽兩鎭其地皆有惠政
竟抗節死難傷哉
　　劉子輔
劉子輔者江西廬陵人也永樂中自大學生擢監察御
史巡按浙江三年按察使周新慎許可獨賢子輔陞廣
東按察使坐累左遷交阯諒江知府子視交人交人愛
之黎利叛攻圖諒江旁郡縣多陷沒子輔與守將倡兵
民死守者數月賊増兵攻城城中食且盡遂陷兵民盡
死鬭無一人降者子輔曰吾奉命守郡郡亡與亡義不
可死賊手即自經死一子一妾皆先子輔死事聞贈叅
政賜祭復其家時都指揮李任諒山知府易先政平知
府何忠皆不屈死
　　鄺埜
鄺埜字孟質郴之宜章人也永樂中舉進士癸巳拜監
察御史南京鈔法阻滯埜奉命往察擒市豪一二人還
奏曰市人聞令皆震懼鈔法今通矣上頷之而罷倭冦
犯遼東埜往按問奏免戍守失律應死者百餘人山海
關吏卒邀陜行人以取財逃亡者受賕輙縱出境埜悉
擒治抵罪丙申北京營建役者累萬人多病上命埜視
給醫藥埜躬履其地潔其穢汚而時其藥食病者多不
死戊戌石州人詣闕下告變言州人與陜人羣聚千餘
人謀不軌上擢埜為陜西按察副使經理其事且議用
兵埜至察其誣具以聞有詔勿問而誅其造誣者宣徳
己酉陜饑華亭宜川尤甚公私匱竭乃移旁縣粟賑焉
羸病不能興者官為粥食之正統改元拜兵部左侍郎
時西鄙有警尚書往視師埜獨任事上奇其才命除其
戎籍示寵異焉己未京師淫雨壞官民廬舍埜奏曰此
隂氣為沴兵隂也皆臣等不職所致乞罷歸田里不許
師征麓川舉蔣貴可任卒有功天下軍衞總小旗當代
者例就試京師道遠無資即終身不得代埜請就各都
司試之人以為便己巳額森入侵中人王振勸上親征
埜上章諫止不聽遂扈從出居庸關道中數奏言邊地
小不宜屈至尊指麾諸將足以成功皆不聽振惡埜數
言事欲疎之勑埜與戸部尚書王佐隨老營至懷安墜
馬幾殆從者請少留以便醫藥埜叱曰天子在前我大
臣豈可以疾自便邪馳赴雲中駕還至宣府敵踵至埜
奏請疾驅入關而嚴兵為殿不報埜詣行殿固請振怒
罵曰腐儒安知兵再妄言必死埜抗聲曰我為社稷生
靈而言何得以死相懼邪振愈怒叱左右扶出埜與王
佐相對泣帳中明日次土黙特營中無水士馬皆饑渇衆
請戰振又不許敵四面集矢雨下須臾師覆埜死焉蓋
八月十五日也時學士曹鼐張益等皆遇害景皇帝旣
即位之明年詔贈少保官其子儀為主事
論曰己巳之變鄺公位統六師然權歸閹振無能可否
惟一死塞責不足原乎
　　劉儁
劉儁江陵人洪武十八年進士為兵部主事累陞左侍
郎建文中為侍中靖難後陞尚書材力縝宻勤敏能出
奇應變征交趾出叅軍有功還受賞永樂六年趾賊簡
定反出叅沐晟軍敗生厥江被圍卒洪熈元年贈太子
少傅諡節愍時都督僉事吕毅陷陣死交趾叅政劉昱
亦死毅項城人百戸從靖難陞督僉送陳天平至鷄陵
關敗宥罪從征充鷹揚將軍掌交趾都司沉勇有智畧
昱武陵人嚴猛有吏才
　　曹鼐
曹鼐寧晉人國初鄉舉署代州訓導非其好也願得一
劇官自效改泰和典史益肆力問學嘗督工匠入京自
陳願就禮部試宣徳八年進士第一授翰林脩撰正統
五年陞侍講十一年入内閣與政典制文詞宏潤日講
音㫖清暢尋陞吏部左侍郎兼學士是時東楊卒凡議
大政諸閣老推決於鼐才識明敏類東楊視王振正色
不少假振益憚之十四年没土木贈太傅文淵閣大學
士諡文襄改諡文忠賜衣冠葬官其孫榮錦衣世百戸
論曰劉節敏以通材出叅軍旅曹文忠正色立朝入贊
帷帳蒙難以死不竟其用惜哉
　
　
　
　今獻備遺卷十二
欽定四庫全書
　今獻備遺卷十三　　　　明　項篤壽　撰
　　王直
王直字行儉江西泰和人也永樂初進士改庶吉士召
入内閣典密務授翰林修撰駕幸北京仁宗為皇太子
監國直與楊士竒黄淮三人留輔導與脩高皇帝實錄
進侍讀洪熈初進侍讀學士宣宗為皇太子進右春坊
右庶子仍兼侍讀學士凡經筵講義制誥皆以屬直兼
司記注聖政聖訓悉錄備纂宣徳初與修兩朝實錄成
進少詹事仍兼侍讀學士英廟即位詔修宣皇帝實錄
命直總裁書成進禮部左侍郎仍兼學士尋拜吏部尚
書己巳秋上將親征北漠直率廷臣䟽止不聽命留守
京師景泰元年禮部㑹奏北人請遣使迎復當從之上
御文華殿門内諭諸大臣曰朝廷因通和壞事欲與邊
絶而卿等累以為言何也直首進曰必乞遣使勿有後
悔上色不悦曰當時大位是卿等要朕為之非出朕心
少保于謙進言大位已定孰敢異議但欲答使紓邊急
耳上意解曰從汝羣臣既出太監興安出呼曰爾等欲
遣使孰可行者孰為文天祥富弼其人邪直大言曰今
日羣臣皆朝廷人一惟朝廷用孰敢有不行者辭色俱
厲興安語塞而去乃陞禮部侍郎李實等為正副使以
行尋進少傅兼太子太師天順改元致仕六年卒年八
十四贈太保諡文端直器宇宏偉性嚴重寡言笑屢典
文衡得人最盛在翰林三十年恭勤不懈及位冢宰益
加廉慎海内想聞其風采尤留意人才委任司屬凡御
史差還令報人才髙下以備拔擢時稱得人奔競頓息
遇不如意事輙誦古人詩自寛有初拜給事中即欲干
撓選法者則曰偶然題作木居士便有無窮求福人御
史有言吏部進退官不當者則曰若教鮑老當筵舞更
覺郎當舞袖長其諧戱切中云居第隘陋澹泊寡慾家
居杜門不出
論曰太宰百官之表國初以亷愼公明著聞者前有蹇
公後有三王顧不難哉
　　王翺
王翺字九臯直𨽻鹽山人也永樂乙未進士改庶吉士
授大理寺正左遷行人宣德改元以楊士竒薦拜監察
御史陞右僉都御史鎮守江西移鎮松潘靖商巴之亂
正統七年提督遼東軍務總兵以下庭謁翺詰責何以
失機命左右悉曳出斬之哀請良久始得釋由是軍中
股栗無不用命至廣寧不逾月巡邊自山海關直抵開
原髙垣牆深溝塹五里為堡十里為屯烽燧斥堠千里
相望簡閲行伍汰老弱賑貧窮配鰥寡下令曰邊不可
以文法治也有訟聽入糓粟贖罪重者如人命亦如之
九載考滿進左副都御史十二年勦邊塞斬首無算捷
聞賜勑奬諭陞右都御史尋陞左都十四年額森犯京
師分兵冦廣寧翺方坐教場賞軍邊騎數萬猝至我軍
大潰翺收散卒堅壁固守衆遁去居遼東十餘年積銀
萬餘兩糧數萬石馬千餘匹邊用饒足器械鮮利軍士
樂戰舉用將材如施聚焦禮皆自衆中拔起為敵所憚
景泰三年召還加太子太保尋命總督兩廣軍務自總
兵以下悉聴節制得便宜行事南征大藤五屯龍山諸
蠻獠聞翺威望咸畏匿稀出冦鈔翺略去兵威推誠諭
撫之叅將范信有才略因贓革職翺上言使功不如使
過復其官信卒為名將四年入拜吏部尚書嚴考察公
銓注痛抑倖進請謁不行英皇復辟大學士李賢坐事
罷内閣上欲用翺翺固辭遂薦岳正正罷上問李賢何
如人翺頓首曰賢與臣處久始終如此本分人也遂復
賢内閣上每用人必問翺翺所薦必以公嘗言北人誠
實可用由是北士多進用然未嘗使其人知進太子太
保尚書如故曹欽反夜執李賢于東長安傷其首血流
被面奔翺所求救賊併執翺翺厲聲曰朝廷何負汝汝
反邪殺他人寧殺我賊謝曰豈敢殺長者遂上馬去李
乃得免其為賊所憚如此翺端方强毅清白儉約事無
鉅細一渉厯終身不忘有所當行不遑寢食居第三十
年不易公餘退宿朝房門無私謁權勢請囑婉而拒之
嘗曰吏部豈報恩怨地邪李賢嘗曰臯陶言九德王公
有其五亂而敬擾而毅簡而廉剛而塞强而義又曰王
公處事無一滲漏世稱信然成化三年卒年八十四諡
忠肅
論曰世稱王公知人喜推轂北士夫立賢無方豈分南
北哉蓋亦矯枉之意也然王公所薦皆至公尤不問恩
怨若王公者雖謂之九德咸備可也
　　顧佐
顧佐字(闕/)　河南太康人也庚辰進士除莊浪知縣午
節㑹射將官以文士易之佐三𤼵連中且進止安暇觀
者驚服推監察御史守正嫉邪遷江西按察副使召為
應天府尹剛稜不撓吏民畏服貴戚斂手有赫赫聲改
通政使宣德初楊士竒楊榮交薦之拜左都御史賜璽
書令考黜不肖洗滌積弊佐奏黜御史不肖者二十餘
人廷臣貪墨者劾罷之奏禁用歌妓糾肅百僚天下想
聞其風采四年吏有遭笞者摭佐過謂受皁𨽻賂放歸
悉具姓名以聞上以示楊士竒對曰所訴誠有之今朝
官月俸止給米一石薪炭馬蒭咸取給於皁𨽻不得不
遣半歸使備所用皁亦得歸耕實兩便京朝官皆然自
永樂以來如此仁廟知之故増朝臣之俸上歎曰朝臣
之艱如此因怒訴者曰朝廷用一好人輒為小人所排
乃以吏所訴狀付佐自治之佐召吏示狀吏恐甚佐曰
上命我治汝我姑容汝但改行為善竟不問上聞之喜
曰佐得大體矣居亡何有囚告佐數枉人重罪上大怒
曰此必有重囚教之排佐命三法司鞫之則千戸臧清
所使也清時殺一家無罪三人當坐極刑上立命磔清
于市正統初以風疾乞歸家居十餘年卒佐性嚴重不
口毁譽人旦晚候朝前呵雙藤立朝房外百僚騎而過
者皆折旋避之非公事未嘗與諸司羣坐時稱為顧獨
坐焉
論曰都察院風紀之表也其職主糾壓百僚正紀綱飭
憲令非獨理刑獄而已國初劉張二公皆以重望居之
太康剛稜不畏疆禦使人畏而不敢犯然卒以直道不
能安其位惜哉
　　耿九疇
耿九疇字禹範河南盧氏人也弱冠登永樂甲辰進士
宣德辛亥擢禮科給事中正統初遷兩淮鹽運司同知
盡革宿弊條奏數事悉著為令丁母憂鹽場數千人走
闕下乞留乃進鹽運使亷聲震江淮間嘗臨水坐有童
子戯其傍疇曰此水何清童子曰尚不如使君清亡何
以詿誤逮京師獲免陞刑部右侍郎數辨疑獄有婦誣
其夫所司擬斷異疇不可杖其婦而歸之鳯陽嵗饑盜
起奉勑往綏之乃留英武飛熊諸衞軍且耕且守招徠
流民七萬餘戸一方晏寧命兼理兩淮鹺政尋奉勑巡
撫江北諸郡景泰初命録諸郡大辟囚原免者二十六
人有婦來何菊家既去死其家訟菊與弟殺之疇辨其
誣後果得殺婦者遷撫陜西初六部卿佐使外者文移
不得徑下按察司多偃蹇不受約束疇奏下之邊將請
増臨洮諸衞兵下疇議疇上言邊兵已足用在馭之何
如耳不然雖増兵何益徒冗食耳竟如疇議初邊民春
夏出就田作秋冬輒入徙疇奏言將所以禦冦衞民者
也今民皆避冦失業將焉用彼將哉乞禁民入徙邊至
將不能衞民者罪之轉右副都御史仍鎮其地詔下有
司買羊角置燈疇上䟽曰昔宋神宗買浙燈蘇軾諫止
之今買羊角無乃類是乎書曰不矜細行終累大德遂
罷買災異求直言復上䟽乞廣聰明别忠佞擇守令簡
將帥上優詔答焉天順改元上顧侍臣曰耿九疇正人
也今安在即日召為右都御史首進五事多見采納時
邊情不寧疇以罪由石亨將率諸御史廷劾之事泄為
亨所誣出為江西布政使尋改四川上一日與李賢論
人才曰耿九疇何罪賢曰此人操行誠不易得未㡬召還
拜南京刑部尚書疇性孝友平生慕司馬文正為人敦
尚古道躬服儉約退食惟焚香讀書慎交與關節不到
其門權貴亦敬憚之論事侃侃坐是數困于讒賴英皇
知之讒不得行卒諡清惠子裕自有𫝊
論曰儒者恥言錢榖𣙜課之地尤不樂居之耿公清操
嚴峻學士至今誦之不衰信乎清濁由人居何與也
　　軒輗
軒輗河南鹿邑人永樂甲辰進士嘗推糧淮上冬月舟
行墮水衣盡濕以綿被自褁有司為製衣弗受待衣乾
服之為浙江按察使惟着一青布袍蔬食不厭三日以
俸米易斤肉故舊過者留一飯或烹一雞人即為異聞
親喪即行僚屬有未及知者陞副都御史總理南京糧
儲天順初召為刑部尚書數月以疾致仕上復念之問
李賢對曰輗素行海内共知冉召為左都御史復總理
南京糧儲輗律已甚嚴居南都閉門謝客嵗時詣禮部
拜表慶賀屏處一室朝服端坐終事竟歸不告于同事
者同事者亦不樂與處皆避去
　　年富
年富字大有直𨽻懷逺人初姓嚴洪武初附籍訛為年
遂因之舉永樂丁酉鄉試為德平教諭以最擢吏科給
事中宣德乙卯吏部擬陞光禄少卿章皇帝欲大用之
特留不下久之陞陜西右叅政周厯郡縣察民疾苦興
學勸農尤嫉贓吏時邊儲多空乏朝廷屬富總之富量
地逺近定徴科謹出入邊廩以實正統甲子陞河南右
布政使流民十數萬聚南陽陳州間剽掠為患富撫定
之悉籍為民己巳轉左布政使額森入侵道阻餉絶命
富督糧餉邊邊將上其功拜左副都御史巡撫大同招
亡撫存革科擾廣屯種軍功冒濫者悉覈正之天順改
元守將石彪以危事中富逮繫京師免官尋起為南京
兵部右侍郎轉戸部巡撫山東改左副都御史四年召
為戸部尚書八年以陜西連嵗用兵而督餉者多非其
人乃薦楊璿余子俊等可用吏部以為侵官富上䟽極
論薦賢為國之道且乞致仕尋卒于位年七十諡恭定
富剛方廉静遇事敢為臨利害不少變世尤多之
論曰軒公以亷潔聞年公以朴忠著所至輒樹聲績其
箕疇所謂有為有守者乎夫亷者士之常也而濁世以
為過矯薦賢以為國也而隘者以為侵官何哉
　　段民
段民字時舉武進人永樂二年進士庶吉士與修永樂
大典除刑部主事又與修五經四書性理大全永樂十
八年妖賊唐賽兒反十九年冬陞山東叅政討平之當
是時索賽兒急盡逮山東北京尼既又盡逮天下出家
婦女先後幾萬人撫定綏輯曲為解釋駕征北漠勅民
轉餉舟自濟寧至通州俄又令陸轉居庸關出塞民節
約曲算省財民力不擾事集道中忽降勅令民與巡按
御史考所過郡縣吏宣德三年召入户部為右侍郎尋
改刑部特賜勅民廉介端謹令考察在京百司先是榜
例越訴者杖百謫戍邊民請罪如律九年卒官貧不能
喪吳文恪力為經紀始克殮成化間葉文莊請褒之不
果贈刑部尚書諡恭肅
　　樊瑩
樊瑩字廷璧常山人天順八年進士為御史條上清軍
事宜著令巡雲南交人誘邊氓盜掠殺吏民方議用兵
瑩移諭禍福交人納欵知松江府布衣䟽食孚於士民
又議折徴米榖减布縷征通斡漕法數事行之再知平
陽以黄孔昭薦陞河南按察使未幾尹應天府三年陞
南工部侍郎改都御史巡撫湖廣計擒錦田賊酋散解
其黨奏省諸藩王營造費金凡百萬計尋以疾致仕薦
起撫治鄖陽鄖襄流冗安輯馬鈞陽又薦召為南刑部
侍郎雲南晝晦五日勑瑩考察雲貴諸吏罷遣千餘人
召還部為尚書十八年致仕正德三年逆瑾誣瑩妄理
隆平侯事及擅减上供布收贖奪其官比瑾誅已卒三
年詔復其官十四年贈太子少保諡清簡
論曰段樊兩公以廉靖著恭肅理賽兒獄清簡奏裁邸
第營造可謂明恕慎節者矣皆以比部秉黜幽之典非
素有樹立安能然乎
　　熊繡
熊繡字汝明道州人成化二年進士為御史坐事謫清
豐知縣累官都御史巡撫延綏操勵潔亷自甘蔬布餼
廩有羡不入私室憂邊練武套衆三年不大入塞憂去
家拜兵部右侍郎陞兩廣右都御史逾年召入南臺正
德三年中官李榮忽傳旨熊繡致仕即屏居山中斷絶
書問生事蕭條俯仰益恬適卒巡撫秦金為請于朝贈
南刑部尚書明年太僕少卿何孟春上䟽曰竊見致仕
故都御史熊繡事母孝事兄友居貴貧居常儉敭厯中
外四十餘年守法狥公推賢嫉惡不邀時譽不急近功
言無爽於屬垣行弗虧於顧影往年都御史戴珊張敷華
卒其門生屬吏子孫咸請易名主事張鳳翔孔琦卒鄉
人請䘏其家聖朝表勸清賢不吝恩霈繡才節操履無
讓珊等賜諡䘏孤惟宸衷軫允幸甚詔給繡繼子子端
米月一石諡莊簡
論曰學士先生之于世也雖静躁殊軌取舍異途然大
約可知矣道巖穴者絀朝市甘富貴者羞沉淪孔子曰
道不同不相為謀信哉夫不賔之士絶塵高蹈蟬蜕於
塵埃彼其視世若垢也故踚然而自清雖失其中行然
志意足高矣至于貴顯廊廟邈焉山林之思則將浮沉
淟涊局促寰區營營與利馳逐也顧身没而名不揚諺
曰注瓦者工注金者蒙何者得失愈厚則内視益眩也
世之縉紳樂仕者亦往往雅志山林至命以自謂然矯
易去就則相違逺矣豈所謂道不同者非耶古之哲人
行泥而乘雲身處煩囂之中神馳釗曠之域豹隠龍翔
鳳覽蠖屈得時則行知難則退翩翩居貞其于富貴巖
穴無有也故能揆道豫慮抗志潔身垂休而譽無斁矣
若熊公者非其人哉
　　陳壽
陳壽字本仁新淦人戍籍遼東成化八年進士𢎞治元
年以都給事中陞大理寺丞御史争寺丞劾壽吏部尚
書三原王公言壽廉正稱執法吏改光禄少卿陞南鴻
臚寺卿十三年陞僉都御史巡撫延綏十六年陞南京
副都御史正德元年南科道劾瑾被逮壽抗䟽救諸言
官瑾怒奪職八年薦起巡撫陜西未幾遷南京兵部侍
郎九上䟽乞休進南京刑部尚書致仕初壽在科萬貴妃
寵族人横甚中官梁方又結妖僧繼曉干國是上䟽論
繫詔獄得釋在榆林㑹和碩入侵出竒兵却之加俸一
等既歸田杜門謝客陜西鎮守内臣廖堂暴虐吏民楊
文襄公言夀忠鯁輕去就宜起壽撫陜壽至陜清勁鏜
畏歛戢比夀去陜人號哭擁不行及卒乆之都督楊宏
陜人也上䟽言壽仁廉䘏下知兵能遏敵請䘏其後壽
厯官四十年大半在散地食禄任事不久而廉名最著
老無所于歸諸子旅寓飄泊環堵蕭然歿不能葬久之
親舊相周僅歸其喪壽為言官時直論時政得失無隠
不喜彈劾人曰吾父戒我勿作刑官枉人若言官枉人
尤甚吾不敢妄言文襄公曰宋王素為諫官言人才難
得無事之時當為朝廷愛惜程明道為御史告君曰使
臣拾遺補過則可若搜索臣下短長以沽直名臣不能
也本仁得之矣
論曰夫人臣之事君也狥禄者虛榮積勞者實舉故非
高位艱致之為患也畢慮宣猷服勤履節竭知無反謀
盡誠無餘計致義而遺利執直而輕患處危若佚素位
弗餒則庶乎古之道哉余竊觀今之進言者其盡忠弗
回良可謂壯且直矣其或纖舉毛擊釋鉅爭細甚或雷
同附和分朋植黨是諫以近實直以近名以言為餌也
揆之憂國愛君之忠則非矣然則劘切之論其仕進之
階哉甚則一蹶自廢悒悒觖望更白為黑萍鳬於天下
雖至辱身而不自汚易執而不惜以為世之莫予知也
是二者有賢不肖焉其相去無幾矣陳公言論風㫖無
少下人者其以妄言戒豈以言為諱哉良以人才難得
故亦難知而回邪報復黑白易眩也厚建弗拔堅抱弗
脱大直弗革陳公其猶行古之道哉又曰𫝊有之貧者
士之常然則亷也故非仕之常乎而世于亷士獨推重
之豈非貪夫殉財夸者死權之儔乎段樊熊陳四公皆
都大位躋顯列而生計蕭條至死無以殮生無可藉顧不
為難乎世之人挾炭爐冶炙乎相煦已媿前修况復有
恣巧與豪漁釣􁎡蚌者乎
　
　
　
　
　
　
　
　
　
　
　
　今獻備遺卷十三
欽定四庫全書
　今獻備遺卷十四　　　　明　項篤壽　撰
　　魏驥
魏驥字仲房浙江蕭山人也舉永樂三年鄉試為松江
府學訓導勵志作人諸生宿號者攜茶視之夜分則以
粥供誦讀者九載滿去諸生詣闕請留復任三年兩考
江西鄉試十七年吏部尚書師逵薦陞南京太常博士
侍昭皇帝北上留行在與聞大事宣徳元年陞行在考
功員外郎轉南京太常少卿三考㑹試正統三年召試
行在吏部左侍郎巨璫王振獨禮驥八年以老辭調禮
部又辭改南京郎中殷時暴亡親往弔以已木歛之拒
直不受戊辰進尚書己巳率諸司條陳破敵安民之䇿
景泰改元年七十七請老至京師大學士陳循驥所取
士也請曰先生願少待驥退語人曰渠將朝廷事為已
事邪竟致仕去家居二十餘年布袍糲飯不治生業成
化七年卒年九十八御史梁昉言驥耆德請優禮之詔
遣行人存問賜羊酒有司月給米三石勑至驥已卒卒
之前一夕大星隕舍旁遺言辭䘏典從之諡文靖所著
有南齋集松江志水利切要理學正義傳于世
　　吳訥
吳訥字敏德直𨽻常熟人父遵道沅陵縣主簿誣繫京
師乞身代事未白而父没以學行聲聞江東郡縣薦為
校官不就永樂末舉醫生至南京所居隣有􁁪婦少而
美夜穿壁將奔之訥亟排戸冐大雨出旦日即遷他所
時仁皇帝監國命教諸功臣子弟拜監察御史巡按貴
州還三司所遺餽金題之詩曰蕭蕭行李向東還要過
前途最險灘若有贓私并土物任教沉匿碧波間亷而
不激類此厯陞南京都察院右僉都左副都御史致仕
亷直敬慎持正不撓為文根據義理而本于六經有文
章辨體行于世卒年八十六諡文恪
　　魯穆
魯穆字希文浙江天台人也登永樂丙戌進士賜歸杜
門力學及赴召有司以鈔為贐謝弗受且曰筮仕之始
未有益于鄉里而先厲之可乎嘗覈江北諸衞倉糧巡
兩淮鹽法及監龍江抽分竹木局綜理精密吏莫肆其
奸拜監察御史文皇帝巡北京仁宗皇帝監國漢庶人
不法穆具啓聞不報擢福建按察僉事理寃滯繩貪墨
摧豪右無所顧避漳民許姓者有妾生子許死兄子言
孤子非叔出逐之奄有其資妾訴于穆穆潛以許孤雜
羣兒中父老指孤類許某悉歸孤資宣廟初大臣薦穆
治行拜右僉都御史卒之日家無以為歛公卿賻治其
喪
論曰魏公建事耄年好學不倦吳公剛嚴方正表儀有
位魯公亷潔執法不回身死家無餘藏此三公者翩翩
焉其盛世之孤標與
　
　
　今獻備遺卷十四
欽定四庫全書
　今獻備遺卷十五　　　　明　項篤壽　撰
　　曾棨
曾棨字子啟江西吉水人也永樂甲申進士第一人文
皇帝初御極欲興起斯文乃選進士中秀敏者二十八
人為庶吉士以應列宿開文淵閣使讀中秘書大官供
膳月給内帑鈔為膏火費棨以翰林修撰居首選上時
召試二十八人棨迅筆立就諸吉士弗如也上數舉羣
書問棨輒應口對深見奬重修永樂大典為副總裁五
年陞侍講七年扈從巡北京數侍燕間應制賦詩輒稱
㫖人有薦文士者必問如曽棨否預修髙皇帝實録成
賜文綺衣鈔十六年考禮部㑹試陞侍讀學士修天下
郡志為副總裁二十二年考禮部㑹試仁宗初陞左春
坊大學士仍兼翰林侍讀學士宣德二年考禮部㑹試
兩朝實録成陞少詹事仍兼侍讀學士賜寶帶七年卒
贈禮部左侍郎
論曰國初劉宋以司制代言文體渾厚至子啓天才雄
麗倚馬萬言其文如蘇長公浩浩不竭所乏者謹嚴精
潔耳要之才致固各有長其所為詩古體有魏晉風律
宗初盛唐亦一代之鴻匹也
　　劉定之
劉定之字主静江西永新人㓜强記天資絶人其父日
授書千言禁為文定之輙私自作文父偶卧所得所作
祀竈文及詩大驚終不口然之自是稍以文辭進每進
每輒斥之他日更進父曰此八面受敵才也宣德丙寅
㑹試第一廷試第三人授翰林編修正統己未京師大
水詔求直言定之上十事其一言命令宜公賞罰必信
其二言公卿侍從宜數召問觀其才能察其心術而進
退之其三言降敵近處畿甸宜稍移于南其四言宜出
京官使任郡縣其五言宜倣唐制京朝官舉人自代其
六言武官子孫宜習韜畧其七言守令宜詳加考課其
八言宜抑豪强以卹貧困其九言廷臣丁憂宜令終制
其十言宜杜僧尼異端不報景泰帝登極定之時為侍
講上言十事一戰陣宜倣古制二守禦宜繕亭障三簡
用使臣四遷移降敵五増給兵餉六戒守令貪虐七選
將士八覈冗濫九攬權綱十勤講學上嘉納之尋拜洗
馬壬申北人遣使來邀報禮議不决定之䟽請暫遣羈
縻邊人使我得益修備即我以和往彼以惡來則我詞
更直累千百言當事理云成化間進禮部左侍郎入内
閣再進密䟽皆國家大計定之于書無所不窺文章宗
蘇氏尤善舉子業卒贈禮部尚書諡文安
論曰劉文安好言事其所論列皆明辯深切可見諸行
事非無當空言者流也
　
　
　
　
　今獻備遺卷十五
欽定四庫全書
　今獻備遺卷十六　　　　明　項篤壽　撰
　　于謙
于謙字廷益杭州錢塘人骨相異常年七嵗僧蘭古春
見而竒之曰此他日救時宰相也書過目成誦為文如
雲行水湧少補邑庠生以古人功業自期常夜行吳山
道中人遥見燈燎騶從甚盛人及前視之乃謙也永樂
中舉進士宣德初拜監察御史謙音吐洪暢每侍奏對
宣皇必注聴都御史顧佐嚴甚獨器重謙巡按江西平
民被誣為盜辯出之王府官屬驕横奏黜數人代還同
錦衣衞官校搜捕馬快船夾帶私鹽不避權貴悉寘之
法上親征漢庶人命謙移檄稱㫖由是上屬意謙河南
山西災命謙為兵部右侍郎巡撫兩省在河南謹備荒
饑預防河患凡山東陜西流民編立里甲以居之且給
田為業在山西革大同鎮將役占軍士盡入其田為軍
屯請留京操軍修築鴈門奏減柴炭乞停徴流民舊欠
税嘗夜行經太行山遇羣盜從者駭愕謙厲聲叱曰汝
何為者盜驚散走山西叅議劉宗孔以清嚴受贓誣謙
上章白其事正統十一年乞致仕舉叅政孫原貞王來
以自代時王振用事御史有姓名𩔖謙者常忤振振疑
即謙也嗾言官劾謙擅舉自代罷為大理寺左少卿兩
省民赴闕下乞還謙而親藩亦以為請乃復任明年召
還為兵部右侍郎十四年額森侵邊境至獨石馬營詔
親征謙與尚書鄺埜請將無煩六師固留不聴八月十
五日師駐狼山土木衆騎奄至天子北狩報至京師大
震謙慟哭誓不與敵俱生太后命郕王監國是日科道
官廷論王振郕王方攝朝倉猝未有處分錦衣衞指揮
馬順素黨振呵衆官起去給事中王竑首起捽順捶死
于廷且索振所親信二内侍班行喧雜無復朝儀大臣
多驚避謙固立不動郕王亦疑懼屢欲退謙直前掖扶
王請留且請降㫖諭羣臣復班勿擅動振罪宜族俟請
命太后行誅順罪應死勿論命紅盔將軍以金𤓰擊二
内侍立死衆乃定退朝漏過午刻矣謙袍袖皆裂徐步
出左掖門吏部尚書王直執謙手曰今日事賴公王直
何能為謙辭謝避進兵部尚書首列扈從失律顧興祖
王佐等罪郕王即位遙尊英廟為太上皇帝改明年為
景泰元年謙入見泣曰邊人不道遮留皇輿既已得志
必將深入宜早為計頃者各營精鋭盡揀隨征軍資器
械喪棄略盡宜即召募官舍餘丁義勇起集民夫替還
漕卒以備操調令工部分局併工督造戰守具京師九
門為最要宜令都督孫鏜等分兵以守而選給事中御
史如王竑者佐之徙城外居民於城内使彼無所掠通
州倉糧數百萬不可棄以資敵宜令在官食糧者悉詣
闗支隨其所欲多寡受糧而歸官籍其數以准月糧誠
兩便大同宣府經其剽掠請勑守臣協力防禦訓練士
馬挑濬壕塹凡闗隘墩臺樓櫓務使有備文臣如輗者
宜令巡撫武臣如楊洪柳溥者宜為將帥凡軍旅之事
臣請身任其責不效則治臣之罪上嘉納即施行焉時
羽檄交馳人情恟懼而謙勇氣彌厲剖斷若流旬日間
戰守略具衆恃謙為安太監喜寧邊種也土木之潰降
額森為之鄉導奉太上皇趨紫荆關京師戒嚴朝臣多
南奔或倡議南遷謙慟哭抗言于庭曰京師天下根本
宫廟山陵社稷及百官萬姓帑藏倉儲在此此而不守
去將何之宋南渡事足可監也議遂定主將石亨請閉
九門堅壁以避其鋒謙曰不可是示弱也請率先將士
躬擐甲冑出營德勝門外乃閉門以示必死日涕泣以
忠義拊循三軍軍皆感奮争死敵十月朔額森入紫荆
關聲言送駕還京師前驅突至我軍堅不為動知有備
稍引却額森擁太上皇至城下索金帛萬萬計且邀大
臣王直胡濙及謙出和禮部遣使問謙謙曰今日之事
知有戰而已他非所敢聞對壘者七日是月既望諜報
太上皇移蹕去敵壘稍逺下令發砲擊其壘死者萬計
而大學士陳循復請㫖寫榜文潛遺敵營中有能斬額
森首來獻者賞萬金封國公以疑其心額森果宵遁或
請追擊不許京師解嚴論功加少保總督軍務或言今
日宋李綱不如也謙曰四郊多壘卿大夫之恥城下但
不盟耳敢言功乎大同叅將許貴奏遣使議和以緩邊
患謙言去冬嘗遣指揮季鐸岳謙齎金帛以往敵輒深
入繼遣通政王復少卿王榮往議迎復不見上皇而囘
敵情譎詐和不足恃邊將邀求無厭莫若選將練兵養
威蓄鋭無輕遣使從之奏増兵涿鹿真保定易州及白
羊紫荆倒馬諸關以衞京城諜報敵逼總兵朱謙於關
子口明日復報追石亨於鴈門關甚急衆議急發兵救
之謙不動奏上方略密授亨等令挑選精鋭若將尅日
大舉者尋報敵已出境復以計密授楊俊擒喜寧送京
師廷劾其罪誅之繇是額森遣使入貢請送駕還京師
朝廷疑未之信下廷臣議謙曰此天意也君臣大義兄
弟至親當速奉迎以承天意倘彼不信則我有辭矣乃
遣侍郎李實及楊善等以往辛未九月駕至自邊庭時
河間東昌永樂中安置降人甚衆額森方入冦欲乘機
竊𤼵謙因南征奏遣之天壽山陵寢所在而無城郭乃
奏城昌平徙兵民守之臨清通商引漕京師之襟喉額
森入冦謀據之奏遣平江伯陳豫築城以守初獨石馬
營八城為敵所據議者欲棄之謙曰棄之則宣府懷來
難守而京師將動揺矣奏用都督孫安授以方略率兵
度龍門關且戰且守八城復完謙以京軍𨽻五軍神機
三千諸營者不相統一或遇調發兵將不相識請選諸
營馬步軍十五萬分為十營每營以都督一人總之每
五千以把總都指揮一人領之每千以把總指揮一人
領之每隊用管隊官二員團結訓練體統相維兵將相
識有警調某營則自都督以下督率以往名曰團營楊
俊請盡出團營兵併三邊各路軍馬大舉伐之謙曰不
可如此則京師各邊皆空虚彼或分兵牽制何以應之
非萬全之道也俊議遂寢時閩浙則有鄧茂七葉宗留
廣東西則黄蕭養相繼煽亂殘破郡縣謙懸制遥度談
笑折衝雖在萬里外若親厯其地咸就勦滅貴州苗賊
反侍郎何文淵乞罷布按司復置宣慰司以土官蒞之
而留都司以轄諸衞遣大將鎮守其地謙言貴州自祖
宗創置已久豈可以小醜輕棄之何議竟不行上以謙
軍功授其子冕副千戸賜第京師謙懇辭不許乃以所
賜玉帶蟒衣盔甲金帛諸物移置第内封識加謹間一
往視焉謙患痰疾上遣太監興安及太醫院使董宿來
視云此非竹􁏏不愈安言之于上且述謙自奉甚約上
親幸萬嵗山伐竹以賜仍命計所資用出尚方給之謙
握兵久且功髙為衆所忌而石亨素貪縱數為謙所裁
亨姪彪驍猛善戰同握兵居京師謙患之出之大同二
人皆怨謙思傾謙矣丁丑正月英廟復辟亨與有功遂
誣謙迎立外藩與大學士王文等俱下獄所司以金牌
勑符具存禁中他無顯跡而亨等必欲殺謙所司遂以
意欲二字附會成獄死之時天日無輝太監吉祥麾下
有逹官托爾者聞謙死慟哭都市酧以壺漿祥責之明
日往哭如初都督陳逵密賂守者收謙屍瘞之有司籍
其第惟朝廷所賜物而已初土星犯太微上相杭之西
湖水竭土裂孫原貞方以尚書鎮浙語人曰賢才之生
實鍾山川之秀湖之竭哲人其萎乎至是乃驗謙長身
山立面白自項以下甚黑嘗對鏡自照曰此一腔血竟
灑何地謙自知功髙必不免也久之上頗悔一日邊報
急廷議不決恭順侯吳瑾進曰于謙若在豈患此上黙
然而京師人語曰鷺絲冰上走何處尋魚嗛言難再得
于謙也成化改元冕上書訟父寃憲廟追復其官遣行
人馬䁢祭其墓𢎞治初贈太𫝊諡肅愍建旌功祠春秋
祀之所著有奏牘及詩文集行世
論曰方額森之入侵也中外震駭永嘉靖康之禍呼吸
間耳于公以書生砥柱狂瀾屹然不動使社稷危而復
安觀其分守九門移營城外堅壁清野以挫其鋒而喪
君有君廟算亡失専意戰守罷絀和議計擒喜寧芟除
禍本反皇輿於漢漠正帝座乎黄屋謀國之善古未聞
也而卒取竒禍何哉假令當景皇帝不豫之日首帥百
官迎復英廟或請憲廟嗣何至紛紛奪門哉當時大臣
計不出此更誰咎耶夫以肅愍大功猶將十世宥之而
走狗先烹長城自壞亨等諸人䜛賊何慘也讀倪太宰
李獻吉著碑銘令人哽咽久之杭三少保兩少保死亦
相𩔖於呼痛哉
　　楊洪
楊洪者陜西漢中人也拔起行伍間有機變馭衆威嚴
士皆用命善出竒好劫邊營衆憚洪呼為楊王初為指
揮杜衡所誣魏尚書源論救貶衡廣西繼為部卒李友
全等所奏天子付洪自治故得成其功名己巳之變洪
固守宣府是年冬破敵于固安擒斬數十人奪還人口
無算拜昌平侯進封潁國公諡武襄
論曰己巳之變内有于謙善謀石亨善戰外有楊洪郭
登善守故以京師危急而九服宴然良田大同宣府為
之扞蔽也額森善戰知兵恐宣大尾其後將有腹背交
受敵之患故長驅深入不敢持久狼顧而去卒以無成
使洪登淺謀輕出失利宣大不守禍延京師土崩之勢
孰能禦之哉
　　郭登
郭登字元登直𨽻臨淮人營國威襄公英孫也正統七
年征麓川靖逺伯王驥薦登為副分兵鎮臨安檄召諸
夷長宣布朝廷威德諸邊境帖服争獻珍貝不受十四
年七月額森入侵天子親征至萬全西寧侯宋瑛武進
伯朱冕相繼覆没乃拜登都督僉事副廣寧伯劉安鎮
大同尋詔班師登語學士曹鼐張益曰駕還宜從紫荆
關鼐等入奏已得請從紫荆矣俄折而東竟從居庸未
入而天子䝉塵大同城晝閉軍士多戰死所存皆創殘
登涕泣拊循之且曰吾誓與此城存亡當不使諸人獨
死也八月額森奉上皇至城下索金帛萬計約賂至即
歸駕登閉門不納上皇傳㫖曰朕與登有姻連何外朕
若此登傳奏曰臣奉命守城不敢擅啓閉竟不出校尉
袁彬以頭觸門大呼劉安及給事中孫祥知府霍瑄乃
出見納賂而額森實無歸駕意也登曰此紿我耳莫若
以計伐其謀劫其營奪駕入城此上䇿也因召壯士與
之盟激以忠義曰事成當封侯受上賞壯士皆踴躍效
死力將遣行或以危言沮之敵遂驚疑擁上皇去登大
慟曰駑材果敗吾事時邊勢張甚而劉安借他故還京
師獨登守城十月又擾京師登率所部并糾集忠義從
鴈門入援先以蠟書馳奏其略曰邊馬長驅三關失險
彼留連内地為患非輕臣今悉起官軍民壯入䕶國庭
京兵擊于内臣兵擊于外使彼有腹背受敵之患首尾
不救之虞又曰忠誠切已敢忘報國之心成敗在天不
負為臣之節奏至敵已退優詔褒答焉登復上疏曰敵
人雖回離邊不逺𫝊報有云黄河已凍且向延綏青草
漸生再侵京闕事雖未信情亦可疑又曰推誠待下仄
席求賢擴天理克人欲以成聖學之功親君子逺小人
以收天下之望十二月邊將復犯京師登奏言京軍新
選不可輕戰宜分營犄角以逸待勞勿求僥倖務出萬
全敵自屢勝以來出入自由不聞有出一兵拒之者登
不勝憤晝夜以忠義激厲其軍定為賞格期必殺彼諜
報東驛敵入境登率兵躡之行七十里至水頭日暮休
兵夜二鼓諜報二十里外沙窩有敵營十二登召將士
問計皆曰彼衆我寡莫若全軍而還登曰我軍已去城
百里且疲困一退避彼以鐵騎來追雖欲自全得乎即
按劒起曰敢言退者斬進薄其營昧旦敵以數百騎迎
戰登奮勇先登諸軍繼進呼聲震山谷登射殺二人手
刃一人敵大敗追奔四十餘里至拷㧯山共斬首捕獲
二百餘騎奪回人口牛馬弓械以萬計㨗聞封定襄伯
是役也以八百騎破敵數千初至大同戰士僅數百馬
百餘匹不數年馬至萬五千匹精兵數萬人常恨馬少
步卒追捕不及乃以已意設攪地龍飛天網等法鑿為
深塹覆以土木人馬通行如履實地敵入圍中令人𤼵
機自相擊撞頃刻十餘里皆陷又用砲石擊之一𤼵五
百餘步人馬死者數千欲大興屯田而苦乏牛種乃上
疏乞官為措置嘗憤贓吏病民疏論之其略曰承平日
久人心驕逸在官既無亷恥蒞政者惟肆貪婪釀成汚
風致有邊禍登亷潔善謀與敵大小數十戰未嘗挫衂
善撫士卒有古良將風英廟復辟命掌南京中軍都督
府事尋謫戍甘肅憲廟嗣統復爵鎭守甘肅以薦召還
總神機營掌中府事尋命提督十二團營多所建明登
工詩所著有聨珠集謫甘州時有詩送岳正曰青海四
年覊旅客白頭雙淚倚門親莫道得歸心便了天涯多
少未歸人又曰甘州城南河水流甘州城北塞雲愁玉
關人老貂裘敝苦憶平生馬少游大學士李東陽評其
詩為國朝武臣之冠卒贈定襄侯
論曰郭定襄以敗卒守孤城竟立封侯之業觀其閉門
不出與城存亡募兵入援敵王所愾有國士之風矣至
所論建文士不如也
　
　今獻備遺卷十六
欽定四庫全書
　今獻備遺卷十七　　　　明　項篤壽　撰
　　劉球
劉球字求樂江西安福人也永樂十九年進士擢禮部
儀制主事正統初詔求文學之士尚書胡濙以球薦預
脩宣廟實録成改翰林侍講京師大水民饑具奏便宜
時北人數求貢球深以為憂麓川不靖王振方議大舉
伐邊球上言請罷兵屯田以招降之而専意西北八年
夏四月雷震奉天殿鴟吻詔求言時麓川再叛再𤼵兵
討之球陳言十事其一言宜親政務權不可下移振覽
之大怒適編修董璘自求為太常卿下詔獄而球所陳
亦言太常卿必得儒者乃𫝊會球為璘畫此謀球殊不
知也遂於陛前捽球去併下獄振隂使指揮馬順夜殺
球臨刑不知所坐大呼曰死當訴太祖太宗皇帝遂死
獄中二子鐵鉞號哭求屍得一臂歸葬終振之世不仕
皆舉進士有名景泰初贈球翰林學士諡忠愍球議論
慷慨憂時恒切卒以直言取竒禍天下寃之所著有兩
谿集
論曰烈士狥名豈劉公之謂耶卒之王振馬順族滅身
灰受禍尤烈方其得志自以為上䝉下蔽殺一諫臣不
啻螻蟻孰知其禍人家國至此極也
　　李時勉
李時勉名懋以字行江西安福人永樂甲申進士改庶吉
士與脩永樂大典及髙廟實録初授刑部主事改翰林
侍讀十九年三殿災詔求言陳十五事一止工作二罷
重譯朝貢三汰冗官四賑饑荒五愼選舉六嚴考覈七
理刑獄八黜贓吏九散處達官十罷遣僧道十一減買
辦十二革接遞軍夫十三矜免侍親充軍生員十四設
法儧運十五優䘏軍士皆切中時弊有㫖允十四事施
行之是冬復言事忤㫖繫獄二十一年以學士楊榮薦
復職扈從洪熈改元言事觸諱忌仁廟大怒命武士以
金𤓰撲十數下脇斷曳出大學士楊士竒灌以燒酒得
不死乃下錦衣衞獄先是折脇内向不相著及用梃杻
斷骨忽自接宣徳初上幸萬嵗山召時勉入謂曰汝何
激怒先帝對曰臣言制中不宜御妃嬪太子不可逺離
膝下至第六事止不言上再問對曰臣不能記其詳上
微笑不復問且索諫草在否曰焚之矣乃得赦出獄復
官侍讀預脩兩朝實録成進侍讀學士一日上懷金錢
至史館撒于地縱諸臣拾取時勉獨正立上呼時勉前
以袖中餘錢賜之上嘗御文淵閣賜諸學士飲顧謂時
勉曰卿非朕安得飲此時勉叩首謝曰臣䝉再造恩不勝
感激正統初兼經筵官每進講上必傾聴聞者莫不稱善
以為范淳夫其人也進學士六年陞國子祭酒倣胡安定
教條隨材造就之督勵嚴甚每旦五鼓命膳夫提鈴諸生
門即起誦讀夜終二鼓方聴就寢或時潛行以察勤惰無
燈者旦罰治之尤禮待諸生病給醫死助棺斂未娶者使
有室上書請改建太學命太監王振往視時勉與抗禮振
生日時勉又獨不賀振銜之坐以擅斫文廟古木為不敬
命置百斤枷枷號國學前司業趙琬掌饌金鑒皆與罰
有一枷特重數斤振為時勉設也金曰鑒年壯當荷此
時勉曰僕雖老筋骨甚堅即以自荷諸生司馬詢等數
百伏闕以請而石大用者獨上章乞身代之遂獲釋未
幾乞致仕景泰元年卒年七十七諡文毅
論曰李文毅公危言直諫兩下詔獄至折脅不少挫白
首荷校不悔可謂壯矣其所上諫草秘弗𫝊又何其篤
厚君子也
　　陳敬宗
陳敬宗字光世浙江慈谿人永樂甲申進士選翰林庶
吉士與脩髙廟實録成授刑部主事復與脩五經四書
大全改翰林侍讀宣德初脩兩朝實録未成轉南京國
子司業進祭酒矜嚴好禮儀止端莊久居太學以師道
自任遇僚屬諸生甚嚴有挾私忿誣奏之者法司將覆
請就逮或謂敬宗宜上疏自理屬筆者辭多遷就敬宗
曰不可被誣罪小欺君罪大具實以聞而事竟白景泰
初致仕家居卒年八十有三所著有淡然集
論曰詩曰抑抑威儀維徳之隅陳公其選乎夫敷教在
寛師嚴道尊闕一不可陳公兼之矣
　　周忱
周忱字恂如江西吉水人永樂甲申舉進士詔選庶吉
士二十八人以應列宿忱自陳乞與列文皇帝喜曰是
有心計留之與脩永樂大典十年授刑部主事預脩五
經四書性理大全陞員外郎北京初建太倉命忱督運
南北畿郡之賦洪熈間遷越府長史宣徳五年擢行在
工部右侍郎巡撫南直𨽻總督糧賦初蘇松常積逋甚
多忱至奏添管糧官下令大小户槩加耗請鑄鐵斛𤼵
州縣依造木斛勘烙給之繇是出入平始糧正區設正
副三人嵗赴南京關勘合糧完又親齎奏繳殊煩勞忱
奏減區正副二人輪赴京領勘合糧完送有司𩔖繳之
蘇賦額二百九十餘萬石有詔官田一斗至二斗以上
者減什之二三斗以上者減十之三而户部移文止減
抄没官田其古額重者不准減除忱又同知府况鍾奏
言洪武永樂間抄没官田猶不甚病其最病民者惟古
額官田得㫖減八十餘萬舊例不許團局收糧糧長家
自徴收忱曰此負欠之繇也下令水次置囤推糧長一
人總之曰總收每嵗通計各户之夏秋税及加耗則例
填註由帖而户給之户自持帖赴倉不經里胥囤設糧
頭囤户各一人主之使相覺察糧長惟職催併官為監
收立撥運文簿加耗正糧一石收平米一石七斗起運
則量支如京通等倉正米一石支三石臨清淮安南京
等倉以次遞減立綱運文簿凡搏淺諸費填註回銷其
支撥之羨餘者曰餘米次年餘多減耗加六又次年益
多加五令縣置一倉以貯之曰濟農以備賑貸農之乏
食及運夫之遭風盜者則賑之凡築圩岸濟河道人給
口糧農作興則於中下二户内驗其田之多寡貸之嵗
凶則再賑之其不還官者不復給故事軍民分運其長
運者往返踰嵗多失農忱乃與平江伯陳瑄議奏於淮
安瓜洲水次對船交兊在淮安正糧一石兊平米一石
五斗瓜洲加五升運軍未過江者聴於蘇松常鎮等府
縣交兊加過江米二斗民間運馬草北京者所費不貲
而草多敗爛奏請折銀南京則輕齎買納為北京公侯
禄米例輸南京使自來受每石費耗六斗忱曰彼能於
南京關支獨不可就支三郡乎以便宜上言嵗減耗米
六十萬北京文武俸帖於南京賣者苦太賤銀一兩可
得米七八石忱奏請折收金花銀每兩准米四石以給
官俸折糧官布例重三斤率以紗麤驗退忱請不拘輕
重務長濶如式兩頭織色紗以防盜剪之弊從之驛遞
馬死馬頭率科之民買補無虚日忱令每田一畆帶徴
米一升九合官收之以補馬之死者正統初淮楊災鹽
課不足奉詔巡視奏撥三郡餘米運赴各鹽場准作下
年秋糧而聴竈户以私鹽易米時米貴鹽賤官得鹽課
民得米上下交便之有詔綵繪官殿計用牛膠萬餘斤
遣官齎勑督辦時忱方赴京遇諸塗勑使請還治忱言
第行自有處至京言京庫所貯皮張嵗久朽腐請出煎
膠應用歸即撥餘米買皮上供以新易舊誠兩便從之
十四年英皇北狩邊騎將薄都城衆議欲焚通州倉以
絶其食忱時議事京師請令六軍運入都城聴作月糧
敵至無所掠而都城食賴以足巡撫南畿凡二十一年
由左侍郎九載考滿轉左進户部尚書改工部致仕景
泰二年卒于家諡文襄忱謙恭言若不出口謀慮深長
善采衆論征輸皆有常度嵗賦無欠且有贏餘他郡荒
歉即以餘米補之凡織造上供軍需之𩔖悉取給於餘
米常賦之外無復他役初至蘇松屬嵗大饑米價翺貴
忱遣人四出察出米價髙下江浙湖廣方大熟乃令人
槖金至其地故抑其直而勿糴且紿言吳中米價高甚
由是江浙湖廣大賈皆販米趨吳中數百艘一時俱集
忱知四方米已至下令發官廩米盡出之以貸民而收
其半直城中米價驟減而四方米欲還載度路遠不能
乃以賤糶忱復椎牛釃酒以謝四方米賈躬自勸飲之
再給以路費米賈皆醉歡去米價既平乃復官糴以入
實廩吳謡曰來時周白地去時米鋪地所至延問父老
利病興革或微行雜坐談時事其丈量崑山田匹馬獨
行人不知為巡撫也夜則留暗燈及筆硯木簡于卧榻
傍寤則籌度政務有所得即起書于簡旦日施行之運
船有侵匿乃以遭風告忱忱言是日無風其人大駭服
久之乃知忱令金焦山僧日具風水以報其僧皆有資
給為盡力周詳多𩔖此所至興學校及先賢祠橋梁河
渠多所修治皆資餘米民不知役争立生祠祀之知人
下士所薦引者甚衆過淮見吳人施槃竒之攜歸送本
學槃以狀元及第凡所建明皆永為法守後户部言餘
米失稽盡括歸官由是徴需雜出逋負如故人益思之
論曰文襄雄才善計受知聖明是時三楊當國夏忠靖
為司徒故得久於其任言聴計從然猶困于多口觀公
所上執政書良足嘆矣詩曰讒言罔極青蠅變亂自古
然哉
　　韓雍
韓雍字永熈蘇州長洲人以閭右徙實京師為宛平人年
十九第進士授監察御史數糾彈權倖録囚南畿碭山
教諭邱純笞膳夫祝磨兒其父匿磨兒以他屍誣純坐
死獄雍畧捕磨兒純得白巡按江西討平廬陵諸縣盜
賊陞廣東按察副使大學士陳循薦擢右僉都御史巡
撫江西奏革寧府護衞軍英廟復辟改山西按察副使
尋以寧王誣奏逮繫詔獄致仕起遷大理寺右少卿轉
右僉都御史數辯寃獄學士倪謙為怨家所誣當寘重
典力争免之錦衣指揮劉敬坐飯石亨擬朋黨律雍曰
當亨得志時孰不蠅聚其門若一飯即坐死過此者將
何以罪之且東漢以朋黨二字毒害忠賢卒以亡國今
明聖之朝柰何為此議邪巡撫大同宣府朶顔入獨石
擊走之陞兵部右侍郎坐事遷浙江右叅政成化元年
兩廣蠻冦反王師累失利上命都督同知趙輔為征夷
將軍而兵部尚書王竑薦雍宜為總帥乃拜左僉都御
史贊理軍務假便宜行事議出師方略衆謂賊在廣東
者宜逐在廣西者宜困之請分兵雍曰不然夫兵分而
為竒聚而為正今兩廣無完城而大藤峽乃賊之巢穴
不覆其根本而剪其枝葉非計之得也今全師鼓行而
前南可以攻大藤峽援髙雷亷東可以應南韶西可以
取柳慶北可以斷陽峒諸路舉無不克何煩逐乎疾雷
不及掩耳又焉用困乎定議趨廣西師至全州五戰皆
捷陽峒諸賊悉平趨桂州誅前將失律者數人衆議宜
乘勝攻峽雍曰脩仁荔浦為賊羽翼宜先勦之以奪峽
賊之氣然後乘勝長驅搗其巢穴破之必矣乃分兵為
五哨復分為二十五哨夾攻之旬月間大小數十戰攻
破寨峒五百餘俘斬無算脩荔悉平移師潯洲直抵大
藤峽衆議峽險甚且多藏粟非旦夕可拔宜圍以困之
雍曰峽周圍六百餘里數萬人圍之猶不足老師匱財
或生他虞今脩荔已平峽賊皆喪膽破竹之勢即成擒
耳乃分兵為五哨由峽北古眉雙髻等路以進而身統
大軍從峽南分八哨水陸竝進復分二哨為後援别遣
兵斷諸山口賊於峽南𣗳柵滚木礧石鏢鎗毒矢交下
我軍萆山仰攻雍擐甲督戰奮戈先登士皆魚貫以上
殊死戰呼聲撼山峽若崩一日盡破其山南諸大寨命
縱火烈山烟焰蔽天日晝暝山為之赭日暮就營賊巢
中將士皆栗栗雍自如賊潰入横石諸崖督兵窮追破
山開路棄馬徒步且戰且行直抵其地賊所據九層樓
等山危險不可攻賊𣗳柵數重礧石大木交下巖谷響
震弩矢雨注雍誘使大發潛遣壯士登其山絶頂期舉
礟為應頃之賊矢若盡忽礟震賊大駭潰走雍率衆攀
援以升奮擊連數日夜而山北援兵且至與大軍合勢
夾擊賊大潰委棄輜重山積攻破巢寨三百二十竒燒
燬廬屋擒斬賊首侯大狗等俘獲無算巢穴蕩平改大
藤峽名斷藤峽刻石紀功而還至廣西大享將士而先
所遣將勦廣東流賊者累戰皆捷廣地悉平奏徙上隆
州于峽内改𨽻潯州以土官岑鐸知州事設東鄉龍山
二巡檢司以土人為巡檢徙周冲巡檢司于峽之上水
徙靖寧巡檢司于峽之下水増設宣鄉黄江思隆三副
巡檢皆以土人為之置藤縣千尸所以統徭獞易置守
將安揷逹官于廣州城中以備調遣諸所建置咸經久
可行遷左副都御史提督兩廣軍務奏請添設巡撫二
人從之丁父憂歸廷議兩廣叛服不常撫臣事權分轄
宜開府梧州置總司以統之詔罷二巡撫起雍為右都
御史總督兩廣軍務兼理巡撫居亡何與中人不恊致
仕歸雍卓犖負大節軍旅之事不學而能應機決䇿智
勇竝奮文牘山委剖斷若飛號令明信無敢犯者將卒
所獲人畜即以予之禆將犯法當斬賂中人請釋之雍
因午節閲武射柳斬其頭懸軍門合營股栗其威嚴𩔖
此
論曰兩廣自文皇朝蠻冦數叛都督韓觀山雲相繼鎮
定乃後交阯不寧兩廣兵調征無虚嵗加以瘴癘耗死
者什七八矣而蠻冦生聚日繁正統末黄蕭養倡亂廣
東西蠻煽動攻剽城邑累征不克韓公以一書生不旬
月蕩平之功亦偉矣向非純皇既明且斷委任不疑曷
克有此哉人言韓公發摘奸伏如神進攻大藤峽時有
老人五百詣幕府言軍情事公疑之隂選壯士千人縛
搜懷中皆袖短刀悉誅之又言韓公多計數師抵大藤
峽先驅白言峽深不可渡公下令今日必渡峽無舟則
以軍之半填峽須㬰師悉渡或又言諸蠻酋聞公名輒
喪氣師未抵峽峽中藤葉皆䖝食成韓字諸如此𩔖甚
衆總之具文武材善用兵非好殺者流也人言寧可盡
信乎
　　况鍾
况鍾字伯律南昌人也以刀筆事尚書吕震震薦其才
授禮部主事進郎中宣徳初蘇郡缺守愼擇良牧大學
士三楊公及尚書胡濙等咸以鍾薦且請賜璽書以便
宜行詔可郡守有勅自鍾始也既視事吏抱牘請署鍾
即如言以署不可否吏咸侮易之三日吏復請署鍾曰
若謂我真不能事事邪厯舉三日所署牒無遺因擿某
事為故出入隠竄顛倒盡發其情狀立取舞文吏一二
人撲殺庭下乃集僚屬宣讀璽書自貳以下有不法得
按問僚屬皆股栗鍾因舉其尤者立黜之搜逐胥吏主
文掃滌積蠧置通關勘合簿以防詐偽衞卒久暴横痛
加繩禁郡體始尊凡勢豪及鄉里武斷重禁戢之蘇賦
重而官田尤病民鍾奏減之凡奏減重額田正賦七十
二萬餘募民開墾荒田起科免包荒糧一十四萬餘停
徴渰没田糧二十九萬餘舊欠糧草鈔數百萬錠罷嵗
漕民船五百艘免買船米十五萬餘疏免詔買三梭布
七百疋銀數千兩革倭船徴需請濬水道淤塞辯平民
誣入軍伍者千八百餘家招復逃亡三萬有竒凡所論
列悉賜施行朝廷數褒勞之述職錫宴賜詩丁内艱去
蘇人上請乞還鍾復除仍任正統五年九載滿去闔郡
民上章乞留赴奏闕下者八萬餘人遂再遣任七年卒
于位蘇人哀思之鍾剛果敏達而度量廓如興學禮士
好推轂人尤重秩祀先名賢祠皆拓新之
論曰明興守令賢者代不乏人而况公在蘇到于今尸
祝之是寧可聲音笑貌為哉觀其奏減田賦禁戢奸利
其深識時務之要者矣起自刀筆尤喜縫掖士又何其
能急先務也比良楊公不有以哉
　
　
　
　
　
　
　
　
　
　
　今獻備遺卷十七
欽定四庫全書
　今獻備遺卷十八　　　　明　項篤壽　撰
　　薛瑄
薛瑄字徳温山西河津人母夢紫衣人入謁生瑄年十
二善詩賦及見程朱書嘆曰此道學正脉也遂焚詩賦
專心理學永樂庚子舉鄉試第一辛丑登進士第擢御
史監湖廣銀場黜貪墨正風俗手録性理大全誦讀之
遷山東提學僉事諸生呼曰薛夫子正統間楊士竒薦
為大理右少卿轉左少卿作大理箴以自警時王振與
瑄同鄉也雅欲見瑄有勸瑄拜其門者瑄曰安有受官
公朝拜他人乎遇諸塗瑄獨正立振銜之會辨寃獄附
振者誣瑄繫獄當死人皆危之瑄曰辨寃獲咎死何愧
焉讀易自如瑄子五人伏闕下争代死諸大臣頗申救
之得免歸杜門不出造詣益深己巳額森攻都城給事
中程信論薦起為大理寺丞分守北門都帥初疑其迂
及與議遂訪䇿焉瑄曰以天時人事觀之彼必宵遁既
而果然景泰初陞南京大理寺卿太監金英奉使道南
京人皆餞之江上瑄獨不往英言於衆曰南京好官惟
薛卿耳召還復為大理寺卿草場火朝廷欲重罪典守
者瑄力辯得免蘇松饑民乞粟富家不與遂火其廬蹈
海以避罪上命王文往亷之文坐以謀叛籍其家瑄抗
章論辯全活甚衆天順初遷禮部右侍郎兼翰林院學
士召入内閣知制誥主考會試尋轉左侍郎詔遣使求
獅子於西畨瑄諫不聴時石亨横瑄嘆曰君子見幾而
作豈俟終日乎引疾乞致仕歸從學者衆其學貴實踐
不事口耳嘗曰自朱子後理學已明不必著書所著惟
讀書録又有河汾集天順甲申卒年七十三諡文清
　　岳正
岳正字季方直𨽻漷縣人也正統戊辰會試第一廷試
及第授翰林編修英廟復辟進修撰以吏部尚書王翺
薦召見文華殿上遥見遽曰好既陞陛登殿連曰好好
問年幾何對曰四十上曰正好問何處人曰漷縣上曰
又是北方人問治何經曰尚書上曰是書經尤善問何
科進士對曰臣以正統十三年及第上益善曰又是我
所取者顧謂正曰今用汝内閣參預機務許彬老矣不
足恃也正頓首辭出赴閣至左順門石亨張軏自外入
愕然曰何以至此比入見上曰今内閣朕自訪得一佳
士亨軏請為誰上曰岳正亨軏陽賀曰誠佳上曰但官
小耳今須與吏部左侍郎兼翰林學士如何亨軏因奏
曰陛下欲陞正亦甚易但姑試之果稱職未晚也上黙
然正感知遇所奏對皆忠讜多稱㫖欽天監湯序言變
異謂姦臣未盡之故上以問正正曰姦臣實未聞若求
之將人人自危且序術不足信事遂寢時石亨與太監
曹吉祥怙寵擅權有投匿名書指斥時政者緝捕甚急
上令正撰榜募捕正曰為政有體盜賊責兵部姦宄責
法司豈有朝廷出榜購募人邪上謂吉祥曰正言是也
嘗為上言曹石聲勢太盛宜早禁制上曰汝可以朕意
告之正徑造亨諷令稍自戢二人益怨正矣會承天門
災上下詔責躬實正視草厯陳弊政詞極切直遂有飛
語指為謗訕内批降廣東欽州同知道漷以母老留未
行會有憾正者以事中正逮繫詔獄謫戍肅州鎮夷所
上每念正曰岳正倒好只是大膽曹石敗上謂大學士
李賢曰岳正向固言之賢請曰正有老母幸放歸乃命
釋為民憲廟初臺諫請復正及御史楊瑄官吏部擬調
南京有㫖勿調復職充經筵講官纂修英廟實録李賢
欲出正為南京國子祭酒正不應有忌正者偽為正劾
賢疏草賢以是怨正會廷薦為兵部侍郎與都給事中
張寧名竝上寧負才氣亦被譖遂皆外補而以正為興
化知府成化己丑致仕卒于家所著有深衣纂誤及𩔖
博稿
論曰文清明體適用足為眞儒其抗王振違石亨生死
不悔所稱大丈夫者非耶岳公受知英皇一旦拔起遂
秉中軸遇亦竒矣竟忤曹石及受讒文達坎壈以死悲
夫
　
　
　
　
　
　
　
　
　
　
　
　
　
　
　
　今獻備遺卷十八
欽定四庫全書
　今獻備遺卷十九　　　　明　項篤夀　撰
　　徐有貞
徐有貞初名珵字元玉呉人宣徳甲寅進士改庶吉士
授翰林編脩益肆力用世之學與脩宣皇實録尋脩玉
牒進侍講正統初上言承平久宜脩邊防上嘉納己巳
京師戒嚴分遣文臣守要害地有貞守河南還景泰初
充經筵講官二年陞右諭徳兼侍講會河決張秋沙灣
詔拜有貞左僉都御史往治之至則上疏言水之性可
順以導不可逆以湮葢河自雍而豫自豫而兖土益疏
水益肆而沙灣適當厥衝於是決焉以奪濟汶入海之
路而去諸水従之以泄隄潰渠淤潦則溢旱則涸此漕
運所由阻也臣請首疏水勢勢平乃治其決決止乃浚
其淤因為之防以時節宣後乃亡患制曰可乃作制水
之閘疏水之渠渠起張秋金隄之首西南行百里至于
大潴之潭乃越范暨濮上而西凡數百里經澶淵以接
河沁水勢既平命其渠曰廣濟閘曰通源凡河流之旁
出弗順者則堰之由是水不東衝沙灣乃更北出以濟
漕渠之涸阿鄄曹鄆之田頼以溉者百數十萬頃乃作
大堰其上揵以水門繚以虹隄導汶泗之源而出諸山
滙澶濮之流而納諸澤濬漕渠數百里復作閘于東昌
之龍灣魏灣者八積水過丈則放洩之皆通于河以入
于海三年而功乃成擢左副都御史景皇七年都督張
輗張軏武清侯石亨太監曹吉祥共謀復辟以問大學
士許彬彬曰此社稷功也彬耄矣無能為也盍謀之徐
元玉其人經濟材也亨軏就問計有貞曰太上皇北狩
以赤子故非游畋也今天下無離心能奉以復辟此天
人同符也因互陳籌畫亨軏去越二日辛巳夜復來有
貞升屋覽乾文亟下曰時在今夕不可失也亨軏唯唯
去有貞焚香祝天訣家人曰事成社稷之福不成家族
之禍吾去矣歸耶人不歸鬼矣遂潛與亨輗軏吉祥及
鴻臚卿楊善盡收諸城門鑰有貞命壮士踰南内門入
與外兵合太上皇復辟陞翰林院學士掌文淵閣事尋
陞兵部尚書進柱國封武功伯賜鐵券數召對恩寵隆
渥有貞感知遇以身任天下條奏剴切無復顧慮施行
若流曹石等嫉之私謁多不従復諫止節縮由是益恚
怒御史楊瑄劾曹石奪民田上曲宥之曹石疑有貞所
使也愈憾有貞數巧辭激上怒上殊不為動上時時屏
人與有貞語中人竊聴之以告上上曰何自知之對曰
此有貞宣言之上大驚始疑久之讒益深上愈惡有貞
亨吉祥因竊造封事假給事中李秉彛名上之時秉彛
己丁憂去逮至拷訊死曹石因言此徐有貞怨望使所
親馬士權等為之遂下詔獄上猶念功出為廣東左㕘
政曹石復上急變考掠亡状士權曰今欲吾等何所承
邪刑官曰徐有貞謀逆汝等同謀耳士權大呼曰徐有
貞欲使今皇帝為堯舜之君今百姓為堯舜之民如此
而已不知其他獄久不成適承天門災上寤出有貞安
置金齒為民至滇寓僧舍中日讀易而已居三年詔還
田里家居杜門謝客曹石敗始出游湖山以自娯自稱
天全居士憲廟初詔賜冠帶閒住有貞于書無所不通
文章雄竒詩宗李白書法率更南宫所著有史㫁及文
集若干卷
論曰方武功伯之鎮彰徳治水張秋其材已槩見矣英
皇復辟之初公獨奮其智勇與二三武人決機定䇿取
日虞淵呼吸之頃天下晏然功存乎社稷忠貫乎天地
可謂竒矣及其秉衡軸胙茅土舉國授政方將致君堯
舜而憸壬側目卒以逺竄讒夫之禍吁可畏哉夫以徐
公大功猶不免于雌黄之口况下此者乎
　　李賢
李賢字原徳河南鄧州人也宣徳癸丑進士見薛瑄講
論淵源恱之益究心理學授驗封主事轉文選郎中輒
閉户讀書五經要義多所自得景皇即位進正本十䇿
景泰四年陞兵部侍郎轉吏部天順改元進吏部尚書
兼翰林學士入内閣景皇薨上欲令汪妃殉塟賢止之
大同巡撫年富被逮上以問賢對曰能奉公革弊上曰
此必石彪私惡之耳因請命官往勘果無實富得致仕
去上念建庶人輩久幽掖庭間以問賢對曰陛下此念
天地鬼神實臨之太祖在天之靈實臨之堯舜存心不
過如此遂遣居鳯陽聴令婚娶或曰不可上曰有天命
者任自為之乃宣諭羣臣御史楊瑄言吉祥石亨强奪
民田亨等入訴于上曰此賢與徐有貞主之耳下鎮撫
司獄是夕天大風雷承天門災賢等獲釋降㕘政未行
復召賢為吏部左侍郎尋復前職上躬親萬幾頗厭祥
等謂賢曰奈何賢曰獨㫁可革也石亨薦江西處士呉
與弼上以問賢對曰與弼儒者之髙蹈古之聖王莫不
好賢下士若陛下行此一事亦本朝盛舉乃命行人齎
勅帛聘之既至薦為左諭徳不拜仍請遣行人送歸上
患左右招權賢曰權不可下移人主自攬則彼自消又
曰讒說殄行帝王深惡絶之最是二年郊禮成上太后
徽號因襃崇外家以元舅會昌侯總大營兵其弟復乞
陞上曰足矣復希恩澤太后必見怒賢曰祖宗以來外
戚不與政今會昌侯若此不識太后知之乎上曰太后
正不樂此今猶悔之賢曰此見太后聖徳但後不可為
例耳禮部請東宫出閣上語賢曰宜先讀何書對曰宜
先大學尚書上曰書經有難讀者朕昔讀禹貢盤庚周
誥殊費心力寫字必用心朕初習字任意寫去以此寫
得不佳賢曰二典三謨太甲伊訓說命諸篇可先講讀
字不必求佳但㸃畫當不茍耳上嘗問政治得失因極
言錦衣官校差提罪人不勝其擾有譖賢妄言者上宻
察之盡得其實乃待賢如初四年正月天下吏入覲上
將以布政賈銓為户部尚書命賢觀之以貌不稱名對
乃薦年富而以銓為副都御史會試舉子奏考官劉宣
校文不公上疑之以問賢對曰此私忿耳如臣弟譲亦
不中可見其公乃命禮部會翰林院試其人文不成章
命枷號禮部前羣議乃息五年上言官軍一季俸闕銀
十四餘萬兩何以處之賢曰自古國家惟患冗食今軍
官有増無減如人只生不死無處著矣自古有軍功者
子孫一再犯法即國除豈有累犯不革職者耶上曰此
事誠可慮當徐為之七月曹欽之變賢被重傷加太子
太保憲廟即位進少保華葢殿大學士尚書如故成化
丙戌廷試太宰王翺以程敏政善書力薦為第一賢曰
論文不論書卒取羅倫第一及賢丁父喪起復倫奏請
許賢終制不許明年卒贈太師諡文達
論曰國朝入直内閣當國最専且久者三楊之後惟李
文達公方天順初徐薛罷位吉祥亨彪怙寵蟠結李公
燮調其間數進匡順可謂良矣儷美三楊以勲名終不
亦宜乎
　　彭時
彭時字純道江西安福人也正統戊辰進士第一人授
翰林脩撰景泰初簡入内閣英廟復辟再入閣時大學
士李賢獨見寵信數召對賢退即以諮時匡賛居多天
順末錦衣指揮門達以事中賢上將罷之而屬意於時
時為力辯賢得釋河南有武弁不法刺事者誣其謀反
時語門達曰人可輕殺邪具言於上得末減憲廟初進
吏部右侍郎職如故同知經筵丙戌歸省丁亥召還四
川宣府遼東皆地震上陳六事規切時政總裁英廟實
録成進太子少保兼文淵閣大學士尚書如故議慈懿
山陵事甚力卒従所請彗星見三台上疏乞痛加脩省
謂宫中根本至急望正名分均恩愛以廣繼嗣為宗社
大計又言大臣進退皆宜㫁自宸衷不可専委臣下上
嘉納之平涼土人滿四反官軍累失利都御史項忠奉
詔討之時策其必成功而朝議咸欲再遣將時與商輅
執不可或動以危語時不為動未㡬獻俘至議者始服
己丑冬無雪上言自古旱災皆由民怨感動天變近日
光禄買辦各城抽分掊尅太甚而獻珠寳者重規厚利
請盡革之以恵貧民上是其言辛卯冬彗復見時與商
輅上言七事其一乞崇正道其二乞謹命令其三請延
接大臣其四刑賞太濫其五聴受直言其六慎簡將帥
其七恵恤軍民上嘉納之太監劉永誠沒或言其有軍
功宜追封為伯時曰祖宗成憲具在孰敢私之事遂寝
乙未進少保尋病卒年七十贈太師諡文憲
　　商輅
商輅字𢎞載浙江淳安人宣徳己卯浙江發解正統乙
丑會試廷試皆第一授翰林脩撰進講筵己巳陞侍讀
入内閣時乗輿北狩額森逼京城有倡議南遷者力排
之請郕王正位與大學士陳循等經畧戰守遣官撫輯
畿甸降衆徴邊兵入援掲榜購邊人偽為喜寧報誘擒
額森書故遺敵營中敵得榜與書果自相疑遁錦衣指
揮盧忠妄言南内事中官阮浪等坐死窮治不已輅言
之獄遂不竟忠得罪壬申諌議易儲甚力踰年鍾同章
綸請復儲下獄輅因召對力救綸竟不死英廟初坐免
成化丙戌冬詔起復任首疏八事勤政納諫儲將材飭
邊備革冗員設社倉崇先聖之號以配天開入徳之基
以造士上嘉納之戊子議慈懿山陵詞甚切至彗星見
言官有言輅者上欲加罪輅力救之得已尋陞尚書仍
兼學士是時穆蘓叛命將討之未下廷臣請再出師以
邀功輅執不可卒以成功己丑冬燠輅陳時政之弊辛
卯冬彗出天田入太㣲垣復疏七事崇正道謹命令親
賢臣慎賞罰納諫諍勵官守恤軍民言多採納上議及
郕王監國事輅言有社稷功當復位號左右皆泣上亦
泣遂復景帝號壬申天下災請省科斂減力役寛兩税
㢮利禁悉従之丙申夏皇子薨上方以嗣續為憂左右
知西宫儲貳已長莫敢言輅委曲言之東宫乃立禁中
建玉皇閣奏毁之黒𤯝見因陳彌災八事曰畨僧國師
不得重給符券四方常貢外勿受玩好諸色人許直言
自達分遣部使者諸囚停不急營造實三邊軍儲守縁
邊闗隘増置雲南巡撫上皆嘉納丁酉汪直創西厰刺
事權傾中外輅疏其十罪以聞懐恩傳㫖切責輅復數
直罪又云此人不黜國家安乎危乎懐安咋舌而退即
日撤西厰尋乞致仕進少保兼吏部尚書謹身殿大學
士如故賜璽書給驛以歸家居十年卒贈太傅諡文毅
論曰彭文憲公與商文毅公皆以科名致位宰輔諸所
論建切中時弊概見施行勲名行誼相伯仲矣易儲一
事商公不能以死争之不可則止之義寧無媿乎
　　徐溥
徐溥字時用宜興人景泰五年進士授編脩泰陵初以
吏部侍郎兼學士入内閣𢎞治七年加少傅兼太子太
傅吏書謹身殿是年上言機務日繁誥勅委積正統中
王直王英皆侍郎兼學士在内閣専誥勅上従溥言用
李謝二文正公未㡬星隕地震京師雨土飛蝗乞罷不
允八年命撰三清樂章率同官上言三清邪妄不可黷
禮上嘉納欽天監正李華者不職罷傳㫖復職公言傳
帖行倖門啟不敢阿従十年三月韋太監急走閣下言
上坐文華殿宣四先生溥及劉李謝三公倉皇至殿叩
首上曰近前諸司禮皆環跪御案傍上曰看文書諸司
禮取諸司題奏與溥及劉以片紙數幅與李謝每一疏
上必曰與先生輩議溥等擬批答上上覽或更定二三
字或刪去一二句應手疾書畧無疑滯溥等懼不能稱
上意頓首請曰疏中事多者臣等請將下閣㸔詳擬上
上稍不說曰文書尚多欲盡閱閣中亦閒盍就此面議
諸輔臣又頓首曰唯自裕陵召見南陽等後四十年茂
陵及泰陵初嵗不過一二見道二三語是日溥等得見
上天資明睿聖心仁厚大喜顧應對不能副上意又輒
慙懼自是不復召十一年溥目𤯝乞休卒年七十二贈
太傅諡文靖在相位數年能任人凡𢎞治中所上章疏
皆屬李公而溥因事納忠隨才器使屢遇大獄保全善
𩔖従容調劑弭謗消讒雖無勇功智名而培養國家元
氣多矣
　　劉健
劉健字希賢洛陽人天順四年進士授編脩泰陵初陞
禮部侍郎兼學士入内閣七年進太子太保武英殿大
學士明年薦李謝二公入内閣十一年進少傅太子太
傅户書謹身殿大學士上方勵精凡國家大事召見輔
臣宜興去召健及李謝二公至文華殿平臺煖閣面議
大政如呉一貫張天祥獄睿皇后陵寢殿禮進退五府
四營公侯伯灾異去留大臣皆上前相可否健確直見
事稍遲李才敏達謝方質三人同心時人語曰李謀劉
㫁謝尤侃侃十六年五月一品服九載當是時治平無
事上顧公喜諭曰勞卿久矣兼支大學士俸先是率同
官上疏近有㫖令中官往武當山設像懸旛脩醮命臣
等撰勅并祝文者實為無益矧宜斥邪妄以正人心十
七年又率同官上言近有㫖朝陽門外脩建夀塔者非
所以訓天下垂後世也又令撰真人杜永祺等誥命及
封號疏言臣等竊惟異端不可信誥命封號不當與祖
宗廟號不過十六字親王及文武大臣有功徳者諡號
止一二字此輩何賢何能封號多至十八字天下後世
其謂之何上時憂勞思治益明習機務眷念民莫欲盡
革諸煩苛弊蠧召對輒屏近侍左右不得聞大懼竊従
屏隙中觀但聞上數數稱善上仁慈敬慎尤欲守成法
惡慘刻健等亦見太子未壮上體清癯務却謀逺顧省
機宻𤼵使天下隂受其福至上語及宫中事毅然欲創
抑盡刷洗中權復髙皇帝舊然亦未敢輕動也康陵即
位新政猶肅未㡬健三人上疏極諫請誅瑾等不報又
與諸大臣伏闕門諫焦芳洩於瑾瑾得先見上泣請并
斥言諸大臣過上果疑怒諫竟不得入健乃因致仕去
謝亦去焦芳遂入内閣瑾尚恨不已矯㫖奪健官罰輸
粟瑾欲起大獄盡殺諸不附己者矯勅羣臣指内官王
岳范亨徐智健及謝公洪洞浮梁楊守隨林瀚郎中李
夢陽主事王守仁王綸孫槃黄昭檢討劉瑞給事中湯
禮敬陳霆徐昻陶諧劉􁈙艾洪吕翀任恵李光翰戴銑
徐蕃牧相徐暹張良弼葛嵩趙仕賢御史陳琳貢安甫
史良佐曹蘭王𢎞任諾李熈王蕃陸崑張鳴鳯蕭乾元
姚學禮黄昭道蔣欽薄彦徽潘􁧉王良臣趙佑何天衢
徐鈺楊琸熊倬朱廷聲劉玉為奸黨榜之朝瑾誅得復
官致仕嘉靖初年已九十降詔存問又遣撫臣即其家
賜束帛餼羊上尊酒又官健及謝公洪洞子并為中書
舍人年九十四卒贈太師諡文靖
論曰徐劉諸公受明主知造膝論議可謂榮遇跡其直
言不阿正色立朝者非耶
　　楊廷和
楊廷和字介夫新都人父春湖廣提學僉事成化十四
年舉進士除檢討正徳中歴陞户部尚書文淵閣大學士
入内閣三年加少保兼太子太保四年脩會典成降俸
二等俄以脩實録加俸二等七年加少師兼太子太師
華葢殿大學士十一年憂去服闋梁文康請上遣行人
召入内閣康陵崩内外危疑能擒滅凶奸奉敬皇后㫖
迎世廟入繼大統改元詔湔除弊政朝野肅清勅封伯
辭不受一品十二載考績進太傅賜襃勅宴禮部復辭
太傅以論大禮去削籍子慎正徳六年進士第一人亦
以論禮杖闕下謫戍雲南
論曰余聞之人云辛壬之交中外多故楊公擁戴明聖
捧日虞淵其所釐正功亦偉矣升菴博雅為儒林宗不
媿科名世稱闗西楊氏為著若新都父子不庶㡬哉
　
　
　
　
　
　
　
　
　
　
　
　
　今獻備遺卷十九
欽定四庫全書
　今獻備遺卷二十　　　　明　項篤夀　撰
　　王竑
王竑字公度陜西河州人剛毅慷慨喜大節宣徳中舉
進士方弱冠擢給事中常曰士當希汲黯朱雲安能局
促效轅下駒耶己巳英皇北狩郕王監國攝朝奉天門
竑率諸給事廷劾王振歴數其蠱政誤國之罪讀彈文
詞氣壯烈錦衣衞指揮馬順従旁叱曰起去竑奮然起
捽馬順首曰此正姦臣宜亟行誅遂拳毆順諸給事争
起助竑順死竑索振所親信二内豎甚急請併誅之郕
王命紅盔將軍以金瓜撲二内豎死乃罷朝嘆息曰中
國有人額森逼京城竑以于謙薦守北門即戎服鞭馬
馳赴軍號令區畫老將弗如也部伍壁壘精采冠九門
敵望見奪氣潛出竒兵擊之遂敗走因逐之盡境而還
以功超拜都察院僉都御史出鎮居庸皆憚竑名不敢
近闗遷副都御史兩奉勅巡撫淮揚總督漕運成化初
拜兵部尚書尋辭疾致仕卒于家始名其菴曰戅改名
休世尤髙其勇退
論曰王公廷捽馬順一日而尸三逆豎于朝忠烈不足
多哉世所稱竒男子必以公度為首云
　　葉盛
葉盛字與中蘇之崑山人正統乙丑進士授兵科給事
中己巳英廟䝉塵盛廷劾驕將楊俊請誅扈従失律者
然後選將練兵復讐十月額森薄京城請罷内府軍匠
悉事征操復請犒師遣散卒取軍器於天津以張外援
形勢四日中疏凡八上動合機宜敵退盛言賞罰者為
治要務今日為尤急今效勞如孫鏜死事如謝澤韓青
及武興趙麟王晟等倉卒慘酷宜亟行賞其他守闗不
嚴赴難不力者宜亟誅従之進都給事中大臣有奏留
邊將守京師者盛言今日之事邊闗為急往者獨石馬
營不棄則六師何以陷土木紫荆白羊不破則邊騎何
以薄都城茍邊防不固京師雖守不過保九門耳其如
陵寝郊廟田里之民何宜遣將固守宣府居庸便陳州
流民扇動奉命安輯還言八府蝗旱寇鈔宜寛恤景泰
元年八月額森奉太上皇還京師將抵居庸千戸龔遂
榮諜言上皇之出為宗社計今都人聞駕還皆踴躍迎
復之禮宜厚主上當避位固辭而後受之乃可不然恐
貽譏千載竄其名投之野盛言于大臣宜亟封進或可
感動上心乃自奏之有㫖令禮部尚書胡濙封進帖留
中二年盛請復祖宗午朝故事従之三年遷山西右參
政協賛獨石等處軍務盛以獨石馬營八城殘破不可
守乃條八事以進命施行之八城既復乃立學置醫設
義塜増遞鋪請官銀五千兩買牛千頭摘戍卒不任戰
者驅之耕嵗課餘糧以為軍費丁外艱去天順二年召
為右僉都御史巡撫兩廣乞終喪不許初廣東鹽不出
境鹽嵗積而商以困往往賄闗吏私市之廣西盛疏言
聴之則利商而壊法禁之則商滯而利歸津隘請聴商
計鹽輸粟而後出境公私兩利之成化初陞右副都御
史巡撫宣府乃脩復前所建官牛官田法墾地益廣積
粟益富以其餘嵗市馬千八百匹繕治屯堡數百所三
年擢禮部右侍郎五年轉吏部八年命視河套奏言搜
河套復東勝皆事勢所難宜増築城堡募新軍以實邊
而選土兵以助守従之九年進左侍郎十年卒諡文莊
所著有西垣奏草上谷奏篇水東日記菉竹堂等集若
干卷
論曰材之難兼久矣或以文學顯或以政事稱或以節
行著而葉公兼之可不謂難乎方居諌垣時嘗對仗讀
彈文詞氣慷慨凡大利害言之無避巡撫兩廣還舟無
私載篋中惟書史兩鎮北邊所經略至今賴之好古博
學郁郁文章其希文之徒侣乎
　　林聰
林聰字季聰福建寧徳人正統己未進士授刑科給事
中己巳劾光禄卿余亨及王振家奴張伯通奸状又劾
總兵官楊洪孫鏜景泰元年進都給事中内侍單増駙
馬石璟怙寵不法論之廷議迎復英廟之禮或謂敵情
變詐遣一車二馬足矣聰曰上皇北征為宗社計迎復
禮宜厚禮部尚書胡濙出一小紙袖中以示聰與葉盛
曰此小人質朴之言大抵欲従厚吾欲以此進何如太
宰王直聞之曰此禮失而求之野即此可驗人心同然
進之是聰舉手加額曰賴有此幸毋遲疑聰亟以聞景
泰三年建易儲之議事下廷議衆相視莫敢𤼵聰首言
皇太子無過不可易奏牘不肯署名未㡬改聰為右春
坊司直大臣言聰不宜散置改補吏科都給事中吏部
選法未當或私有所徇者輒指斥駁正當事者忌之嗾
御史劾聰為其甥乞善地以専擅選法論坐死大臣當
連名署奏以次及胡濙不肯署名即移疾不出朝廷遣
使問之濙曰本無疾聞林聰被害心悸不安耳天子始
知聰受誣得末減左遷國子學正英廟復辟拜左僉都
御史山東饑令聰往賑貸之全活數十萬還陞右副都
御史成化初江淮大旱人相食時鹽徒横行詔聰撫之
奏借江南糧及支運糧數十萬以給民且與之種計捕
鹽徒擒其魁數人餘悉従輕典進右都御史巡撫大同
八年以疾致仕尋召赴南京都察院視事兼督操江召
為刑部尚書加太子少保其決獄不事瑣細善委任遇
大事則反覆詳覈躬自筆削會議大政亦多所剖決嘗
偕太監汪直覈遼東失機事直獨禮敬聰先是長院者
多戒諸御史勿言事聰既視事諸御史時有彈文當事
者謂聰不能鈐其屬聰曰已既不言而又禁人使不言
誠非聰所能也卒贈少保諡莊敏
論曰己巳之秋朝野多故言官數論建時王公竑葉公
盛及林公聰以敢言稱而林公以㣲事㡬坐重典賴胡
忠安得免及其再起更為謙和以逺禍其得大雅明哲
之㫖者乎
　　程信
程信字彦實徽州休寧人正統壬戌進士授吏科給事
中己巳英廟北征信疏諌不報景皇帝即位劾兵將扈
従失律者罪有詔命信籍王振家薦大理卿薛瑄等數
人額森逼京城大臣薦信及王竑曉兵詔信分守西城
竑分守北城信上五事曰新號令以振軍威募勇敢以
備警急召勤王以遏南侵設武備以防内變養銳氣以
備戰守詔施行之時都督孫鏜禦敵失利欲收軍入城
監軍中官向義請納之信曰不可朝廷掃國兵而授之
鏜今小不利趣之使戰則鏜必效死納之則敵勢益張
人心益危非計之得因疏言之詔勿納鏜而敵勢漸逼
信自城上督諸軍為援敵引去景泰初陞左給事中㑹
災異信上中興固本十事曰敬天求賢納諫謹災節用
詳刑選將練兵尚儉隆師而敬天一事則請隆孝友之
實以答天心之仁愛聞者韙之遷山東右㕘政總餉遼
東時巡撫都御史寇深請監守盜倉糧石以上者處死
又造新斛視舊加二寸俾信鉤考之信曰使彼真盜雖
斗殺之不恤今故為加斛以置之死地豈情也哉立取
新斛碎之轉四川平松潘夷有功英廟復辟進太僕卿
時馬政久廢三營大將石亨等疏言太僕急徴諸衞馬
不便請以馬𨽻兵部従之信曰如此則為不得其職矣
即移文兵部言太僕職専馬政而髙皇帝有㫖馬數不
許人知今改𨽻兵部使馬之登耗太僕不與聞脫有警
而馬不給則孰任其責願明示為著令兵部懼以為言
詔復其事歸太僕陞左僉都御史巡撫遼東英廟召至
文華殿顧問良久語及邊事曰卿其勉之守將海寧伯
董興聮姻曹氏信一切裁之以法己卯春朝廷聞建州
屬人董山潛結朝鮮命信察之信使自在州知州佟成
偽以他事亷其境得朝鮮授董山為正憲大夫中樞宻
使制書還報信具以聞請乗其未𤼵急遣使詰問可伐
其謀乃命給事中往朝鮮錦衣譯者往建州詰問初不
肯承出制書示之皆驚服各上表貢馬謝罪以事為寇
深所論調南京太僕少卿尋召為刑部右侍郎取大明
律條分目析為律學指掌以憂去成化初起復兵部右
侍郎轉左丁亥貴州山都掌蠻據大□山箐之險破合
江諸縣勢甚猖獗上用廷議拜信兵部尚書提督軍務
與襄城伯李瑾發川廣雲貴畨漢兵討之至永寧分軍
為四躬督一軍入金鵞池而分四川軍由戎縣貴州軍
由芒部雲南軍由普市入授以方畧期俱會大壩兵至
李子闗渡船鋪賊拒險飛梭下礧如雨諸軍以神銳勁
弩却之攀厓而上順風縦火焚其龍背豹尾二寨賊退
保大壩而貴州軍已踦其後四川雲南軍已攻其左右
敗散連破二千餘寨獲銅鼓數十斬首生擒無算餘賊
入天井水磨二洞洞幽暗不可入命以土石塞其門圍
守月餘賊死洞中臭聞數里還師撲滅九姓土獠之附
賊者都掌悉平復請移瀘州衞于渡船鋪以控諸蠻分
裂都掌故地𨽻永寧芒部易大壩為太平川立長官司
以轄熟夷師還進兼大理卿辛卯春旱詔求言信上言
兵事者九其畧曰當今在外惟延綏兩廣無嵗無擄劫
之患四方流民悉聚荆襄此大可憂也在内惟京營乃
天子六師所以居重馭輕四方有事恒病其不練而困
于不足凡此皆宜更張之大者詔下兵部當事者難之
未㡬復有事于三方悉如信言改南京兵部尚書㕘賛
機務致仕卒贈太子少保諡襄毅初應城伯孫繼先多
不法信盡𤼵其貪尅諸罪繼先坐免黨與皆戌嶺表軍
府肅然摩囉歡據河套嵗為西患大臣請興師十萬大
同守將楊信為總制搜𠞰之信言河套地曠逺無水草
興師十萬則餽運者加倍自古禦邊來者拒之去者弗
追此不易之道而楊信亦止請三萬人巡邊信曰以三
萬人搜套則少巡邊則多闗陜連嵗受兵今此舉勝形
未具而先自困非謀之善者也乃以二萬人巡邊而罷
搜套之議信掌兩京兵政凡征伐俱有成績且能任怨
南京守臣欲與錢穀詞訟信曰守備機務所以謹非常
此特有司之事耳必不可與征川貴時詔従便宜信自
𤼵兵至凱還不爵一人不殺一人同事者以為言信曰
刑賞人主之大柄懼閫外事不集而假之人幸而集事
又竊弄之豈人臣之道邪子敏政官至禮部侍郎以文
學稱
論曰程公以敢言著聞分守西城其材畧槩見矣及平
都掌蠻遂䇿懋勲允文允武斯其兼之哉
　
　
　
　
　
　
　
　
　
　
　
　
　今獻備遺卷二十
欽定四庫全書
　今獻備遺卷二十一　　　明　項篤夀　撰
　　章綸
章綸字大經温州樂清人正統己未進士授南京禮部
主事景泰初陞儀制郎中首請増會試取士額次言太
平十六事悉見采納額森索使通好綸言宜暫與結盟
以待天時車駕欲幸大隆福寺綸言不可又因災異請
下詔求言撤樂減膳捐俸救荒節濫賜罷補官慎差遣
備義倉汰僧徒語極剴切五年上皇居南宫封憲廟為
沂王災異荐臻綸陳脩徳弭災十四事一畏天戒二任
燮理三養聖躬四節幸御五務儉約六勤論政七惇孝
義八慎賞賚九重名爵十革巡撫十一擇重臣十二辨
異端十三却貢獻十四汰冗官疏入忤㫖下錦衣獄及
御史鍾同併逮之會大風雨黄氣四塞刑乃少緩明年
秋南京大理卿廖荘入朝以請復儲故杖于闕庭并命
杖綸及同百同死綸絶復生禁錮益嚴英廟復辟首出
綸遂擢禮部右侍郎天順二年山東大水守臣請蠲賦
未允綸為請得減半四年調南京吏部上面諭綸曰根
本重地非卿不可事有當言具以聞憲廟初有司奉遺
詔百日外請行大婚禮綸言山陵尚新元朔未改百日
従吉心實不安釋服公除固有常制諒隂婚娶不忍隨
宜乞諭禮部來春舉行成化元年陳救荒四事四年考
察南京官與都御史髙明議不協遂劾之并奏黜御史
部屬數十人五年陞南京禮部左侍郎十年致仕十九
年卒于家贈南京禮部尚書諡恭毅官其季子𤣥會為
鴻臚寺主簿長子𤣥應以進士官南京禮科給事中
　　廖莊
廖莊字安止江西吉水人宣徳五年進士擢刑科給事
中正統六年陜右饑命莊賑之便宜行事全活甚衆時
楊士竒當國家人有不法者莊率同列抗論之八年大
理寺官屬悉坐事繫獄命署其事踰月擢大理寺左
寺丞十一年陞南京大理寺左少卿景泰五年上疏請
朝謁上皇及加恩茂陵忤㫖明年丁母憂入見命撻於
庭㡬死謫河州定羌驛丞輿曳就道天順元年召還為
大理左少卿時母服未闋聞外艱遂陳情命賜祭葬調
南京大理寺五年陞南京禮部右侍郎七年調南京刑
部成化改元御史有言莊者上黜不聴遷刑部左侍郎
且曰莊大節可取踰年病卒贈刑部尚書諡恭敏莊篤
故舊拜法官不絶往來有勸莊逺嫌者笑曰莊門如市
莊心如水既没無以為斂同鄉朝士裒貸之
　　鍾同
鍾同字世京江西永豐人也景泰辛未進士拜貴州道
監察御史嘗與儀制郎中章綸期論易儲事願獻狄梁
公之誠脱受比干之慘無所憾詞氣慷慨綸亦以身許
之同疏先入言宗社之本在儲貳宜亟復之綸疏隨入
并收下錦衣衞獄同死焉英皇帝復辟下詔襃同贈大
理寺左寺丞官其長子啟為知縣成化初詔禄其妻羅
氏復官其次子為通政司知事先是同遺骸猶在圜土
其子乞歸葬浪田之陽邱木有鵲巢累産白雛人謂忠
誠所感名其地曰忠義鄉成化末賜諡恭愍
論曰章恭毅之與廖忠愍鍾恭愍皆古之遺直與抗議
復儲九死不悔昔有三仁其近之矣
　
　
　
　
　
　
　
　
　
　
　
　今獻備遺卷二十一
欽定四庫全書
　今獻備遺卷二十二　　　明　項篤夀　撰
　　劉實
劉實字嘉秀江西安福人宣徳庚戌進士選翰林庶吉
士除金華府判值嵗旱郡多逋賦實奏貸之贖還所鬻
子女郡中有顔孝子宗澤吕東萊祠墓下令脩治義門
鄭氏合爨久漸不能自給又嵗供山西驛馬實奏免之
景泰中召脩宋元史于東閣擢知南雄府中貴人使嶺
外惡實慢已將呵辱之南雄民争走入驛為實謝過以
身翼實而出中貴人大驚詢知其素欲召與釋實不復
往中貴人去至韶韶人言南雄守已驛書言公矣中貴
人乃亦以驛馬兼程疾馳先聞逮至京師實入見具言
臣従官三十年不以妻自隨餐粗衣敝欲為國家愛養
小民不忍勞費之以是觸忤天使無所逃罪上意解將
釋之尋病卒實好學尤長於春秋所著書今不存
　　陳選
陳選字士賢浙江臨海人也天順庚辰進士拜監察御
史純皇帝嗣位上疏言君子小人進退治道所係不可
不慎言甚剴切提學南畿陞河南按察副使初治軍尋
改提學遷按察使以憂去行李蕭然士民遮道泣送為
樹碑立祠擢廣東布政使首罷和買減徭役備賑濟數
辯寃獄閩人賴克夀等三十九人漁于海風漂其舟至
潮守者獲之以通畨論邑民黄福等十九人被誣為盜
悉辯出之奏減提督市舶役户三十人畨人馬力麻私
通海商詭稱蘇門答剌國使者市舶利其貨不問選發
其偽賽瑪爾堪使者以獅子入貢浮海還國云欲往滿
剌加更市獅子選言此西域賈人圖利耳使墮其謀必
貽安南諸夷之笑中貴人素憾選以他事誣奏之勘事
者文致以罪竟就逮廣人數萬號泣遮留之中貴人復
以賂誘選所黜吏張聚令誣證之聚死不従行至南安
病死
論曰劉公能使其民赴救急難即古之循良何可得過
陳公被逮張聚不敢以怨賊故誣之亦猶李平之哭諸
葛者與
　　楊繼宗
楊繼宗字承芳山西陽城人也天順丁丑進士授刑部
主事獄中重辟囚多瘐死繼宗每提牢必給食飲三日
一櫛沐全活者衆擢知嘉興府以蒼頭一人自隨若旅
寓然御史楊瑯奏最下詔旌之九載滿去民遮道泣留
為立去思碑陞浙江按察使憲度振肅初藩臬諸司所
用皆取辦于下鎮守中官日給萬錢悉革去之丁内艱
去將行悉以廨中物付有司篋中惟律數卷衣數襲而
已制終詔起陞左僉都御史巡撫順天權貴斂跡成化
乙巳上疏左遷雲南按察副使𢎞治九年陞湖廣按察
使復陞左僉都御史巡撫雲南卒于官
論曰楊公清嚴疆遂赫赫擅聲郡中婦女孺子皆知其
名至今稱之不衰兩漢良吏不逮也嗣後有徐公盈何
公祉郭公應奎劉公慤皆以清介稱而劉公又有禦倭
大功此其葢棺論定最章章者也
又曰海寇初發難也當事者拘文守常鮮應猝弭變之
具罕有果敢奮發踔厲徼竒懐保困窮拊循元元者嘉
靖癸丑甲寅間吾郡外迫寇暴内苦軍興葢蒿然無所
歸命矣一里涇及呉淞江之兩遭寇也東北近郊民家
掃地㡬半是時兵不集援不至寇玩民殃極矣乃郡侯
萬安劉公竭心力鼓將吏嚴城固守逺郊士民攜扶而
至號呼城外且欲嬰城閉扄公曰賊來飈至其去鳥散門
可長閉乎且吾恃有以御賊不在閉門請毋閉門而嚴
其備即有變請受其咎民賴以蘇而城因以完者皆其
力也寇既退人情多欲休公曰不可斯非補牢顧犬時
乎顧吾民病甚而吾不可以乏興簡徒繕卒保連伍長
使士之材諝者將之卒伍成乎内軍正定乎外然後離
散者還戢安集矜寡幼孤各得其所而郡人忘焚掠之
􁂋矣乙卯之後即文武大吏謀㫁相資式遏寇亂得無
亡矢遺鏃之費者公不有力哉公名慤在郡凡五年平
易近人人無敢干以其私者清介如楊公而幹局更優
有文武材民到于今思之専祠如楊公云傳曰所居民
富所去見思生有榮號死有奉祀詎不信哉
　　林鶚
林鶚字一鶚浙江太平人也景泰辛未進士拜監察御
史論事持大體監試京府大臣子有不預薦者誣考官
狥私奏之而鶚之邑人林挺方中式因逮挺將中鶚以
法及閱驗試卷皆如式事乃得白英廟復辟陞鎮江知
府陛辭召見諭勞太官賜食給鈔為道里費至郡興脩
弛墜口不及前守者之短鎮江漕河經孟瀆頗險言者
請鑿河自七里港引金山上流通丹陽以避之上官主
其議鶚言道迂且多石壊民廬墓多不如按京口牐甘
露壩故跡因而浚之春夏以牐秋冬以壩則道近而工
省従其言果便壬午撫臣劉孜言鶚材宜治劇請以蘇
守姚堂易之踰年擢江西按察使遷布政使議獄多平
反廣信民妄𫝊神異逺近驚疑鶚榜諭之戮其魁恠遂
息嵗饑奏減恒賦十五萬禁樂户買良人女遏嶺南洞
蠻不使入境召為刑部右侍郎獄必以情人無寃者以
孝敬聞卒之日圖籍之外嚢槖蕭然
論曰蘇守自况公外有姚堂林鶚之清謝公鐸嘗稱林
曰古人有言居官亷雖大臣無厚蓄林公真其人哉
　
　
　
　
　
　
　
　
　
　
　今獻備遺卷二十二
欽定四庫全書
　今獻備遺卷二十三　　　明　項篤夀　撰
　　楊瑄
楊瑄字廷獻江西豐城人景泰甲戌進士拜監察御史
天順初印馬畿内民羣訴曹吉祥石亨奪其田瑄具以
聞併言其怙寵擅權之罪詔稱瑄敢言稱職命吏部記
其名時彗孛連見二兇勢益張瑄與同官謀劾之事先
泄亨與吉祥合謀上譖暨彈章入上震怒召諸御史至
文華殿俾誦彈章而歴詰之瑄與御史周斌且誦且對
歴陳二兇罪狀上怒不解悉下錦衣衞獄逼瑄誣引大
學士徐有貞瀕死無一語他及有司文致坐瑄死而十
三道長皆坐戍餘多貶奏上㑹京城大風雹拔木壊屋
走正陽門下馬牌于郊外於是獄皆減論瑄戍鐵嶺衞
赦還或謂瑄宜詣謝二兇瑄不可復戍南丹二兇誅詔
瑄還里憲廟初以言官奏復拜陜西道御史尋陞浙江
按察副使巡海禁軍官私放戍卒五日一操閱奏増通
判以理邊餉而革勢豪攬糧延師以教武人子弟凡城
隍墩堠廨署舸艦兵甲悉繕治之脩築定海捍海塘走
馬堤及霩衢所裏外海塘健跳所海塘海鹽縣大海塘
皆為永久利海鹽至今尸祀之奏濬西湖湮塞溉田十
六萬頃成化丁酉諜報倭奴數百犯邊僚寀驚問瑄徐
曰彼果來犯吾當盡誅之乃出巡寧波府衞已戒嚴守
令呼民兵受甲矣瑄曰海上兵自足用内地安用此今
農事方殷亟散之至定海乃知倭僅兩船入貢耳陞按
察使以憲度久弛力振之嚴門禁蒐吏奸㫁訟明決無
留獄禁官署毋蠶桑以争民利甫半載病作將革寮寀
往問尚論築海塘之法浚西湖之利無片言及私子源
𢎞治間任欽天監五官監候正徳改元逆瑾亂政源上
疏言占候得大角及心宿中星動揺天旋天機天權星
不明請安居深宫絶逺遊獵罷弓馬嚴號令毋輕出入
闢除内侍寵倖遊逸小人節賞賜止工役親元老大臣
日侍講習詩書疏下禮部本部及科道稱源占候之言
深切時弊源復疏言十月二十六日占候得連日雺霧
交作為衆邪之氣隂冒陽臣欺君小人擅權為下叛上
引譬甚力瑾怒矯詔杖三十釋之源又疏言自正徳二
年來一向占候得太星入太㣲垣帝座之前或東或西
往來不一勸上宜思患預防意在瑾也瑾大怒呼源叱
之曰爾何官亦學為忠臣乎復矯詔痛杖三十謫戍肅
州行至懐慶卒于孟縣之河陽驛妻斬蘆荻覆尸塟之
論曰楊公正色昌言首排曹石身貫三木㡬死直聲震
天下而源以京房之術伐恭顯之姦慷慨有父風忠直
聲名與天壤俱可也
　　練綱
練綱字従道蘇之長洲人大父則成洪武初由春坊司直
改河南道御史以直言受旌賞宣徳乙卯舉鄉試第二
入國子監歴事都察院正統己巳英廟北狩景皇帝即
位上中興要務八事一謹天變二急先務三正軍法四
布恩澤五廣言路六屏奸邪七公薦舉八察羣吏冬十
月額森偪京城復上勤王急務謂敵勢甚猛非直要求
金帛而已未必不欲效金人以汴宋待我也我國家固
非宋比然求如种師道李綱其人亦未多見乞遴選武
臣授以方畧俟其深入乃奮擊之勅邊將勒兵内向邀
其歸路設有倡為和議緩於武備且請南遷以圖偷安
者即為姦臣宜急加誅以為衆戒疏入上竒其才授浙
江道監察御史命施行其言景泰改元上時政五事辛
未巡視兩淮鹽課按劾趙駙馬不法權貴斂戢壬申還
朝復上軍國大計八事皆見嘉納時吏部缺尚書綱率
諸御史言左都御史王翺嚴公峭直右副都御史年富
操履端方大理寺卿薛瑄持正不回此三人者擇而用
之上乃召王翺為吏部尚書以年富為户部而薛瑄亦
相繼大拜先是京師有警召募四方丁壯𨽻勇敢營嵗
久多逋逃大臣請治其罪編之尺籍綱上言召募之初
諭以大義且許事定遣歸故健夫勇卒雲集京師争先
自效淹留日久恩寵未及饑寒迫身勢必逃避皇上好
生何至使應募無辜之民𨽻尺籍刑賞失中莫此為甚
方今水旱相仍流亡接踵捜求太急恐生他虞兼之邊
務尚殷急於用武倘復召募誰其肯従有詔不問得歸
復者數千人甲戌巡按福建時官臺山民聚為盜渠魁
未獲而逮繫脅従綱釋之趣師勦捕追各典守者坐是
忤衆按察使楊珏乃誣摭綱于朝當道者多忌綱左遷
陜西邠州判官再徙甘州前衞經歴部符未下綱已遭
艱歸賦性剛鯁嚴於嫉惡遇事輒盡言院中語曰甌寧
練綱口
論曰綱以太學生慷慨論國家大計搏擊糾彈臺諌風
生可謂能其官矣然遭蹶不復太剛則折奚足異乎
　　張寧
張寧字静之浙江海鹽人景泰甲戌進士授禮科給事
中遇事敢言毎大議景皇帝必問張給事云何丙子順
天府鄉試大學士陳循王文以其子下第歸咎考官寧
奏大臣私其子而為暴才稱屈失大臣體不可居内閣
乞罷免之英皇復位勵精因灾變御齋宫寧率六科上
疏乞詔諸司凡秕政苛法所當芟改者悉奏舉行其不
盡不實者許言官劾奏更乞澄心専慮轉移天心上優
詔答之曹石専横事闗禮科者寧舉奏無避受知英皇
嘗獨召寧論事多所匡益欲大用之未果憲皇初首勸
經筵進講大學衍義薦起王竑李秉奏定鄉試舉人名
額並俞行之有建言請以天縦二字加孔子者寧曰孔
子道大徳尊所貴明其理以行其道被之天下𫝊之萬
世不在封號一名一字所能重輕議遂寢太監覃苞重
寧累見不往尋以㑹亦不謝成化改元皇太后令節建
設齋醮大臣相率詣寺觀行禮寧奏言皇上表揚孝心
慰悦聖慈無所不用其極人臣但當仰賛聖孝上綏懿
祉不當崇奉釋老祈祝瓣香秪壊風俗傷名教耳南京
給事中王徽等劾大學士李賢不職獲罪謫邊方寧率
六科申救大忤賢㑹兵部薦寧與岳正堪任侍郎都御
史内批陞寧知府得汀州以疾致仕家居三十年累薦
不起卒
　　毛吉
毛吉字宗吉餘姚人舉進士授刑部廣東司主事嚴明
亷硬訊獄能折疑平反指揮門達怙寵作威人多避之
吉獨與抗禮由是銜吉偵之無所得因吉失朝下錦衣
獄衞卒羣吠脅之吉曰有國法在爾曹奈我何達聞愈
益怒嗾健卒掄巨梃梃之見骨㡬死吉自如遷廣東按
察司僉事分巡潮恵黜墨吏摧强宗殄海盜民以寧輯
代還潮恵人乞更借一年擒殺劇賊楊輝曽玊謝瑩破
其寳龍石坑龍歸三洞斬俘甚多時廣西蠻賊滋蔓髙
雷亷尤甚吉四顧悲憤慨然有削平之志至亷州内官
監珠池者方繫數十人徴賄箠擊㡬死吉盡釋之進擊
雷州賊破之因條平賊方畧奏之上嘉歎降勅奬諭陞
副使委總廣東軍務賊掠恵州河源縣督兵敗之賊走
清逺守將都督僉事張通與戰不利吉馳救賊見其幟
呼曰毛家軍來矣遂潰廣州新㑹縣告急吉敗之大磴
賊走陽江縣營于雲岫山峒進擊敗之賊棄營走山上
我師狃勝突入其營陣亂賊乗之師遂潰吉勒馬持刀
大呼曰劄住劄住潰已不可遏従騎勸吉避走吉叱曰
爾去吾誓不與此賊俱生奮而前揮刀斫賊不已力屈
被害成化元年三月一日也是日晝晦風雷大作山谷
震動踰七日得屍貌如生事聞贈廣東按察使諭祭賜
賚其家録子科為國子生
論曰張公以直言受主知竟不能盡用其才以死毛公
有澄清嶺西之志氣亦壮矣師敗身夷豈造物所忌名
與才耶
　
　
　
　
　
　今獻備遺卷二十三
欽定四庫全書
　今獻備遺卷二十四　　　明　項篤夀　撰
　　王恕
王恕字宗貫陜西三原人也正統戊辰進士選翰林庶
吉士授大理左評事陞寺副上言刑罰不中者六事命
著為令出知揚州府嵗飢𤼵廩不俟報遷江西右布政
使𠞰平流賊呉廣華尋拜都察院右副都御史撫治南
陽荆襄流民南陽豪争礦殺人恕擒其魁餘悉解散以
内艱去襄陽盜起詔恕起復㑹兵擊走之與平劉千斤
有功初大將欲縦兵搜山恕不可復榜諭流民復業巡
撫河南嵗旱蝗上疏自劾且乞崇儉去奢以回天意入
覲言時政六事上采納焉改刑部左侍郎巡視漕河上
疏乞禁馬快船私貨及轉輸通州倉糧赴京汰巡河冗
官上皆納之尋改左副都御史巡撫雲南陳禦邊方畧
時鎮守中貴人私市外國誅求無厭恕劾之逮械其同
事者輸所没寳石于京師陞右都御史中貴人獻黄鸚
鵡恕疏言其不可時有駕帖下郎中鍾蕃所恕言故事
駕帖下諸司司禮監用印刑科掛號皇城諸門闗防今
皆無之何以為信又曰昔交阯鎮守非人致一方陷沒
騰衝一夫啟釁致麓城叛逆今日之事殆又甚焉不報
在雲南凡九月疏二十上進南京兵部尚書㕘賛機務
請出内庫物貨易銀以造官艦江北五衞京操官軍不
宜放回己亥命巡撫南直𨽻條上六事請禁兩京收糧
官苛政罷光禄寺厨役所食白粲易以脱粟従之恕以
中官貢獻太多所在擾害疏乞取回織造官凡四方珍
玩竒貨戒勿復獻不報辛丑江南夏旱秋大水奏免蘇
松常鎮應天太平六府湖州秋糧馬草㡬百餘萬故事
應天鎮江太平寧國廣徳官田減半徴而民田全免久
之民田多歸豪家而下戸多官田力為損益量減官田
稍増民田公私便之中官王敬乗𫝊東南搜索竒玩同
惡王臣孫麟尤暴横所至驚懼恕上言其失人心傷國
體致召災沴詔下戒敬太監段英奉命蘇松造藥梅氷
梅恕極言不可因併論王敬先是敬誣奏常州知府孫
仁復誣奏恕憲廟不問宻遣人偵敬盡得其姦状乃收
捕下獄敬戍孝陵衞王臣斬首東市梟之江南恕因申
救仁得復任上林苑録事邵義𫝊奉遷蘇州府判具疏
論之有㫖革為民併降黜李孜省等十二人甲辰轉南
京兵部尚書仍㕘機務刑部員外郎林俊以諫造永昌
寺下獄經歴張黻救之亦下獄恕言二人以忠得罪恐
百官自此以言為諱設有奸邪誤國誰復言者疏入令
致仕孝廟即位召為吏部尚書尋加太子太保抑僥倖
奬名節拔滯淹中外無敢以私干者守備蔣琮與南京
給事中周紘御史張昺相訐奏紘昺外補琮自如恕言
宫府一體陟罰不同上未允行言官復交奏之紘昺乃
得改京任徽王乞陞禹州為府晉王乞為世子設典膳
皆論止之兩廣都御史秦紘奏安逺侯柳景不法坐致
仕去恕極言紘當用乃起為户部尚書知州劉槩御史
李興以忤劉文穆下獄恕為力辯得減死内降以通政
司經歴髙禄為本司㕘議恕言之中寢恕嘗謂天下事
設未得當十易無害若謂已行無及古之納諫如流者
豈盡未行乎恕忠清直亮遭時得君知無不言言無不
盡在刑部時順徳知府黎永明以毆公使獲譴浙江布
政使劉福等以督造違式致罪㑹赦不原恕言詔以示
信天下而黎永明等獨不䝉宥是不信也乞復其官復
上疏論鎮守中官提問四品官及濫受民詞之害語極
詳切既秉衡引置當路者皆極天下之選致仕家居㡬
二十年以碩徳宿望師表海内卒年九十三贈太師諡
端毅子承祐官至户部尚書清慎有父風
論曰端毅公以忠誠受知憲廟諸所論奏不憚貴近無
復諱避悉見優納及秉衡鑑抑躁奨恬黜幽陟明援薦
羣賢布列三事迹其貞純直諒希文君實不足多也
　　何喬新
何喬新字廷秀江西廣昌人吏部尚書文淵季子也少
穎異年十一翰林脩撰周中規見而竒之問所讀書曰
陳子桱通鑑續編周曰其書若何應曰吕文煥降元不
書叛張世傑溺海不書死節曹彬包拯之卒不書官紀
羲軒則採不經之談書遼金則失疆域之辨此其書多
可議者中規大驚間質其父曰趙普沮立徳昭是逢君
惡也死可書爵乎宋舉人呉澄仕元何以従祀文淵竒
之舉景泰甲戌進士為刑部主事有農婦牧牛于野二
戍卒驅其牛去錦衣衞捕盜者坐以强盜喬新曰此白
晝奪人物耳律當徒盜有分所刼綵繒遺逆旅主人巡
徼者并執之喬新曰此分贓耳當與强盜殊科司寇陸
瑜喜曰子慎刑若此不愧乃翁矣廣東司分轄錦衣衞
官校率暴横司屬多優假之否則捃摭報復喬新曰法
者天下之公有犯輒坐以法不少貸銜之者輒嗾其黨
捃摭無所得由是官校相戒不敢犯陞福建按察副使
擒盜礦賊奏減礦課捕通畨者清流歸化界將樂沙縣
間民多恃險曠捕徭賦奏立歸化縣擢河南按察使辯
溺河民寃開封大饑力賑貸之陞湖廣右布政使㑹荆
襄大水漂溺千家為拊循𤼵粟俾葺民居陞都察院右
副都御史巡撫山西兼督兵三闗北人入攻設伏灰溝
橋斬獲甚衆小王子入大同圻輔震驚喬新奉勅巡邊
經畧戰守為必搗老營之計敵遂遁走山西大饑人相
食命往賑之請發内幣并淮鹽銀勸貸穀粟所活三萬
人招回復業者十四萬人附籍者六萬餘户播州宣撫
楊友以反狀誣宣慰使喬新受命往訊具得其情奏直
之遷之保寧孝廟初進南京刑部尚書奏還留守所奪
民蘆洲請給精㣲批以革官校私出駕帖京師大水乞
選官録囚請禁京師殊服流語言多聴納大學士劉吉
惡其切直嗾御史鄒魯以事誣之乞致仕去累奏薦起
竟不用𢎞治壬戌卒于家喬新鯁介寡與筮仕即自誓
不營私不阿權貴不以愛憎為賞罰持身亷潔即一介
不妄取諸所餽遺悉謝不受督閩市舶中貴人死鎮守
分其貲遺司道力辭不獲輸于公帑嗜學好古所著有
周禮註解左傳擷英宋元史臆見椒邱集贈太子少傅
諡文肅
論曰椒邱徳學政事世所希有儻得柄用惡可量哉而
卒以讒廢命耶觀其氣節推恵安文學推文莊意可占
矣太宰盛徳不減椒邱世謂賢逾乃父要亦才節更著
也裔孫源尹嘉興有恵政亦以才節聞
　　彭韶
彭韶字鳯儀福建莆田人也天順丁丑進士除刑部主
事時有張岐者自外臺擢僉都御史韶力論其人不才
請召王竑李秉葉盛以従人望下詔獄都給事中毛𢎞
論救得宥外戚指揮周遵與圻内民争田命韶往勘還
奏曰民乃國本食乃民天食足則民安民安則國安以
民田給國戚是傷國本也再下詔獄科道交言韶無他
得釋尋有請荒田者上曰彼不見周遵事又請邪立寝
其奏星變復上疏言漸不克終者四事以為陛下嗣位
廢立中宫特詔天下正家之禮嚴矣數年以來聞諸鎮
守内臣貢獻方物於皇妃或加中宫之上又襃崇其家
㡬與先帝時后家等此正家之禮未終也成化初内侍
近臣進用希簡防㣲之意深矣近年増益數以萬計利
源兵柄多付其手違禁犯科輒宥弗罪所請輒従此防
㣲之意未終也成化初罷天下貢獻儉約之徳著矣兹
者復詔鎮守内外等官貢獻方物此持儉之徳未終也
成化初保傅六卿未嘗輕授用人之慎至矣近日公卿
無故輒加保傅寺監諸司多以髙官兼掌及其致仕濫
予恩澤此用人之道未終也陞四川按察副使晉廣東
左布政使鎮守太監顧恒嵗貢方物民不勝擾奏減其
半太監梁芳弟錦衣千户私採禽鳥異物進獻韶論之
忤㫖調貴州擢都察院右副都御史巡撫蘇松踰年召
為大理卿未上坐前論貢獻事非宜改右副都巡撫順
天等處兼整飭薊北軍務復陳時政及議糧運孝廟初
以薦召為刑部侍郎詔巡視浙西劾罷守臣亡状者尋
兼僉都御史整兩浙鹺政疏言浙西鹽利倍浙東而浙
東亭户抑配尤甚宜定折價輕重及減温處課額事竣
還朝倣鄭俠流民圖圖竈户窮苦状以進改吏部左侍
郎人不敢干以私者庚戌冬彗星見天津承詔言四事
曰厚根本曰減役錢曰正近侍曰慎官爵時左右侵權
韶於正近侍及之畧曰内臣出入左右言語輕重能為
禍福人所畏憚今軍馬錢糧人匠柴炭盡付其手凡有
奏請無不先允而後下於該部承而行之不復審處是
失政體也及至有犯多従寛宥毆人致死竟不提問或
提問成獄旋復宥之是失刑威也耗財妄費不惟不禁
而反助之死者給葬生者葢祠第宅踰制服食求竒於
斯極矣聲勢移人望風震懾伏望收攬綱權黜逺壬佞
又請復午朝延見大臣面議政事上嘉納之陞刑部尚
書時安逺侯柳景總鎮兩廣都御史秦紘𤼵其贓罪事
聞以屬吏韶奏奪其爵景干内降併欲危紘韶執不易
復下大臣廷議竟如韶言景追贓未及什一詔免之韶
復論奏不従亢旱求言陳四事乞速㫁荆庶人獄正内
官王明苗通髙永之刑減昌國公墳塋工程優免陵户
差役言皆切直累疏乞致仕歸乙卯卒于家諡恵安所
著有名臣賛録三卷續莆陽志十卷成都志二十五卷
天曹日記北岳代行稿秋臺録及滯稿若干卷行于世
論曰彭恵安好直言兩幽犴獄勁氣不少衰何其壯也
竟以剛直不獲大用惜哉而易名之典殊不稱情見素
林公葢嘗請之竟寝其事直道之難亶其然矣
　　秦紘
秦紘字世纓山東單縣人也景泰辛未進士授南京御
史以事忤都御史軒輗疏降北黄驛丞御史練綱薦知
雄縣歴嘉穎二州成化中為鞏昌知府清亷自守所至
輒有恵政歴遷副都御史巡撫陜西時秦府旗校肆横
民甚苦之紘擒治不少貸秦王不能堪奏紘欺蔑純皇
帝怒逮下錦衣獄命内臣尚亨籍其家止黄絹一疋故
衣數事亨還奏上親閱其貲嘉嘆良久曰紘貧一至是
邪詔釋紘且賜鈔萬貫調撫河南汪直以事至與抗禮
直素重紘不之較也而紘宻疏直多帶旗校擾地方請
禁治之直還京上問諸省撫臣孰賢直獨稱紘上以紘
疏示之直伏罪益稱紘賢上釋之總制兩廣時總兵官
安逺侯柳景不法紘論逮下獄景挾戚畹干内降冀減
其贓且摭他事誣紘亦被逮赴獄坐免臺諫交章申救
吏部尚書王恕極言紘當大用乃起為户部尚書紘為
都御史丰采益峻劾罷御史姜紘輩臺綱肅然人謂有
顧佐風平生剛毅亷介歴官四十餘年所居僅蔽風雨
及卒家無餘貲未㡬子孫有貧乏不能存者
論曰秦公潔清端諒受知主上懋矣即守正不撓汪直
猶賢之素所蓄積然耳直下紘紘乃論直直益賢紘直
固不可盡廢也
　
　
　
　
　今獻備遺卷二十四
欽定四庫全書
　今獻備遺卷二十五　　　明　項篤夀　撰
　　章懋
章懋字徳懋浙江蘭谿人也成化甲戌㑹試第一人改
翰林庶吉士授編脩時元宵舉放燈火命館局賦詩懋
與同官莊昶黄仲昭連名諫止忤㫖杖闕下左遷知臨
武縣言者申救改南京大理寺左評事遷福建按察司
僉事毅然以振風紀為己任勘獄牒剔吏蠧踣官邪滌
民瘼招通畨貨以便商聴民採礦以絶盜認納海田虚
稅計擒泰寧沙尤諸盜考績赴部疏乞解官吏部尚書
尹旻詰之曰不罷軟不貪酷不老病如何可退懋曰古
人正色立朝某則罷軟古人一介不取視民如傷某則
貪酷年雖未艾鬚髮早白可謂老疾竟得請歸閉門不
入城府力耕以自給四方弟子執業者雲従名卿隠士
接軫于門家貧刈蔬脱粟而餉之或諷為文章曰小技
爾予弗暇請著述曰儒先之言至矣盡矣刪其繁蕪可
也𢎞治辛酉以薦起南京國子祭酒母喪力辭詔増設
司業聴終制赴官癸亥服闋再辭弗允始就列首厲教
化明道術肅儀軌六館之士翕然向風姑蘇尤樾母病
不得歸省懋許之或謂無例曰吾寧以違制受譴不忍
絶其母子之情也再上脩舉學政條陳弊政二疏正徳
改元陳言勤聖學隆繼述謹大婚重詔令敬天戒五事
疏八上乞歸尋陞南京太常寺卿進禮部侍郎致仕世
宗初特進南京禮部尚書仍致仕辛巳冬卒年八十有
六贈太子少保諡文懿
論曰章公純粹塞淵耄期好學博而能約含章自晦碩
聞益彰篤實輝光斯之謂矣
　　羅倫
羅倫字彛正江西永豐人也成化丙戌㑹試第三人廷
對萬言不屬草中引程正公語接賢士大夫之時多親
宦官宫妾之時少執政者令節下句倫不可擢第一人
授翰林脩撰大學士李賢遭喪朝廷留之倫詣賢私第
告以不可上疏歴陳古今起復之非反覆數千言疏入
調泉州市舶司提舉明年召還改南京脩撰辭疾歸隠
金牛山授徒著書嘗欲倣古置義田以贍族人有助堂
食錢者謝弗受衣乏衣者遇道死者輒解以覆之客晨
至令具飯妻曰瓶粟罄矣命其子干之旁舍比舉火日
巳午倫晏如也山中結茅屋以居間為文章以𤼵其感
慨之意所著有一峯集
論曰一峰孤介絶俗不媿科名坎壈以死其所建白偉
然與日月争光信孝敬之准式人倫之師友矣語多𫝊
故弗叙近世諸君子之于江陵豈聞先生之風而興起
者與江陵非文達比難易輕重世能辨之矣
　　莊㫤
莊㫤字孔暘直𨽻江浦人也成化丙戌進士選庶吉士
授翰林院檢討與羅倫陳獻章相友善同編脩章懋黄
仲昭上培養君徳疏諫止上元放燈忤㫖謫湖廣桂陽
州判未行給事中毛𢎞御史陳壮論救改南京行人司
左司副遭艱不起𢎞治甲寅以薦赴部入謁三揖不跪
太宰耿裕起揖延之茶復除行人司副陞南京吏部郎
中丙辰以病告歸所著有定山集
論曰世稱莊定山豪邁胷中多竒早以直諫著聲可謂
偉矣老而赴召偃蹇以去信哉出處之際人所難言也
　
　
　
　
　
　
　
　
　
　
　今獻備遺卷二十五
欽定四庫全書
　今獻備遺卷二十六　　　明　項篤夀　撰
　　呉與弼
呉與弼字子傅江西崇仁人國子司業溥之子也少讀
伊洛淵源録心慨慕之遂棄舉業絶人事獨處小樓日
取諸經傳語録玩味之不下樓者數年餘其詩曰九仭
始一簣千里方跬步又曰神當通鬼神志當貫金石久
之名聞京師累薦弗起天順間以石亨薦上命行人曹
隆賜璽書加束帛徴之既至命為左春坊左諭徳上疏
辭召見文華殿對曰老病不堪供職上不允顧謂大學
士李賢曰此老非迂濶者務令供職與弼終不就詔許
之進十事再召見慰勞遣行人王惟善送歸道遭風㡬
覆舟衆皆駭怖獨正襟危坐居鄉動必以禮家貧力耕
自給四方來學者束脩皆不受嘗嘆曰宦官釋氏不除
而欲治天下難矣必除之吾可出病宋末箋註之繁故
不輕於著述云卒年七十九
論曰昔楊時赴蔡京之薦朱子譏之與弼雖不拜官第
石亨之薦不出可也其學無所概見所著康齋語録及
上言十事無過人者要之力學脩行儒之醇者也
　　胡居仁
胡居仁字叔心江西餘干人也従呉與弼游慨然以斯
道自任其學以主忠信為本以求放心為要以聖學成
始成終在于敬因以敬名其齋至性純孝父病劇嘗糞
味苦尋愈執親之喪水漿不入口久之柴毁骨立杖而
後能起三年不入寝室月朔之薦四時之享及緦功之
喪動遵古禮簞食瓢飲處之泰然四方従學者築書館
居之語學則曰為已語治則曰王道所著有居業録敬
齋集
論曰世所稱尊徳性道問學者判為兩途亦異乎孔門
博約之㫖者矣觀胡公之居業録平實簡易粹然一出
於正不其博學于文約之以禮者乎
　　陳獻章
陳獻章字公甫廣東新㑹人也身長八尺目光如星右
臉有七黒子生之前夕其母夢白龍入室其光如晝幼
秉竒悟中正統丁卯鄉試㑹試不第聞江西呉與弼講
學臨川遂棄其學而學焉丁亥游太學祭酒邢讓試獻
章和楊龜山此日不再得詩譲覽之驚曰龜山不如也
為颺言于朝以為真儒復出由是名振京師羅倫章懋
莊泉賀欽輩皆與游欽時為給事中聞獻章議論即日
解官去獻章歸四方學者日益衆壬寅以布政使彭韶
都御史朱英薦赴京師召試吏部辭疾不往上疏乞歸養
授翰林檢討上表謝不辭而去教人以主静為先或勸
之著書不答𢎞治庚申卒所著有白沙集同時有陳真
晟字剰夫漳州人也以主敬為學嘗獻書闕下請補正
學不報
論曰自薛文清公倡性理之學于河東後臨川有呉與
弼新㑹有陳獻章者皆以盛名徴薦即其學無甚相逺
要皆有志希賢其不失為君子儒者與
　　賀欽
賀欽字克恭遼東廣寧人也成化丙戌進士授給事中
聞南海陳獻章講性理之學抗疏解官去執弟子禮孝
皇初以大臣薦授陜西布政司㕘議上疏懇辭陳四事
一曰資真儒以講聖學謂今日急務莫先于講學而經
筵勸講之官所謂師友之臣尤當訪求真儒以充其任
不宜茍以俗儒厠其間二曰薦賢才以輔治道謂歴事
監生陳獻章天性髙明學術純正誠當世之大賢為士
夫之矜式宜以非常之禮起之或任之内閣俾㕘大政
或任之經筵使養君徳三曰遵祖訓以處内官謂内府
監司局庫衙門之設載之祖訓内官之條其職掌不過
洒掃供養闗防出入等事而已奈何近年以來如王振
喜寧舒良王誠曹吉祥牛玉汪直尚銘梁方陳喜之輩
或陷主邊庭身叛外境或主易儲君禁錮南内或謀為
不軌賄易后妃或邀功啟釁流毒邊徼或恃寵招權納
賂不貲或引用左道蠱惑上心或導進淫巧盜虛府庫
此其陷君誤國蠧政殃民昭昭在人耳目者也宜深鑒
已往之弊永絶方來之禍内不可使職掌奏牘得預大
政外不可使鎮守地方掌握兵權四曰興禮樂以化天
下謂陛下紹基之初罷黜浮屠妄誕之邪術舉行朱子
喪塟之正禮真所謂守成業而致盛治也但初政之施
僅發其端故頽敗之俗尚仍其舊禮譲未行淫穢日甚
乞申明正禮之當行革去教坊之俗樂則國不異政家
不殊俗而風俗自美民心自善矣疏入朝廷允其辭而
四事黜以浮泛罷之正徳己巳逆瑾括民田東人驚疑
義州民聚衆縦火劫財城中擾亂相戒毋驚賀公鄉人
請欽往撫之衆皆羅拜乞生路欽曰渠輩既知悔即不
殺人猶可活鎮城有體勘人來渠輩但乞命毋殺人已
而體勘人果至須臾人報發軍來勦衆復呼譟相聚曰
賀君素無誑言再往問之欽曰城中擾亂至此鎮城焉
得不𤼵兵兵雖至爾等苐不殺人無害也衆唯唯退城
中竟不傷一人欽家居杜門潛心理學清脩篤行鄉閭
化之稱曰醫閭先生
論曰孔子稱言忠信行篤敬雖蠻貊之邦行矣賀公篤
信力行而鄉閭服之卒使强悍之徒投戈革心謂非忠
信篤敬之驗乎
　　陳茂烈
陳茂烈字時周福建莆田人也少喪父補興化衞總旗
晝入公署夜歸讀書祖母憐其孱弱亟止之乃韜燈黙
誦不少輟年十八慨然歎曰善學聖人者莫如顔曽顔
之克己曽之日省學聖之法也作省克録以自考𢎞治
丙辰登進士従陳獻章游教以主静作静思録授吉安
府推官政務大體豪家利寡婦財誣許婚㫁従守志妻
有夫死而嫁其孕妾者既生子歸承其業族人争之驗
𩔖其姊争者愧服考績歸至淮㡬凍死所知覆以敝裘
救之拜監察御史劾罷尚書侣鍾尋以母老乞終養躬
灌園以給出則手執小油葢卧破席無帷吏部以茂烈
孝養清苦奏改為晉江教諭資其禄疏辭不拜復援侍
郎潘禮事例奏給月米制可有司月給米三石復具疏
辭不許母卒哀毁成疾亦卒御史王應鵬列状以聞詔
表其宅里曰孝亷祀之鄉賢恤其家
論曰自孝弟力田之風㣲而世之希寵禄干榮名者率
以文藝炫于是獨行之士不少概見于世若陳君者其
獨行君子與
　
　
　
　
　
　
　
　
　
　今獻備遺卷二十六
欽定四庫全書
　今獻備遺卷二十七　　　明　項篤夀　撰
　　楊守陳
楊守陳字維新浙江鄞縣人也景泰辛未進士改翰林
庶吉士授編脩歴官至吏部石侍郎成化初開經筵守
陳以尚書武成篇進講曰魯論稱舜無為而治周書稱
武王垂拱而天下治後世人主有深居禁中委政内侍
者乃召望夷之禍有髙居無為肆情嬖豔者乃啟禄山
之變何也葢舜之無為者由其封山濬川以至舉相去
凶無一不盡其道武王之垂拱者由其列爵分土以至
崇徳報功無一不究其心皆嘗憂勞以有為乃始逸樂
而無為也後世人主則孟子所謂安其危利其災樂其
所以亡者耳上為聳聴敬皇初詔集議祧廟禮官請祧
懿祖而以徳祖比宋禧祖百世不遷守陳上奏曰禮天
子七廟祖有功宗有徳此乃孔子之言凡號太祖者即
始祖必事之以配天若商周之契稷皆以功而非論其
本統也宋之僖祖及我徳祖可比商報乙周亞圉非契
稷比議者徒謂大儒嘗取王安石之說而不従孔子遂
使七廟之中既有始祖又有太祖太祖既以配天而不
正南面之位名與實乖若謂降而合食為非禮則王者
既立始祖之廟又推始祖所自出而祀之固無嫌也憲
廟升祔請并祧徳懿熈三祖自仁祖以下為七廟異時
祧盡則以太祖擬商周契稷而祧主蔵於後寝祫禮行
于前廟時享則尊太祖祫祭則尊徳祖各不失尊議者
不能従𢎞治改元復上疏請日御經筵及午朝聴政大
略謂一日之間居文華殿之時多處乾清宫之時少則
心清理明聖徳日隆矣優詔嘉納焉脩憲廟實録為副
總裁兼理部事尋命以吏部侍郎兼詹事府丞史館供
職如故嘗言古人謂國可滅史不可滅我太祖定天下
即命儒臣撰元史太宗靖内難後史官不記建文時事
遂使數年政事及當時忠於所事者皆湮没不𫝊及今
采輯尚可補國史之闕景泰帝已復位號而英廟實録
猶書郕戾王附是宜改正故事羣臣章疏留中者雖有
可𫝊皆不得書乞以留中之奏悉付史館擇而書之疏
未上病卒贈禮部尚書諡文懿守陳博學多識嘗奉命
教内侍有徳之者欲援之謝曰吾婺婦也守節三十年
今老矣豈以白首改節邪
論曰楊公議祧廟禮謂徳祖不可比稷契是已而以太
祖比稷契可乎當時議者皆主倪文毅呉文定之説更
為得之至欲脩兩朝事實惜未及上而施行之也
　　邱濬
邱濬字仲深廣東瓊山人也少孤力學六嵗能詩弱冠
著論譏許衡仕元之非正統甲子舉鄉試第一景泰甲
戌廷試第四人改翰林庶吉士與脩寰宇通志成擢編
脩進侍講與脩英廟實録有重于肅敏罪者濬曰己巳
㣲于公天下不寧矣武人挾私誣之説豈可信功過皆
據實書之脩宋元通鑑綱目成進翰林院學士陞國子
祭酒尋進禮部右侍郎仍掌監事時文體尚竒怪濬考
南京鄉試及㑹試痛斥之怨誹不恤也士有慕道學者
立異以徼名濬因發䇿言之嘗著家禮儀節朱子學的
及世史正綱作大學衍義補上之賜白金文綺陞禮部
尚書掌詹事府事脩憲廟實録為副總裁書成加太子
太保𢎞治四年冬命兼文淵閣大學士入内閣七年進
少保改户部尚書武英殿大學士兼官如故首上二十
二事陳時政之弊又請訪求遺書吏部考察天下官當
黜者㡬二千人濬上疏曰唐虞三載考績三考黜陟今
有居官未半嵗而黜者且徒信人言未必皆實非唐虞
法亦非祖宗舊制上深然之有詔凡歴官未三載者俱
復其任雖經一考非有貪暴實跡者亦勿黜濬博極羣
書以經濟自許兩廣方用兵上書李賢具陳方略賢繳
上之詔以其䇿付總帥韓雍行之卒年七十五贈太傅
諡文荘
論曰邱公以辨博之學勤於纂述用世大略具衍義補
中及位宻司竟未見之行事語云退論事易進處事難
此非虛語也
　　呉寛
呉寛字原博蘇之長洲人也貢入太學上海張汝弼見
而竒之曰天下有貢士若此者乎武功伯徐有貞折節
與交曰此館閣器也成化壬辰中㑹試第一人廷試復
第一寛素工古文辭及官翰林所著作輒傳播中外每
東朝進講至理亂興亡必反覆言之武宗在東宫寛上
疏曰竊惟東宫講學自寒暑風雨朔望令節外一嵗中
不過數月一日中不過數刻古者八嵗出就外傅居宿
於外誠欲離近習親正人也庶人且然况有天下者乎
𢎞治末孝肅太皇太后崩詔議祔廟禮寛上疏言魯頌
姜嫄閟宫春秋考仲子之宫皆為别廟漢唐亦然至宋
有並祔者乃其子孫追尊之比唯李宸妃之歿仁宗追
尊祔祭非後世法詔立廟别祭如寛言寛好古力學於
權勢泊如也篤厚倫誼未第時嘗譲其友入貢同年賀
解元恩遘疾京師遷歸其家朝夕視之賀死為之服成
化𢎞治間以文章徳行負天下之望者三十年受知孝
皇時寛居憂嘗虚少宰以待之然竟不得柄用仕至禮
部尚書卒贈太子太保諡文定
論曰呉文定忠信端厚得之天性及讀其文紆徐雅馴
出入歐蘇間成一家言信有徳有言者矣
　　王鏊
王鏊字濟之呉人也少游京師吏部侍郎葉盛試而竒
之時吏部尚書王翺新逝盛曰失一王翺得一王鏊異
日為忠肅者必此人也為親具儀幣遣從編脩陳音游
成化甲午薦應天第一試禮部復第一廷試第三人授
翰林院編脩九年進侍講𢎞治初充經筵講官時内官
李廣怙寵干政鏊進講意存諷諫上退謂左右曰若等
知今日講官之意乎葢謂廣也上出游後苑鏊講無盤
于遊田詞嚴義暢上悚聴自是不復出脩憲廟實録成
進右春坊右諭徳陞侍講學士充經筵日講官武廟出
閣進兼左春坊左諭徳陞詹事府少詹事兼侍讀學士
陞吏部右侍郎李廣敗大臣多被汚鏊獨不與夀寧侯
與鏊有連絶不與通嵗時問遺輒麾去或以為過鏊曰
昔萬循吉攀附昭徳吾嘗恥之乃今自附夀寧耶孝皇
末年將大用鏊鏊以憂去武皇初起為吏部侍郎内官
馬永成等八人蠱惑上心日事逸遊給事中陶諧劉茝
等論諫鏊言于户部尚書韓文曰此國家大事治亂所
闗大臣百僚之表獨無一言邪六部㑹疏以請時吏部
尚書焦芳黨附八人不肯與名韓乃令户部郎中李夢
陽代草疏入上大怒召諸大臣左順門宣㫖切責衆相
視莫敢言鏊獨進曰八人者實蠱聖心不去之將亂天
下韓復抗言之上將逺竄永成等而八人者環泣抱上
足乞命上頗憐之事遂中變劉瑾既用事首擢焦芳入
内閣以鏊時望也乃命並典機務拜户部尚書兼文淵
閣大學士尋加柱國少傅進兼太子太傅武英殿大學
士時瑾日益横惡大學士謝遷尚書劉大夏韓文必欲
殺之鏊於衆中大言韓公清忠粹徳天下所知萬一死
非其罪如萬世公議何由是得釋劉大夏在廣西嘗易
置土官岑氏瑾矯㫖詔獄欲激變坐文致之鏊言地方
無虞岑氏守職如故何為激變竟減死論時内閣舊臣
惟李東陽數稱病不出而焦芳附瑾鏊獨以事忤瑾三
疏乞歸瑾敗言官數論薦不起嘉靖初賜璽書遣行人
存問鏊好學至老不倦於書無所不通而尤邃經學文
章簡嚴雅則所著有震澤集紀聞長語行于世
論曰世所稱震澤先生優文學非深知先生者先生具
名世才有匡時略厄于權奸不得柄用而正色危言亦
少概見矣嗟乎東陽絳灌何代無之奚獨王公哉
　　林瀚
林瀚字亨大福建閩縣人也成化丙戌進士選翰林庶
吉士歴官國子祭酒上疏請開科貢以進人才嘗因災
異陳十二事曰明黜陟去冗官清吏弊定庄田折鹽鈔
處監生嚴軍政省供應收才望禁奸貪停不急寛民力
時有御史逮獄儒生𫝊奉授中書瀚上言御史當寛宥
以全憲職中書宜收成命以杜倖進疏入不報未㡬復
疏重根本以回天變四事曰保固南京以重祖宗之根
本曰佑啟皇儲以重天下之根本曰撫綏百姓以重邦
家之根本曰増進賢才以重致治之根本明嵗甲子適
符洪武十七年聖祖開科取士之期宜加増鄉試解額
以廣賢路正徳改元改南京兵部尚書㕘賛機務㑹災
異復率諸司陳十二事曰隆大孝以先天下集羣議以
决大政改州治以奉陵寝崇儉徳以裕財用省虛費以
甦軍民増貢舉以進人才脩武備以禦寇盜省匠役以
甦民困節工役以省財用清吏役以革宿弊清馬政以
防欺蔽大優容以廣言路逆瑾亂政素嫉瀚守正南京
科道官言事被逮瀚獨贐送之且議上章直其事瑾聞
愈怒勒科道招辭連瀚同黨乃矯詔降浙江左㕘政致
仕後瑾復矯詔指瀚與大學士劉健謝遷尚書劉大夏
韓文都御史張敷華為朋黨頒示天下瑾誅詔復致仕
卒贈太子太保諡文安子廷㭿廷機孫燫皆官尚書
論曰林文安端厚醇雅正色危言抗顔逆豎籍名黨議
㡬蹈不測邦之司直允屬斯人肖泉廷機對山燫皆以
渾厚清謹不墜家聲對山尤識世務為時所忌不復柄
用閩中冠冕世獨推之顧其下士好賢汲引善𩔖不炫
表暴彼之崛起矯厲媚竈乞昏排陷儕𩔖自誇得意者
逺矣
　　周洪謨
周洪謨字堯弼長寧人正統十年進士歴官翰林勸裕
陵勤經筵以明聖學謹内治以敦正本上時政十二事
條蜀寇防禦便宜成化初為祭酒兩國子表率生徒規
閑整整又上言祀禮儲蓄省刑減役薄稅禦敵安邊等
六事我朝尊崇孔子冕服循前代用天子制而禮樂不
稱封號不加宜更議下禮部鄒尚書不可茂陵用洪謨
議増籩豆十二舞八佾十六陞尚書加太子少保西畨
烏思蔵者合諸族入貢徼賞踰舊額嵗益至三四千人
河西諸畨又詭烏思蔵族益不可詰上疏請視海中倭
夷給與符二十道每貢書貢使名及貢物符上識以舊
賜金印至闗驗是納否斥去成化末月當食不食衆議
宜賀公言隂盛故不可賀竟不賀𢎞治元年致仕歸聞
有邊警力疾上安中國禦四夷十事又三年卒諡文安
　　傅珪
傅珪字邦瑞清苑人成化二十三年進士庶吉士授編
脩陞左中允正徳四年逆瑾惡翰林不附已矯㫖大明
㑹典文訛舛奪預脩者官珪降脩撰瑾敗復中允尋陞
禮部尚書當是時康陵好佛自稱大慶法王外廷顧聞
之無徴以諫俄内批禮部畨僧請腴田千畆為大慶法
王下院乃書大慶法王與聖㫖等珪佯不知者執奏孰
為大慶法王者敢並至尊書䙝天子壊祖宗法大不敬
詔勿問田亦竟止寵伶臧賢請改牙牌珪曰優敢亂祖
宗法臧又欲改教坊司印珪曰優敢亂祖宗法皆格不
行時流賊亂中原太監陸誾總軍容征久不捷諸内臣
又立監鎗名益出後曹内臣統軍下廷議衆莫敢先𤼵
珪奮曰兵老民疲賊日以熾冒功者冗賞僨事者漏罰
失將士心今賊在郊圻肺腑間民囂然思亂禍在宗社
旦夕吾輩死不贖責諸公尚首䑕耶議罷疏上竟遣監
鎗諸内臣俄有㫖令珪請致仕珪即請致仕去及卒遺
命無請塟祭嘉靖元年理守正文臣贈太子少保諡文
毅
論曰文安崇正學闢異端文毅抗言執奏請罷監鎗裁
抑佞倖可謂以道事君不可則止者矣
　　毛澄
毛澄字憲清崑山人𢎞治六年進士第一人初授脩撰
預脩大明㑹典又預脩通鑑纂要進右庶子兼侍讀賜
金緋康陵即位預脩孝宗實録瑾矯奪官仍侍讀尋為
禮部尚書奉昭聖皇太后㫖偕大學士梁儲駙馬都尉
崔元夀寧侯張鶴齡韋太監邵皇親迎皇帝興邸以功
勅廕子一人世錦衣指揮同知辭充總副裁脩武宗實
録未㡬大禮議起澄守濮議嘉靖二年三月病請致仕
加太子太傅令屬吏䕶行至興濟卒贈少保諡文簡
論曰文簡强毅不回學守兼懋完名以歸不媿科目亦
歐范之亞與
　
　
　
　
　
　
　
　
　
　
　
　
　今獻備遺卷二十七
欽定四庫全書
　今獻備遺卷二十八　　　明　項篤夀　撰
　　王英
王英字時彦金谿人永樂二年進士庶吉士入翰林未
㡬召及王直入内閣書機宜奏授脩譔進侍講二十年
従北征至庫楞海旋師至威敵命碎李陵臺驛令碑
沉河中絶其争上顧喜曰秀才朕需爾為用勿憚勞因
言敵遁幸勿入險窮追上笑曰朕為天下國家計秀才
直不欲黷武耳又曰凡軍中動静有聞即宻奏顧内臣
曰秀才有事見朕勿䦨駐安平鎮軍中有恚言上怒英
言此皆壮士幸宥其過稍與恩澤異日得其死力上喜
立命李慶給餉及輜畜二十二年上崩榆木川東宫命
英與諸大臣定喪禮議國事宿内閣凡七日陞侍講學
士又陞右春坊大學士明年乞省歸朝景陵召入便殿
謂曰洪武中學士有宋濓呉沈朱善劉三吾永樂初解
縉胡廣皆有名汝英慎自勉裕陵即位充史館總裁講
官正統十三年陞尚書南京禮部景泰元年卒諡文安
改諡文忠
論曰王文忠受知成祖扈従北征規諷多所裨益歴事
三朝完其勲名其亦呉胡之侣耶
　　錢習禮
錢習禮名幹以字行吉水人永樂辛卯進士為庶吉士
除檢討有惡之者指為練子寧姻東楊間以聞曰習禮
有文學史才願陛下憐察上欣然曰使練子寧尚在朕
且用之况習禮乎獻陵初陞翰林侍讀知制誥宣徳初
與脩兩朝實録正統初與修宣宗實録三年陞學士七
年以故鴻臚寺為翰林院落成諸殿大學士皆至習禮
不設西楊南楊座或問應曰此非三公府也二楊以聞
上命工部具座禮部叙位次二楊始自内閣出坐諸學
士上十年吏部上禮部右侍郎用苗衷内批用習禮而
陳循代掌院事或賀之者答曰吾今且為有司又奚賀
為未㡬陳髙曹苖皆得陞侍郎入内閣習禮尋兼署吏
部稱疾辭致仕歸十五年八十九卒諡文肅曽棨永樂
二年進士第一人授翰林脩撰上命解縉選進士進學
文淵閣棨及編脩周述周孟簡進士楊相劉子欽彭汝
器王英王直余鼎章敞王訓柴廣敬王道熊直陳敬宗
沈升洪順章朴余學夔羅汝敬盧翰湯􁨘李時勉段民
倪維哲袁添禄呉紳楊勉被選名翰林庶吉士入見上
諭曰人須立志志立則功就未有無志而能建功成事
者爾等自進士中拔至此皆今英俊然當立心逺大不
可安於小成爾等勉之朕不任爾以事文淵閣古今載
籍所萃各食其禄日就閣中玩索務實得於已將來庶
得爾用不可負朕期待南城有羅玘成化二十三年進
士為翰林編脩時武岡知州劉遜忤岷王被逮給事中
龎泮等以救遜下詔獄玘上疏救主事李夢陽論外戚
收拷又疏救太監李廣死言官劾文武大臣附廣者請
按廣籍斥逐玘言不可宜令諸大臣自陳或坐他事黜
便正徳中歴陞南京吏部侍郎上大本急務疏言瑾逐
榮王虚朝廷上未有子諸大臣依違不肯為國家逺慮
忤時宰致仕寧庶人致百金夀玘走避深山中李文正
公處瑾永間曰調䕶善𩔖玘引大義責之請謝門生籍
卒贈禮部尚書諡文肅
論曰錢文肅早被恩眷讒說不得行幸矣以座位故忤
時宰竟不獲大用惜哉羅文肅正色危言逺避淮南非
發蒙振落者等錢公固不逮也
　　鄒濟
鄒濟字汝舟其先嘉興人徙餘杭洪武十五年舉通經
累官知州靖難後大臣薦脩髙廟實録録成陞儀制郎
脩永樂大典總裁征安南參賛軍事陞廣東參政坐事
改考功郎中獻陵留守南京改右庶子進少詹事當是
時宫寮多得罪徐善述王汝玉馬京梁潛周冕相繼下
獄死濟㡬死者屢矣憂懼成疾卒後獻陵悼念舊學贈
太子少保諡文敏子幹正統四年進士歴官太子少保
禮部尚書致仕年八十四卒贈太子太保諡康靖善述
天台人為左司直郎陞右賛善耿介恬靖汝玉長洲人仕
至賛善兼檢討坐戍邊東宫特宥之復坐累下獄死汝玉聰
敏過人文章精粹洪熈初贈汝玉太子賔客諡文靖善
述太子少保諡文肅京武功人洪武十八年進士累官
北京刑部侍郎兼宫寮謫戍廣西已而有薦京者竟坐
前事下詔獄死洪熈初贈少傅諡文簡潛太和人洪武
二十九年鄉舉歴訓導知縣靖難後召脩實録陞脩譔
尋兼賛善永樂十五年夏吕方三尚書薦副西楊輔太
子監國坐陳千户事被讒與周冕並逮詔獄卒妻楊隨
潛北京潛卒慟毁不食亦卒潛闓爽𢎞毅通諸經尤長
於詩易冕寧波人為司諫春坊
論曰文敏父子䇿名三朝繼登峻秩可謂世濟其美者
矣徐王五公輔導儲宫不免讒口豈非所謂小人之欲
傾人國必先去所忌而後動於惡有以哉
　　劉儼
劉儼字宣化吉水人正統七年進士第一人除翰林脩
撰茂陵在東宫為左春坊大學士景泰七年考順天鄉
試内閣陳循王文有子試屬之皆不得舉二人令其子
録試文訟考官閱文不明取士徇私㑹譯字官劉淳卷
注翰林院考中送入貢院比書榜竟落淳名二人因劾
儼違制并摘命題雖欲自絶語請如洪武中劉三吾等
坐罪上命髙文義公覆試諸得舉者朝退髙請奏事門
上力言二臣之子文亦可觀顧解有定額儼等本無罪
上令順天府准其子㑹試王文復疏辨上不喜曰敢再
言者以大臣擅法論遂已先是廬陵羅崇岳舉順天第
一以詭籍斥還縣學時人為之語曰榜有姓名還是學
生榜無名氏京闈貢士明年裕陵復位二人得罪其子
竟不得試禮部儼卒贈禮部侍郎諡文介
論曰國家用人不以其方惟賢惟才是取耳袁氏四世
五公著稱漢室蕭氏八葉宰相休顯唐家世𩔖寧足拘
哉近代以來若謝文正遷𤼵鄉舉第一人㑹試第二人
廷試後第一子丕解元㑹魁及第倫諭徳文叙㑹元状
元長子通參領省解次子祭酒以訓㑹元及第黄行人
乾亨子御史如金史僉事俊子尚書道毛文簡紀子太
僕渠張侍郎志淳子副使合俱父子𤼵解曽状元鶴齡
孫追費状元宏従子懋中羅文荘欽順従子珵俱進士
及第孫文恪陞及第而子鋌鄉薦第一鑛㑹試第一陞兄
堪武㑹舉第一劉尚書龍祖副使潔父刑部鳯儀俱鄉
試第四人龍及子郎中承恩俱第二人葛少保守禮與
其孫俱𤼵解山東周庶子述長史孟簡同科及第彭文
憲時廷試第一文思華㑹試第一楊文懿守陳尚書守
址劉文簡春㕘政台王文荘鴻儒布政鴻漸俱𤼵解而
守址春復及第楊光禄惟聰巳卯𤼵解辛卯状元而兄
庶子惟傑丙戌及第王太史錫爵㑹元及第而弟鼎爵
復㑹試第五人今海内章縫侈為盛典又宋制大臣或
有不由科第者特賜于某人榜出身及累舉不售者恩
賜第有一榜盡賜及第有免解進士之目永樂間曲阜
舉人孔諤乃宣聖後㑹試乙榜第一人皇太子召見特
賜進士出身不第鄉試特許㑹試者即循文子陳瑛王
倫竟亦不試不第㑹試特賜廷試者洪武中韓克忠等
一榜進士也若以他途進者曹文㐮鼐以太和典史乞
㑹試得第二人廷試復為第一人後刑部吏南昱松陵
驛丞鄭温常熟黄鉞叔揚亦以典史中㑹試云
　　儲瓘
儲瓘字静夫泰州人成化二十年進士歴南京考功主
事文選郎中𢎞治七年調考功十年陞太僕少卿在考
功三年臧否不淆交遊稀寡嘗薦張吉等五人可任諫
官論救科道龎泮等不宜以言事下獄又上言乞令史
官紀注言動如古左右史康陵初陞太僕卿明年僉都
御史總糧南京又明年入户部為侍郎逆瑾専權愧憤
引疾求去得允致仕瑾誅不數月復起時瑾雖誅諸倖
佞繼用事更益不樂明年又乞休去七年改南京户部
是年冬改南京吏部去辭益力起益數淳易恬靖人皆
慕之卒諡文懿
　　邵寳
邵寳字國賢無錫人成化二十年進士初知許州入户
部為員外郎郎中陞按察副使提學江西正徳四年陞
副都御史總漕巡撫江北雅有清譽在江淮不事改革
赫赫漕大小將校皆嚴憚不敢苛黷未㡬以事忤瑾瑾
又惡平江伯平江伯者漕帥也事連寳瑾益怒長沙力
解得致仕瑾誅起巡撫貴州陞户部侍郎七年請養母
歸十四年陞南禮部尚書嘉靖初再辭詔特與終養卒
贈太子少保諡文荘所著學史簡端録二書巡撫呉廷
舉上之朝
　　楊亷
楊亷字方震豐城人成化二十三年進士為南科給事
中建議皆國家大體邊防要務歴南太僕少卿通政尹
順天陞南禮部侍郎進尚書大禮議起具疏同南九卿
上之報聞所著有國朝名臣言行録卒贈太子少保諡
文恪
論曰儲文懿和而善介楊文恪端而不阿邵文莊敏而
毅皆以卓行著聞而學術彬彬可謂有其文質者矣國
初易名之典靳與文臣自王忠文後僅乃得之永樂以
來代亦不乏而得與于文者惟翰林有之儲楊邵三公
者不可以為文者哉他如馬文簡京姚文敏䕫唐文襄
龍葉文莊盛王文定道魏文靖騏王文莊鴻儒鄭文安
賜儀文安智何文肅喬新周文襄忱何文簡孟春黄文
毅孔昭蕭文昭維禎呉文恪訥王文成守仁亦不以翰
林顯著王毅敏文陳莊靖文劉忠愍球楊莊敏鼎朱榮
靖希周皆翰林不及諡文又以嫌名避之者也
　　崔銑
崔銑字子鍾一字仲鳬安陽人𢎞治十八年進士改翰
林庶吉士授編修正徳初宦瑾擅權獨長揖瑾怒謂張
綵曰翰林後生多輕薄崔銑尤甚㑹孝宗實録成瑾矯
㫖史官陞級調部屬州縣練政理改南京驗封主事瑾
誅召入翰林請告歸嘉靖元年召脩武宗實録明年日
講陞南京國子祭酒時議大禮江南北大饑人相食銑
上疏畧曰近者主事張璁等以先後獻議超遷大學士
蔣冕尚書汪俊修撰吕柟編修鄒守益監察御史馬明
衡等以上疏罷斥御史段續陳相吏部員外郎薛蕙下
獄疏入報聞十八年春改少詹事兼侍讀學士未㡬擢
南京禮部右侍郎致仕卒贈尚書諡文敏
　　吕柟
吕柟字仲木髙陵人正徳三年進士第一人除翰林修
撰與馬理康海皆有名闗中瑾以鄉故欲引用之遜辟
不與來往瑾憾且中柟㑹敗得已嘉靖三年議大禮下
詔獄降解州判官陞國子監祭酒南京禮部侍郎致仕
歸卒時有馬汝驥字仲房綏徳人正徳十二年進士卒
諡文簡武城有王道字純甫正徳六年進士歴官吏部
侍郎仲房簡靖端恪純甫淳懿温恭並有文學負時望
難進易退未究其用而卒善𩔖惜之
論曰自古中人之禍未有如瑾之尤也當是時崔吕之
危葢已岌岌卒免瑾禍此亦有天幸與兩公者正色危
言立朝侃侃社稷臣者非耶
　　魯鐸
魯鐸字振之景陵人𢎞治十五年進士庶吉士入翰林
閉門斂跡不事交遊為編脩沈潛學問不専為文詞歴
官祭酒端飭自勵日危坐焚香讀經史不肯言人短長
及時政得失虚心約已清慎不渝憂時濟世之心至老
彌篤屢請告屢起屢歸士林推慕之益兢持名節嘉靖
間交薦不起卒諡文恪
論曰文恪雅尚經術沈黙純懿難進易退有㫁㫁大臣
之風即位不及用而孤稜髙標亦畧可見矣
　
　
　
　
　今獻備遺卷二十八
欽定四庫全書
　今獻備遺卷二十九　　　明　項篤夀　撰
　　項忠
項忠字藎臣浙江嘉興人也正統壬戌進士授刑部雲
南司主事遷陜西司員外郎己巳扈従北征羈留邊外
飼馬久之挾二良馬南馳馬疲遂棄馬步走間道凡七
晝夜達宣府視其足陷蒺藜刺者百數還陞山東司郎
中景泰二年陞廣東按察副使按部髙州諜報賊攜男
婦數百流刼村落部將請發兵公曰賊無攜家理慎無
妄殺及訊其俘果皆良家被掠者盡釋之天順三年拜
陜西按察使嵗饑不待奏報輒發倉賑之㑹内艱陜人
赴闕留者千人詔還任明年以大理卿徴既行陜西人
復詣闕下借留乃拜右副都御史撫其地時洮岷生熟
畨作亂調兵撫捕之遂降成化改元邊冦延綏調兵禦
之皆遁走闗中水泉斥鹵宋有龍首渠嵗久湮廢奏開
渠三十里復疏鑿涇陽鄭白渠灌田七萬餘頃四年固
原土人穆蘓叛據石城守將寧逺伯王夀廣義伯呉綜
巡撫都御史陳价等帥師勦捕失利都指揮費良死之
詔以公總督軍務同總兵官劉玉討之伏羌伯毛忠戰
死我軍遽退公即斬一千户以徇衆乃定㑹有星孛于
台斗占者以木在秦州不祥公曰賊虐害生靈惡貫滔
天仰仗皇威問罪師直而壮兵法曰禁祥去疑昔李晟
討朱泚熒惑守嵗卒以成功今殆𩔖此乃不候援至即
以師據賊水草困之朝廷以師久無功詔問公可否益
兵公奏曰京軍怯不諳戰益之無用時兵部及前失律
者惡公異已各煽浮議公堅主坐困之䇿相持者百日
公度賊已困單騎抵其寨諭以禍福賊衆多出降獨滿
四與左右數來劫營前後大小三十餘戰輒敗之已而
滿四使愛將楊虎貍出汲被擒公命曳出斬之虎貍乞
命公乃許以不死解所東金鉤賜而遣之約為内間卒
擒滿四斬首七千六百有竒俘二千六百因陳四事為
經久計上皆従之凱還進右都御史京圻大水勅公巡
視𤼵廪賑之復勸貸得米一十六萬五千石銀布牛具
各萬餘所全活者二十七萬八千餘人荆襄賊李胡子
本劉千斤餘黨也倡流民為亂命公總督軍務乃下榜
招諭其負固者縦兵搜捕放遣者百四十萬編戍者萬
餘斬首二千餘級獻俘于朝者百餘人進左都御史仍
獻便宜十事詔暫留撫治㑹有星孛于天田言者謂荆
襄殺戮所致公再疏自明言為國任怨實未嘗妄殺因
乞骸骨上温詔慰勉尋召還成化十年拜刑部尚書踰
月改兵部錦衣百户韋瑛挾汪直為詗察屢興大獄擅
執京朝官中外重足莫敢言公奮筆草疏率諸公卿奏
之瑛坐謫戍朝野稱快而其黨千户呉綬者先在軍中
以撓法為公所黜時方用事乃極力搆公坐落職尋復
兵部尚書致仕家居二十六年卒贈太子太保諡㐮毅
論曰襄毅公將畧具馬公西征石城記中浮言不顧卒
以成功昔先零未服而辛武賢請亟進兵淮蔡將下而
李逢吉請班師非漢宣之明唐憲之㫁何以成功哉襄
毅公雖得之滿四然卒以荆襄招怨讟故曰難成者功
也易興者謗也君子以身任天下大事死生以之蒼蠅
㸃玉自古然矣詩曰愷悌君子無信讒言不有君子誰
可語此乎
　　陳俊
陳俊字時英福建莆田人也正統丁卯舉鄉試第一戊
辰舉進士授户部主事歴遷員外郎郎中嘗督天津諸
衞舊欠秋青草束奏減三十五萬束蘇松諸郡負折糧
銀七十五萬有竒俊往徴不數月悉完天順中兩廣用
兵遣俊督餉下令㢮鹽商越境之禁使得隨處貿易而
别輸粟二斗以餉軍成化乙酉陞南京太常少卿戊子
召為户部右侍郎時邊務殷四方奏災傷移咨旁午俊
裁決如流曲當事宜辛卯京師飢奉勅𤼵太倉粟一百
萬斛減價糶以利民俊請凡糴以升斗計滿一石者不
許以故權貴人不得乗時射利壬辰命將北征勅俊督
餉于秦晉諸邊時嵗饑邊庾空竭而榆林延綏道險逺
輸者病之俊𤼵金内郡市易且脩西安韓城同官徑道
以便飛輓凱還加俸一階尋遷吏部進左侍郎晉拜南
京兵部尚書轉吏部致仕加太子少保𢎞治元年卒諡
康懿
論曰陳公以綜練之才所至職辦脩慎簡重清白自持
位登八座蕭然如寒士世多推之
　　余子俊
余子俊字士英青神人景泰二年進士為户部主事陞
員外郎出為西安知府為開新渠號余公渠涇陽山髙
水下溉田不得畜水為鑿山開道灌田千頃陞副都御
史巡撫延綏延綏自正統中命都督王禎鎮守榆林未
城也禎始城榆林及十八寨移鎮榆林尚未衞也成化
六年置衞八年廣榆林城増三十六營堡請盡釐陜中
人有伍籍詭落者及罪謫南戍子孫不服南風土者實
榆林衞又請建學立官弟子教之樹蔬果開界石外地
興屯田嵗得糧數萬石自是始為重鎮東渡河連大同
西接寧夏敵不敢復肆又上疏言陜西有三邊延慶寧
夏甘肅三邊之中延慶為内地國初逐出北人逺遁黄
河外至正統初渡河犯近邊始於沿邊立界石創營堡
築墪臺天順以來敵知東西諸邊各據險以守難窺伺
惟延慶一帶地無險阻可以馳突屢來犯邊掠我邊人
為鄉導遂知河套所在入屯其中自是敵顧居内而我
列屯守禦反在其外莫若於沿邊一帶墩臺空處築為
邊牆立砦堡况舊界石一帶多髙山斗崖依山形隨地
勢或剷削或累築或挑塹綿引相接為邊牆便報東起
清水營紫城砦西至寧夏花馬池東西二千里每二三
里間為對角敵臺砦連比不絶空處築牆如新月狀以
偵敵避射凡為堡十有二崖砦八百一十九小墩七十有
八大墩十有五兩月成自是邊警益稀十二年移鎮陜
西㑹詔議弭盜安民選將厲兵之方條上七疏皆行之
著令十三年入兵部為尚書未㡬致仕召加太子太保
改户部十八年又出總督宣府大同山西三闗軍務言
禦敵利用戰車條式奏上二十年再出宣大還京以左
都御史致仕復召為兵部尚書乞致仕平生仕宦多在
西北邊榆林修邊之功最大已而入兵部出邊鎮欲推
榆林法盡修大同宣府兩鎮邊牆沮於讒忌功有緒竟
不能就嘗曰人臣事君當隨事盡力必為百年之計又
曰大臣謀國遇有大利害當身任其責豈得養交市恩
逺怨自全鎮榆林時怨謗紛起堅執不撓卒能成功卒
年六十一贈太保諡肅敏方巡撫榆林時羅山徐廷璋
巡撫寧夏亦浚壕築墉繕亭障有功當是時禹陽巡撫
陜西稱闗中三巡撫廷璋由選舉以工科都給事為副
都御史巡撫
論曰昔先襄毅以撼汪直去位余公繼入為兵書余承
乏職方覽故所存堂稿皆明確可為法守其所經畫邊
事大都重脩守先牆堡意深逺矣當是時市事不常有
間被邊患猶有餘力及板築頻年通市烽火稍希練習
兵將綢繆户牖可置不講乎竊跡二公勲名在榆林尤
著而才幹宇局及出處㑹遇亦畧相同公即旋罷旋起
席不及温襄毅一蹶竟不復起成功難居多口難調豈
非命耶
　　李承勛
李承勛字立卿嘉魚人𢎞治六年進士歴郎中出守南
昌正徳六年贑賊犯新淦執㕘政趙士賢靖安賊據越
王嶺瑪瑙岸華林賊破瑞州勢甚猖獗至即廣詗諜繕
壁壘扼溪澗屢進戰擒胡雪二纔還府華林賊又叛殺
副使周憲諭降健賊王竒約内應夜引兵舉火為號大
破賊徒境内安輯復上疏請蠲租八年桃源賊起江浙
間執兵備呉廷舉總制俞諫請邊兵勦賊承勛曰賊乏
食必掠裴源積粟請贑兵自徳興南昌兵自岳源分兩
翼伏裴源而令邊兵驅賊賊果走裴源大敗遁太監黎
安誣承勛竄賊詔大理卿燕忠即訊廣信事白陞浙江
按察使歴右左布政使十五年副都御史巡撫遼東遼
東無邊患自汪直開邊衆輒攜貳擾我開原懿路汛河
三城極殘破公至即修築定逺慶雲古城鎮夷松山柴
河六堡堠望百八十一所屯田千五百頃又修中固鐵
嶺蒲河撫順諸城皆濬隍樹木為阻固東圉稍寧請告
嘉靖初起南臺轉侍郎進尚書又召入吏部尚書道改
刑部加太子少保改兵部尚書兼都御史代胡端敏公
提督團營惡郭勛驕縦剪其羽翼勛愬之欲并中端敏
力辭營務不允嘉靖八年還守兵部田州岑猛叛用兵
兩廣騷動芒部沙保又叛土魯畨奪我哈宻搖河西小
王子嵗入塞承勛與胡端敏相繼本兵同心經理戎事
頗戢奏裁各省鎮守守備内臣二十七人錦衣官校旗
勇内府詭匠數千人騰驤四衞者詭冒依附不可詰疏
請官軍考選清覈並如旗手等衞制曰可内臣言四衞
禁軍𨽻兵部不便往嵗彰義門大破東市勦曹賊皆四
衞功以直内故得號召易集下兵部再議承勛執言往
嵗之事彰義門之戰由王振東市之賊即曹吉祥也上
従其議九年大風晝晦上恐懼憂邊詔問承勛荅曰去
嵗冰合北人盡入河套以故陜西邊患延寧固原為急
甘肅軍餉専仰河東宜於蘭州及時糴貯以備河西災
窘曩時河西患苦土魯畨伊伯勒又深入兩冦夾擾孤
危益甚海賊套衆出入殺掠並經莊浪被其殘害急宜
繕塞設險㫁臂截踵使賊相隔絶烏梁海最近京師不
善撫即為門庭之寇雲南安鳯之叛軍民困敝臨安䝉
自盜賊復起曠日持久恐釀成大患交趾世子流寓老
撾異日歸命請援或據地求封皆未可測惟用人理財
早為警備以保社稷幸甚十年議耕桑禮詔問之答言
禮有儀文政有根本惟上下儉節墾田興水利足民衣
食今日急務議郊禘又詔問以傅經術順人心對是年
春充正使冊九嬪晨起趨朝暴疾卒贈少保諡康恵提
兵南北曉暢軍事通達國體議論英發潔亷自守家無
餘貲
論曰李康恵明習邊事深識敵情與胡端敏繼掌邦政
蹇蹇匪躬萬里長城斯其屬之矣胡之早計淮南李之
請罷鎮守謂有社稷功者非耶
　
　
　
　
　
　
　
　
　
　
　
　
　
　
　今獻備遺卷二十九
欽定四庫全書
　今獻備遺卷三十　　　　明　項篤夀　撰
　　髙明
髙明字上達江西貴溪人也童時割股愈母疾以孝聞
景泰辛未進士拜監察御史巡都城所議獄多著為令
巡按河南罷去不職吏甚多天順改元率諸御史劾兵部
尚書陳汝言怙勢亂法汝言下獄死明直聲益振都察
院獄囚忽刼獄走衆相顧駭愕明馳片紙報九門毋出
行者使號諸塗得卒百餘襲捕之庚辰劾天下述職官
御史趙明為疏首實明所草也辭頗激上詰草疏者誰
明獨任之不以累趙御史寇深素重明従容言于上曰
累年彈文奏草皆出髙明手幸不以細故罪之上曰是
能御史也置不問吏部奏擬明為山東按察使上謂李
賢曰髙明宜内任又謂寇深曰明可都御史未㡬遷大
理寺丞御史鍾同景泰間諫復儲下獄死屍久不獲明
求得之率諸同年買棺治斂屬其子歸𦵏焉憲廟初擢
京右僉都御史時淫雨為災明極言内自宫禁外至邊
境皆有隂盛陽㣲之象又請塞納馬納粟諸倖途薦郎
中何宜等可用揚州鹽寇作亂勅明督捕造巨艦名曰
籌亭往來江南北躬督卒擒滅之中官鬻私鹽擅執儀
真衞指揮卒閧不可解明撫卒令勿譁籍其鹽入官論
劾户部及諸武官縦法狀陳利害十餘事多施行焉尋
乞終養歸上杭盜起勅起明往捕力疾視事誅止首惡
餘悉輕坐海濵民集亡命為不軌止坐妖言律誅之奏
置永定縣疾作上疏乞歸不俟報去嘗自號五宜居士
曰無才一宜退有疾二宜退親老無昆弟三宜退及以
治鹽徴謂宜再起功成疾作再宜退
論曰髙公為御史號敢言有捕盜功急流勇退賢于流
俗逺矣昔孔戣言三宜去司空啚言三宜休古今人豈
相逺哉
　　鄧廷瓉
鄧廷瓉字宗器湖廣巴陵人也景泰甲戌進士授淳安
知縣政尚慈恵不求赫赫名終九載人無知者兵部尚
書張鵬巡撫廣西薦廷瓉知梧州㑹内艱去不果貴州
新設程畨府在萬山中夷獠雜聚號難治吏部求其人
得廷瓉曰是嘗薦知梧州府者既至榜諭諸夷使受約
束政令公平莫不感恱墾田不踰入市不擾四境晏然
凡城郭街衢及祠廟廨舍以次興造歴遷都察院右副
都御史巡撫貴州適黒苗叛上勅廷瓉兼督其軍招撫
不従調兵勦平之條上十一事始設都匀府獨山麻哈
州清平縣擇流官土官兼治之尋命總督兩廣軍務政
尚清浄屬吏不職者劾罷太甚者一二人而賢勞者輒
薦舉之奏汰冗濫曰禄出于民毋徒費也奏改都御史
金澤巡撫江西以便徴調遷衡州兵備于郴設千户所
于廣東之隴水調遣新軍守禦而給地以為屯種悉施
行之瓉以恩信撫邊境兵不輕出出必成功若鬱林川
雲罏大桂諸蠻及四㑹等賊以次平之官至左都御史
卒贈太子少保諡襄敏
論曰鄧公寛簡勤敏善委任人卒以成功賢于瑣細苛
察逺矣
　　王信
王信字君實陜西南鄭人也父忠征迤北戰死正統中
襲寛河衞千户己巳也先薄都城拒戰西直門外有功
擢永清右衞指揮僉事景泰乙亥征五開蠻遷指揮同
知天順辛巳曹欽反戰東市遷指揮使選充文華殿侍
衞成化初尚書王翺薦鎮通州改守倒馬闗繕治城堡
敵不敢近丙戌石和尚劉千斤反信時守荆襄率數十
騎馳據房陵調民兵不滿千人賊奄至合圍亟攻而主
帥逗遛不救信多張旗幟舉火晝夜不息相持四十餘
日間命死士出城舉火礟賊以為援兵至驚潰走追敗
之陞指揮同知勅鎮臨清兼管倉糧凡公私利病及河
道閘壩廢壊區畫悉當尋作鎮湖廣有詔詢軍民機務
條上八事曰繕城隍廣儲蓄省徭役立賞罰選能吏禁
窩户練將才慎守備又疏言地方水旱鄖陽新築城垣
衝坍過半軍民愁歎倉廪無儲皆當預防因條四事一
慎専任二實倉儲三修兵衞四禁科罰悉施行之永順
保靖二土長世相讐殺諭以威徳悉奉約束靖州及武岡
蠻久不靖守臣議勦滅之信巡邊面諭竟不煩兵而下詔
諸苗犒以牛酒且詰其順逆之由苗稽顙謝曰累嵗苦
于徴索故作亂幸遇將軍屬役恐後耳顧敢反耶信上
疏曰湖廣蠻夷雖曰内蠧實無能為我軍利其竊𤼵可
以邀功今宜挑選精銳常加提防其患自息荆襄流逋
逃避徭役長子老孫已成家業濫行誅削恐及無辜當
脩葺城池整飭武備防彌之耳田地髙低不齊農家素
無積蓄斂穫未竟餱糧已空機杼纔停布縷何在求免
饑寒必不可得乞選守令大加存恤濫陞官員無慮千
百不勞一矢冒列崇階乞查勘削奪三司方面所以折
衝禦侮承宣激揚者也當公以格物亷以律已端本澄
源在朝廷而已上下其章于所司疏薦所部都指揮劉
斌張全其略曰英俊之士處心剛正寧肯抑心低首奔
走媚求若不曲加延訪則賢才多隠志士沈匿任用何
能廣乎陞都督同知總理漕運即日上道語人曰荷國
厚恩未能報稱此行當以江水洗滌肺肝少盡區區耳
帥府舊有湖開通泊運舟信沈毅簡重不營私産不為
子弟乞官劉忠宣曰將官若王君實那討得來信然
　　王驥
王驥字尚徳束鹿人永樂四年進士為兵科給事中使
山西蠲徐溝鹽虧課二十餘萬入尹順天宣徳二年陞
行在兵部侍郎坐事縛下獄尋復任陞尚書正統二年
阿勒台多爾濟巴勒數入塞寇掠甘凉驥出總諸軍與便宜
勅西征至軍中大㑹諸將轅門縛不畏軍令都指揮安
敬斬轅門遂大閱士伍定更畨減輸輓飽士調馬養銳
待敵敵至莊浪授方畧出戰稍捷敵引去未㡬又復至
即馳至甘州簡副將蔣貴率精騎追擊戒貴曰努力破
之樹功名否無相見貴遇於石城兒泉戰敗之敵尚數
窺邊近驥曰彼未大衂不畏我不退去我罷於奔命遣
諜知敵巢所在復用貴先鋒率兵與都督任禮等分道
出塞期㑹夾攻轉戰二千餘里俘邊人畜數千六年雲
南思任𤼵叛木麓川木麓川本百夷僻逺不當中國一
郡驥統兵十五萬轉餉半天下至雲南大暑衆請且按
兵驥曰賊方熾毒吾民行不可緩敢阻軍者斬部署至
金齒分三道擣上江上江者賊巢也攻三日不下㑹大
風縦火焚賊柵乗勢力戰斬首五萬賊退走保險拒我
我兵深入破連環七砦於沙木籠山又破其象陣馬鞍
山思任𤼵遯移兵討韋郎羅韋郎羅者維摩賊僭稱廣
新王驥遣偏師抵賊境言王尚書大軍且至賊黨潰韋
郎羅走安南𫝊檄且入安南追賊安南人懼斬其首并
縛妻子來獻七年班師還京封靖逺伯食禄一千二百
石世指揮同知未㡬思任發自緬甸復反驥督征𤼵卒
轉餉三十萬人擊思任發緬甸思任發遁革麓川宣慰
司設隴川宣撫司于隴把加禄三百石是年巡寧夏甘
凉塞十三年木麓川賊孽思機𤼵反孟養又督軍至金
沙江賊堅柵西峯拒我驥潛渡破賊柵思機𤼵遁苗富
蟲者僭稱剗天王驥充征蠻將軍討之獲俘獻京師加
禄一百石景泰元年與世劵行在兵部右侍郎柴車言
敵性譎詐叛服靡常托克托特穆爾者永樂初隨其部長
巴圖特穆爾等來歸未㡬叛去迨今三十年又復來歸
安知異日不叛况京儲漕運不易請因其初來分處外
地各衞所下兵部驥言永樂間來降達官柴永等分保
定等府乞如例遣送河間徳州等處授田畜牧自便著
此為例上従之尋改南京兵部總機務三年罷天順元
年復兼兵部尚書加禄一百石尋請老四年卒年八十
三贈侯諡忠毅
論曰王忠毅文武兼資䇿名邊鄙為國世勲庶㡬哉萬
邦為憲者矣忠順官軍給有土田嵗有布花與土著無
異近亦有慮及之者要之無能為也
　　牟斌
牟斌字益之正徳初掌錦衣鎮撫逆瑾竊政逐方正大
臣言官劉蒞戴銑等凡數十人一時下詔獄斌輕刑緩
械曲為申救任御史者自愬諸僚上奏時置其名彼實
他出斌曰古人恥不與黨人爾為忠乃悔耶瑾令復獄
詞去銑疏首權閹字斌不肯謂其僚曰存此則諸君子
臣節白他日昔宋鄒道卿以失原奏被害吾儕毋自為
計奏入瑾大怒又偵知斌庇言官矯㫖廷杖斌垂死瑾
誅復任鎮撫知府劉祥與内臣相訐下斌治内臣賄張
雄令曲祥并賄斌斌不従雄陷斌安置武昌感疾而卒
前有袁彬者以小校従裕陵北狩當是時文武羣臣或
捐軀草野或奉頭䑕竄彬獨従上恭謹服勞駕還入南
宫陞試百户復辟後陞都指揮掌錦衣衞事門達中彬
調南京達敗戍邊召彬還嘉靖中劉東山之獄錦衣王
佐忠勤亷勁有名
論曰牟公忠直沈毅有烈士風其䕶持諫官暁任御史
者見尤偉甚近代詔獄士流不斃杖下謂非掌刑者力
哉夫亦聞牟風而興者乎
　　馬永
馬永字天錫遷安人世金吾左衞指揮使正徳六年流
賊起督戰功陞都指揮同知江彬統宣府兵練西内永
以千總𨽻彬稱疾不起彬强起稱病篤以故得脱彬禍
十年守備遵化明年敵入馬蘭峪塞殺㕘將陳乾以永
為㕘將守太平寨十二年又入塞戰柏崖堂再戰白羊
峪斬首五十十三年陞署都督僉事充總兵官治三屯
營尋署都督同知盡簡諸軍散遣老弱聴其農市取其
庸倍給諸健武者衣餉健武者又皆喜人人奮習武藝
當是時漁陽一軍稱雄未㡬上至喜峰口欲出塞永扣
馬諫不可上注視久之顧内侍曰此馬永耶笑而止諾
延長巴爾斯結諸國邀官賞不得輙入塞永迎擊洪山
口大敗之斬首五十八陞右都督嘉靖三年巴爾斯入
青山口塞斬其驍酋遁去巴爾斯自是效順保塞四年
大同軍亂殺都御史張文錦㕘將賈鑑用兵不利朝議
且撫永上疏力言不可撫勅永提兵出居庸討之俄以
流言中止五年永上言乞宥諸言大禮獲罪者又言陸
完有平定功宜贖罪録用其子奪總兵寄禄南京督府
十二年大同再亂殺總兵李瑾討之久無功廷臣薦永
召至業已撫罷兵復還南京十四年遼東軍亂逐都御
史吕經召永總兵遼東十七年敵入塞率兵五千人搗
其巢焚其廬還十八年遼軍再亂率家兵逼之斬四十
餘人遂定陞左都督卒於遼東遼人為罷市哭喪過漁
陽人皆哭兩鎮皆祠之永善知人奨拔蕭陞劉淵祝雄
皆起列校為方鎮
論曰馬公起侍臣歴邊鎮有破敵功而扣馬力諫卒以
回鑾其䇿討叛卒壯而好謀也竟以抗言尋起尋止而
遼陽遺愛至今思不衰即其知人善任所奬進士不以
其方休休焉有大臣風矣
　　梁震
梁震新野人世榆林衞指揮使嘉靖七年陞署都指揮
僉事協守寧夏興武營慣戰敢先登破敵八年進遊擊
將軍東西援應有斬敵功十一年進副總兵延綏十三
年斬敵首功歴陞都督同知十四年總兵鎮守陜西當
是時闗中少邊患大同宣府敵數入塞殺掠吏民十五
年陞右都督改總兵大同大同自五堡之役殺巡撫張
文錦㕘將賈鑑尋又殺總兵李瑾鎮巡每甘言煦之稍
不如意即反唇瞪目或飛章訛語相搖撼震聞命率家
丁五百人馳至雲中申嚴約束曰我無爾陵爾無我叛
王法軍令具在我不敢破綱紀誤國其家丁時時向鎮
兵語曰爾敢蔑主將者恃衆耳兒郎輩無不一當百五
步内恐爾不得用其衆鎮兵稍斂縮十六年春震率兵
出玉林川斬首共一百四十進左都督又出黒山門猫
兒莊各斬首八十叙一子百户十八年震鳩卒給餉脩
五堡軍中不敢譁震益身先之與同甘苦五堡竟復敵
不敢近塞震卒以五堡功贈太子太保卒後五堡亦旋
廢十九年二十年俺答阿十孩吉囊三入雲中塞直逾
太原窺平陽震不死五堡不再廢去亦不敢輙輕入塞
自是鴈門河東雲中上谷殘破朝廷亦思震優與䘏典
贈太保諡武莊震在邊専練家丁時時出塞刼其營故
不敢輙近塞得其營馬盡與諸出塞刼者以故人皆效
死趨利敵以故益畏之或誚震出邊起釁曰起釁律有
之謂承平時敵牧獵為生不擾我邊而我邊將撲殺邀
功也乃今敢數深入駐帳塞上官堡民堡十去七八我
合搗巢否也震卒家丁無所歸守臣以聞令入伍與衣
糧邊將頗得其力
論曰余聞之端簡鄭公云武莊得士死力卒之日家丁
無所歸攝即籍入行伍竟亦不及前時近有都督馬芳
者以驍勇著馬故降敵起健兒䇿身三朝以勲名終時
時謂余曰往嵗名將暨開府秉鉞者皆練有家丁有及
千餘人者以故善揣邊情彼亦知所嚴憚近拘文法乏
羨財養亷土地俱籍入其租况以市故不復言兵事不
聞有家丁者即有之亦游談寄空名狎客耳儻有邊患
安能出死力破敵哉
　
　
　
　
　
　
　
　
　
　
　
　
　
　
　
　今獻備遺卷三十
欽定四庫全書
　今獻備遺卷三十一　　　明　項篤夀　撰
　　劉大夏
劉大夏字時雍湖廣華容人天順甲申進士歴任職方
郎中時有中官獻取交南策有㫖索永樂中調軍數大
夏匿其籍使者數被撻若弗聞者徐以利害告尚書余
子俊入言之事寢朝鮮使者為建州兵邀擊請改貢道
事下兵部大夏曰朝鮮入貢自鴉鶻闗由遼陽經廣寜
過前屯而後入山海闗迂囘三四大鎮此祖宗微意今
欲改道自鴨緑江抵前屯山海路太徑恐貽他日憂卒
不從敵兵數入雲中邊將失律中外震驚每報至尚書
必曰劉郎中云何所言輙行行輙有効時右侍郎缺有
欲薦大夏者大夏遜詞謝之遂乞外補出為福建㕘政
奉勑廵海道兵久弛倉儲為勢豪所侵且盡首選衛所
軍政官而擇其尤者緫諸水寨軍造戰哨船各千艘葺
倉計儲立收支法進廣東右布政使甞過厓山弔大忠
祠宋慈元后陵寢無主立廟祀之河決張秋擢右副都
御史徃治集山東河南二省守臣議大夏曰河性猛悍
張秋乃下流喉襟未可輙治宜治上流導之南行築長
堤以禦横波且防大名山東之患候其循軌而後決可
塞也乃䟽孫家渡河三十里四府營河十里築長堤起
河南胙城盡徐州經滑長垣東明曹單諸縣長三百六
十里量能任功五旬而事竣𢎞治丁已北邊乏粮芻大
夏以户部侍郎簡命經畫至則召父老日夕問盡得其
要領掲榜通衢云某倉缺糧幾千石每石給官價若干
但願告報者米十石以上草百束以上俱聼軍民有糧
芻者得自告報由是倉場有餘積而私家有餘財矣尋
乞致仕歸庚申進右都御史總督兩廣軍務壬戌陞兵
部尚書進太子太保時北邊告急上以兵事屬苗逵謀
出兵上召大夏問計大夏不可上曰永樂頻出塞用兵
今何不可對曰皇上聖武固同太宗但今兵逺不逮耳
且當時如國公丘福稍違節制數萬甲兵俱陷邊地今
之將帥又在丘福下焉能决勝逺討上悟曰朕幾為人
所悞事遂寢上甞召問天下軍士何如對曰與民一般
窮安能養其銳氣上曰在衛有月糧從征有行糧何以
至窮對曰江南困于漕運江北困于京操此外浪費猶
有臣等不能知者所以俱窮翌日詔諸司凡軍民弊政
悉䟽以聞上欲以近地團操人馬以衛京師以問大夏
對曰京西保定地方獨設都司以統五衛仰思祖宗恐
亦此意尋有御史請將保定軍萬人囘衛團操上可其
奏忽有造飛語誣大夏者上曰宫門豈外人可到必不
得私役此軍者忿而誣之耳修清寜宫奏減軍夫五千
餘人督工者訴于上上令司禮監語内閣曰劉大夏不
以大工為事率意減去人夫即調㫖切責大學士劉健
曰愛惜軍夫司馬職也近日劉大夏累乞歸朝廷勉留
尚請之未巳若切責彼將以不職固辭孰可代之司禮
監入告孝宗欣然納之卒減工役癸亥四方奏災異京
師四月五月不雨條上十事一曰京住官軍苦于出錢
供用二曰在營軍士困于私役做工三曰江南軍士因
漕運破家四曰江北軍士因京操失業五曰竭軍民之
力運糧而濫食者衆六曰罄生民之財買馬而私用者
不顧法禁七曰各處鎮守太監貪婪八曰各處守偹内
臣占軍數多九曰陞賞被于勢要十曰禁衛苞苴公行
悉施行之上每有大政事輙召大夏及都御史戴珊面
議乙丑春奏對畢出白金二錠以賜曰卿等將去買茶
果朕聞朝覲日文官避嫌有閉户不接見人者如卿等
雖開門延客誰復以賄賂通也朕知卿等故有是賜且
命不必朝謝上一日召大夏面語曰事有不可每欲召
卿商量又以非卿部内事而止今後有當行當罷者卿
可宻寫掲帖封進對曰不敢上曰何也大夏曰先朝李
孜省可為鑑戒上曰卿與我論國事豈孜省營私害物
者比乎對曰臣下以掲帖進朝廷以掲帖顯行是亦前
代斜封墨勑之弊也陛下宜逺法帝王近法祖宗事之
可否外付之府部内咨之内閣可也如用掲帖日久上
下俱有弊臣不敢効順上稱善者久之上甞問天下何
時太平朕幾時做得如古之帝王大夏曰求治不宜太
急凡用人行政有疑者即召内閣併執政大臣面議務
求至當順理而行便是太平上曰劉健甞薦劉宇可大
用宇小人也豈可用哉户部郎中李夣陽言事下錦衣
獄尋詔復職他日獨召大夏奏事畢上曰近日外事若
何大夏頓首曰近釋李夣陽中外懽呼聖徳如天地上
曰李夣陽奏事狂妄朕不得已下之獄所以即釋復職
更不令法司擬罪也大夏頓首謝曰陛下此事堯舜之
仁也刑部尚書閔珪讞重獄忤㫖批答久不下大夏獨
召對上因語及之對曰人臣執法不過效忠所以聖帝
明王屈意從之閔珪所為無足異者上曰且道自古何
君何大臣亦甞如此對曰臣讀孟子舜為天子臯陶為
士瞽䏂殺人臯亦執之而已今之法司似未可深責也
上頷之㫖下一如珪所擬光祿寺多冗食大夏因嵗飢
䟽論之詔裁减嵗省銀錢八十餘萬奏革騰驤四衛勇
士節宫府冗費數百萬每奏事内庭輙造膝武皇初四
土章請老致仕逆瑾擅權因尚書潘蕃總兵毛銳獄詞
連大夏逮赴北鎮撫獄同繫者請行賂以求生大夏曰
如此而死禍止一身稱貸免死則累子孫且䘮一生矣
瑾怒欲置之辟㑹議朝堂左都御史屠鏞曰檢律劉尚
書無死罪瑾曰充軍罪亦無耶法司阿瑾意引例戍肅
州士大夫聞大夏出獄且喜且泣發都城日觀者如堵
所在罷市父老涕泣士女攜筐饁進果食有焚香宻禱
願公生還者至戍所即買地為墓不挈子姓侍行或以
問大夏曰吾仕宦日不能令子孫官發配老死顧令子
孫補伍乎庚午肆赦得放歸瑾誅復官致仕卒于家諡
忠宣
論曰敬皇御極寤寐忠良優禮元老廟堂有都俞之風
薄海奏熈和之績維時華容劉公獨以篤棐之忠受特
達之遇寵冠百􁉗造膝黼扆屏人宻語日旰未退雖元
勲碩輔腹心禁近不得與聞君臣之交不啻魚水即登
三邁五不足異也而鼎湖抱泣遐荒僻裔如䘮考妣劉
公白首束縛幽囹逺戍青海士大夫聞者知與不知無
不流涕遂使毒流縉紳幾揺社稷剥復相倚天實為之
嗟乎君子不患𢎞道遭時難遭時匪難遇君難乘時遇
合矣而垂成之功墮于奄忽曷故邪
　　韓文
韓文字貫道山西洪洞人世居相州宋魏公裔也生時
母夣紫衣人語曰送文潞公與爾因名文成化丙戌進
士授工科給事中劾左都御史王越邀功啟釁且薦王
竑李秉宜召用語侵兩宫逮至文華殿考訊幾死歴遷
南京兵部尚書㕘賛機務嵗凶道死者相枕藉移咨戸
部請預支官軍三月俸度支以未得命為辭文曰救荒
如救焚民命在旦夕安能忍死以待邪即得罪吾請當
之遂發米十六萬石米價漸平人不病糴改户部尚書
尋加太子太保敬皇帝召見諭以鹽法大壊邊餉不足
使釐革宿弊文退上七事一曰革開中引鹽之弊二曰
革興販私鹽之弊三曰革賤賣官鹽之弊四曰革買補
殘鹽之弊五曰革夾帯殘鹽之弊六曰革越境賣鹽之
弊七曰革運司廢弛之弊指摘剴切嘉納之苗逵征討
無功日費逾千金文論劾之逵銜甚乞文督餉而文復
䟽請追究羽流幻術抑戚畹中貴占奪和買民田及舉
正窩占引鹽怨讐叢積文自如也毅皇登極文首倡府
部科道等官伏闕抗章暴逆瑾罪繼之以泣乞置諸法
毅皇帝覺悟已得請矣亡何輙報中止瑾愈肆矯㫖致
仕言者論救再降級閒住子士聦髙唐知州士竒刑部
主事皆坐免為民仍假失落簿籍差官校械繫下錦衣
衛獄會早朝有投匿名文書于丹墀錄瑾罪惡且言必
欲殺文以報私怨瑾愈怒仍矯㫖罰輸大同米一千石
後更罰二千石皆稱貸以給庚午瑾誅詔復原職致仕
世廟初賜璽書褒嘉尋以守正被害加太子太保令有
司存問復賜誥有曰比因權姦之竊柄痛惟朝綱之紛更
爾能守正不阿以忠自誓倡危言而叩闕屹乎山岳之
難揺甘竒禍以忘家凜爾氷霜之不變天下仰其風采
神明相其夀康起文彦博于九袠之餘人心攸屬繼韓
魏公于百代之後家慶彌彰卒贈太傅諡忠定
論曰余讀史至石顯殺望之王甫誅陳竇豈不信哉忠
佞不兩立哉盖奸人之窺伺神器者必先誅戮以立威
而務去其異已者庻幾可得志也華容洪洞非逆瑾之
素所畏憚者哉故其得禍最烈而先去之固知其必不
附已不如是不足以逞其圖也噫有天下者其無使小
人去其所畏以成其勢哉
　　馬文升
馬文升字負圖河南禹州人景泰辛未進士授監察御
史兩按山西湖廣有聲天順癸未陞福建按察使鎮守
擾民輙繩以法穆蘓反起為右副都御史廵撫陜西與
都御史項公㑹兵討之生擒穆蘓捷聞陞左副都御史
時漢中李胡子潼闗火蝎兒蒲城王彪各聚衆刼殺悉
剪除之壬辰敵侵臨鞏文升督兵追之黒水口生擒平
章德哷蘓斬首數千遂陳時政十五事及禦邊三策尋
命節制三邊北人攻固原及好水川檄召諸路兵按伏
湯羊嶺敵至伏發盡棄輜重遁走擒斬首惡因改其嶺
為得勝坡勒石紀功焉乙未召為兵部右侍郎適遼東
有警命往備之制五花營八陣圖以訓士卒復上禦邊
十五事事寜陞左侍郎食二品俸戊戌建州女直来侵
廵撫都御史陳鉞欲誘殺進貢来使以掩己罪上命文
升再往時太監汪直亦奉命廵邊隂主鉞議邀文升偕
行弗聴先馳赴其地招撫哈斯岱等二百餘人直至敵
亦解散無所獲文升獨與抗禮還奏文升不與彼農器
以啟邊釁而言官復劾鉞激變事詔刑部尚書林聦同
直再往勘遂逮文升下錦衣衛獄文升言實禁兵噐非
農器也竟謫戍重慶直敗詔復文升官致仕甲辰起為
左副都御史廵撫遼東𢎞治改元召為左都御史掌院
事上耕籍田文升與行九推禮教坊司出狎語即斥去
之二御史以糾儀下獄文升言即位之初不宜輙罪言
官遂獲釋哈宻忠順王先為土魯畨首蘓勒坦阿里所擒
併奪王母金印蘇勒坦死𢎞治四年其子阿哈瑪特以金印
城池來歸守臣以聞文升請立元之遺裔善巴者襲封
忠順王以主哈宻未幾阿哈瑪特復攜善巴及金印以去文
升時為兵部尚書請以阿哈瑪特所遣入貢賽音莽蘇爾
等四十餘人皆安置閩廣閉闗絶貢以孤其勢而阿哈
瑪特復遣伊蘭據哈宻文升請勑肅州副緫兵彭清統蕃
漢兵襲伊蘭伊蘭遁走追勦六十餘人阿哈瑪特遣使謝
罪入貢併以善巴金印來歸遂復哈宻海西人當布嘉克
謀叛械繫京師巧辯不服文升徐以數語折之遂竄海
南戊午春皇太子立加少保兼太子太傅文升上疏曰
太子國之儲貳天下之本宜擇老成純謹之士以資啟
沃不宜雜以浮薄恐虧損盛徳上欣納焉邊人和碩攻
大同威逺京師戒嚴上親􁤤宸翰賜以尚膳召文升至
便殿咨戰守之策因舉成國公朱暉等練兵以待且令
各邊謹斥堠修戰具敵知有備遁去轉吏部尚書上召
至煖閤面諭曰明年天下諸司朝覲卿務用心訪察大
彰黜陟之典文升對曰聖心求治如此宗社之福臣敢
不盡心以圖報稱乙丑考察大朝官員汰去不職者二
千餘人正徳初太監王瑞以大昏禮欲用儒士七人篆
刻畨字文升不從給事中安奎言宜聴文升言瑞誣文
升抗拒賴大臣力救得白㑹兩廣缺總制被薦者不樂
于外乃嗾御史劾文升文升求去疏凡二十一上未幾
致仕卒贈太師諡端肅
論曰敬皇勵精綜核寤寐俊髦禹陽馬公實秉衡鑑故
六曹之長莫非民譽下至百司咸濟濟焉士敦恥譲俗
返淳樸衆賢和朝萬民和野即周之成康漢之文景蔑
以加矣
　　雍泰
雍泰字世隆陜西咸寜人成化五年進士授呉縣知縣
呉濵湖湖漲淪田千頃作堤䕶田民受其利稱雍公隄
呉民有妾亡者妾父訟其夫宻殺之匿尸湖中石下泰
訊其父曰匿石下汝安得知之此非汝女必殺他人女
冀得賂也一考而服召為監察御史廵鹽兩淮為都御
史廵撫宣府㕘將李稽不法部下狀其惡具草且聞稽
跪堂下乞受責圖自新泰曰此軍法也縛下杖之稽已
乃譛之時相言官遂以擅辱將官論之遂罷正徳二年
詔起副都御史操江固辭弗允未幾陞南京户部尚書
時逆瑾用事以泰鄉人欲親用之不應遂斥去而諸所
甞薦之者禹陽靈寳皆獲罪年八十卒
論曰雍公築堤利呉人人至今道公功不衰踪其所以
懲弁士可謂嚴而恕矣卒為所中罷去再罹瑾禍并逮
舉主何其厄也
　
　
　
　
　今獻備遺卷三十一
欽定四庫全書
　今獻備遺卷三十二　　　　明　項篤夀　撰
　　李秉
李秉字執中曹州人正統元年進士景泰二年宣府總
餉侍郎劉璉廵撫都御史任寜罷秉以僉都御史總督
邊儲㕘賛軍務劾退柴溝堡都督董斌又盡更置諸不
才將校三年秋衞喇特入貢上言迤北使臣納克楚等三
千人馬駝畜四萬餘匹除進貢外存飬宣府日支草料
宣府草不過二十萬束料二萬石我兵尚不給何以供
邊使且永樂宣徳間邊使進馬官驗不堪者令於外地
牧放不許入境窺伺正統間許住牧大同以故深知地
利數數犯邊今衆多譎詐不可不防是年冬兼廵撫尋
改提督軍務遂薦葉盛㕘賛獨石諸城軍務劾總兵紀
廣副總兵楊能上曰塞圉方棘不得以細故捃大將下
廵按御史覈報廣亦訴秉専召秉還京以右通政蔣琳
為僉都御史代之言官交章請留秉上為且留琳遣言
官即勘白之改琳貴州鎮守督軍務廵撫秉留宣府四
年掩土木鷂兒嶺戰没遺骼萬五千請下大同紫荆諸
鎭並掩凡十數萬是秋病乞代不許許一子視疾成化
二年董山誘海西攻遼東秉及武靖伯討降山逮山至
廣寜誅之徙其黨廣西加太子少保還臺四年入吏部
為尚書五年春致仕
　　崔恭
崔恭字克讓廣宗人正統元年進士為户部主事出督
延綏邊儲南陽薦知萊州府府庫故嵗入漕海布數萬
輙浥爛破庫人家恭請量留漕海布餘並出為軍餉不
踰年布盡歸守庫者八百家十三年萊大旱蝗捕蝗發
賑乞免下邑逋租明年敵擾京師集兵數千遣官部署
勤王在萊六年吏畏民懐景泰三年陞湖廣右布政使
盡革諸冗費及和市苗賊侵武岡督餉訓民兵勦賊賊
皆聴撫公安監利流民相殺恭曰勿急急且大變下令
流民願附籍者聴否且俟秋成遣歸衆遂定調左江西
囊中惟律比圖書衣數襲省有廣濟庫者庫官吏乾没
五十萬盡發其奸贓行臺韓雍竟法連坐布政使失職
郡邑肅然制為役法調輕重任一嵗勞得逸九年天順
二年陞右副都御史廵撫蘇松諸郡會都督徐恭請浚
儀真漕河役夫六萬人程工贍廩民不告勞又浚常鎮
河避江險四年鹽山薦為吏部左侍郎成化五年代李
秉為尚書不久罷歸九年起為南京吏部尚書卒贈太
子少保諡莊敏恭寛平坦易中無芥帶好善惡惡出於
天性臨事剛而不亢柔而不䙝其在吏部慎惜人材奬
拔後進亷靖自居人知嚴憚
　　姚䕫
姚䕫字大章桐廬人正統七年進士明年為吏科給事
中條上時務八事内㑹邊警累疏言禦敵方畧景泰元
年超陞南京刑部侍郎三年改南禮部勑考察雲南諸
吏四年留禮部上皇復辟調南刑部未幾召還禮部天
順二年南陽薦改吏部代孫𢎞佐鹽山七年代石瑁為
尚書禮部茂陵初率羣臣上思艱難戒逸欲重名器數
事睿皇后崩議合葬禮議祔廟禮七年滿九載加太子
少保是時屢有灾變力陳屢遭祲異禍亂將起疚心危
論冀上感悟因乞歸不許未幾卒贈少保諡文敏䕫資
儀山立議論河懸雄才偉度遇事立斷獎誘後進振拔
淹滯意所交識不避親故成化初言少保黄福得諡忠
宣土木死事大臣尚書王佐鄺埜雖贈少保未得易名
佐操存正大經畧𢎞逺埜心術端介處事嚴恪没於王
事乞謚如福例制曰可謚佐忠簡埜忠肅
　　尹旻
尹旻字同仁歴城人正統十三年進士入翰林為庻吉
士天順初遷通政司㕘議六年督餉陜西成化二年陞
吏部右侍郎五年轉左歴佐王李崔姚四公九年代姚
公尚書累進太子太傅致仕卒贈太保諡恭簡旻選法
通敏賢愚皆說竟為津要人所惡中傷去
論曰李公策勲宣府所向輙克崔知萊州有恵政督浚
漕河至今賴之姚好建白皆切中事冝三公者與尹逓
掌邦治簡毅通敏各擅其長要之皆天官之良也
　
　
　
　
　
　
　
　
　
　
　
　
　
　今獻備遺卷三十二
欽定四庫全書
　今獻備遺卷三十三　　　明　項篤夀　撰
　　張敷華
張敷華字公實江西安福人父洪監察御史死于土木
景泰初以死事䕃敷華為國子生敷華少負竒氣甫七
嵗里社有竹木之祟指領群兒斬伐殆盡天順甲申登
進士第選翰林庻吉士有文名大學士李賢彭時欲留
官翰林力辭不就成化改元授兵部主事累遷郎中數
忤貴勢捃摭無所得陞浙江右㕘議監温處礦課景寜
有礦盜數千人敷華曰此可撫而定也乃刻日使自歸
及期親馳撫之賊露刃以待及諦視曰果我張公也皆
駢首聴命乃執其首惡十二人餘悉宥之歴遷湖廣左
布政使嵗大飢全活不可勝計進都察院副都御史廵
撫山西嵗歉奏暫増解池鹽課以補王府嵗祿㑹霖雨
躬禱于神鹽池獨不壊大同邊餉嵗給多折納敷華請
太原以北可通車者聴運米改撫陜西五臺山有妖僧
馬文升曰張公實在必有處分比報至則已生縛之矣
總督漕運拜左都御史請嚴天下有司貪酷奔競之禁
正徳改元逆瑾用事憚敷華強執矯㫖令致仕卒贈太
子少保諡簡肅子鰲山正徳辛未進士選翰林庻吉士
拜監察御史督學南畿有父風
論曰簡肅公受知孝皇帝執法内臺力振頽綱與華容
禹陽諸公一心同徳可否相濟翊賛熈和之業可謂盛
矣晚值否運觸忤權逆歸老丘樊既明且哲身名兩得
世濟其美不亦偉乎
　　戴珊
戴珊字廷珍江西浮梁人也天順甲申進士授御史督
學南畿品藻精明以文藝占器識其最所賞譽者大學
士王鏊也遷陜西按察副使仍専學政歴陞都察院副
都御史撫治鄖陽進左都御史益振風紀孝皇勵精親
鞫大獄諸司悚震珊從容開析特受知眷每召問政事
移晷方出累疏告老優詔勉留卒贈太子太保諡恭簡
論曰世稱浮梁戴公知人每試士閱文辭即知其人心
術噐識至年命脩短位秩崇卑十不失一及踐上卿秉
憲貞度正已格物遭孝皇殊顧得行所學卓為名卿與
簡肅嫓美矣
　　張恱
張恱字時敏直𨽻華亭人天順庚辰進士歴任浙江按
察副使提督學政初糊名校士尋去之曰我且自疑人
誰信我所奬拔或出新進往往有名士皆帖服莫敢以
私千者成化甲辰以湖廣按察使入覲陞工部侍郎𢎞
治改元遷禮部再遷吏部癸丑大旱上疏請遵舊章卹
小民崇儉素裁冗食禁濫罰復上修徳圖治疏悉嘉納
甞兩攝選輿議稱允陞南京兵部尚書㕘賛機務尋加
太子少保鎮静簡易上下安之性素清約終始不渝致
仕歸杜門不出以節儉率人卒贈太子太保諡莊簡
論曰張公醇徳清節晉陟大僚國之楨榦鄉之羽儀庻
幾兼有之矣
　　許進
許進字季升河南靈寳人成化丙戌進士擢御史出按
甘肅山東所至持風裁官吏豪右不法多自按問不下
所司墨吏皆望風解去都御史陳鉞妄殺建州之人啟
釁遼東御史強珍劾鉞汪直誣奏珍逮下獄進論救且
言直罪狀詔奪俸三月珍謫戍遼東湖廣總兵李經有
道士以黄白術干之者不用怨經乃誣經不軌首其事
于汪直直奏逮經百口赴錦衣衛獄進察其寃具狀以
聞即日詔誅道士且禁校尉勿再妄緝事直愈怒日令
邏卒偵于門無所得後竟以章疏字訛奏進杖午門下
幾死遷山東按察副使監試有欲私貴介子者執不從
東昌一武官子懐金同儒生飲酒家是夜被殺有司疑
生嚴訊誣服進徧閱商歴知酒家以殺人之翌日買布
數疋遂伏辜尋以公事逮赴錦衣獄㑹赦得出陞廣西
按察使擢都察院右僉都御史廵撫大同上備邊四事
一曰定策應二曰備戰具三曰修墩牆四曰築屯堡復
陳邊事者八曰恤邊軍寛邊民専主守平輸納復軍糧
便接逓去無益革冗官劾太監石岩岩誣進擅用旗幟
降知兖州府進陜西按察使甲寅敵侵甘凉拜左僉都
御史廵撫甘肅土魯畨世讐哈宻其首阿哈瑪特遣將伊
蘭襲據其城進與都督劉寜調集齊勤罕東諸兵夜冒
雪進兵伊蘭遁走城中人從亂者餘八百或請盡屠之
以徼封矦進不可曰得城無人城誰與守遂復哈宻以
功進右副都御史廵撫陜西陳八事召為户部右侍郎
論救刑部主事鄭岳彗見復上修省數事㑹推大臣或
不協輿議即正言人以為侵官進曰古之大臣知無不
言今既曰㑹議而乃黙黙耶庚申和碩攻宣大命兼左
僉都御史提督諸軍事時平江伯陳銳出師無功進坐
累免官乙丑以薦起為兵部右侍郎提督團營進尚書
正徳改元上疏請勤聖學戒游逸改吏部尚書加太子
少保逆瑾擅政嫉進違異乃以署員外郎再署郎中者
為非制謫令致仕又以進甞薦雍泰為失當坐除名而
怒猶未巳乃招進在大同時甞籍軍丁出銀僱役為典
守者所尅故苛為稽察因以中進事未結瑾敗復官致
仕進已先卒贈太子太保諡襄毅所著有平畨始末何
瑭曰語稱忠臣不和和臣不忠予甞疑之舜命九官濟
濟相讓和之至也豈皆不忠者乎近世仕者唯唯而言
循循而行於世多同者往往立致通顯言必據理行必
守法不肯苟同於衆者往往不免挫折乃知語所稱者
為後世言耳襄毅公自為御史至吏部累經挫折而剛
方正大始終不變盖忠臣不和之効也夫人情經利害
禍福往往懲創往事剛者變柔方變圓甚則易而從邪
者有之如公始終不變豈易得哉然公卒登台鼎使徳
業聲名布於天下後世豈非天定而能勝人乎
論曰國家凖周建治庻政掌於六官尚書總喉舌之司
酌台衡之運非宏徳碩望推賢朝宁及上意所殊眷者
莫之得任也况父子世登斯位也哉二百年來父子尚
書者凡十八九家海内歆談以為章縫異遇其間奮庸
熈洽垂休揚烈銘勒金石者非無其人至於拱黙盱睢
無所可否外席隆寵而中慚尸素者盖亦有焉望崇者
易墮任重者多仆豈不難哉許襄毅公始忤汪直中抗
劉瑾幽囚不攝廷撻不挫其剛心勁氣生死得失靡能
動之若少傅公讃司徒公誥司馬公論父子兄弟世掌
邦治兼總樞務蹇蹇侃侃承弼六朝西北市事至今不
廢迹其正直忠厚終始靡疚辟之璠瑜之性寜毁不渝
麟鳳在庭馴而不狎庻幾哉匪躬之節鼎畫之臣矣可
不謂世濟其美者哉他若吏部尚書兼翰林學士承㫖
詹公同太子少保吏部尚書兼都察院左都御史徽太
子太保吏部尚書何公文淵刑部尚書喬新少保吏部
尚書謹身殿大學士王公文南京禮部尚書宗彛刑部尚
書耿公九疇太子太保吏部尚書裕南京刑部尚書周
公瑄太子太保禮部尚書經南京禮部尚書倪公謙太
子少保吏部尚書岳刑部尚書施公禮太子少保禮部
尚書掌鴻臚寺純太子少保兵部尚書白公圭太子少
保禮部尚書翰林院學士鉞太子太保吏部尚書王公
恕南京户部尚書承裕南京工部尚書侯公瓉户部尚
書觀南京兵部尚書林公瀚太子太保工部尚書廷□
南京禮部尚書廷機及其子南京禮部尚書燫南京吏
部尚書王公華新建伯南京兵部尚書都察院左都御
史守仁南京刑部尚書呉公洪刑部尚書山户部尚書
李公讃太子賔客户部尚書翰林院學士廷相太子少
保刑部尚書劉公璟刑部尚書訒南京工部尚書何公
詔刑部尚書鰲皆以父子繼其官云
　　王槩
王槩字同節廬陵人正統七年進士授刑部主事歴遷
河南按察使天順初被誣下獄㑹襄憲王入朝上問所
過官吏賢否王對曰臣過河南百姓遮道訴王㢘使寃
且言王㢘使清勁鋤豪拊善有恩有威殿下幸為百姓
奏皇帝還我王亷使上喜立命法司雪之還任尋陞右
副都御史廵撫陜西設法救荒全活數萬人流徙歸業
天順七年遷大理卿時吏諳律比者𩔖多深刻槩獨持
明允濟以長厚諸所審駁㑹文切理倫要簡暢轉相𫝊
錄𩔖成卷籍成化八年遷刑部尚書疏陳時政十事上
嘉納商文毅知之薦代姚文敏吏部主議者不喜南人
竟用尹同仁十年卒諡恭毅
　　黄紱
黄紱字用章封丘人正統十三年進士歴南刑部郎中
亷直遇事飈發即重忤時貴不恤人或笑黄郎中呆紱
抗不移歴四川右布政使初督松茂軍餉劾治將領侵
冒擒諸倚勢豪肆邊上者過崇慶忽旋風起輿前擁不
得行紱曰即有寃且散吾為若理風遂止抵州沐禱城
隍夣中若有神言州西寺云起即宻訪州西四十里有
寺當孔道倚山為巢旦率吏兵急抵寺盡逮諸僧諸僧
中一人少而狀且惡詰之無祠諜即塗醋堊額上晒洗
之隠有巾痕紱曰是盜也即訊諸僧諸僧不能隠盡得
其奸狀盖寺西有巨塘夜殺投宿人沉塘中衆共分其
囊負有妻女則又分其妻女匿妻女隠窖中恣淫毒久
矣盡按律殺僧毁其寺倉吏倚王親侵没官糧萬計王
曲庇倉吏竟按如法右使時奏閉建昌礦左使湖廣妖
僧繼暁至勢薫人紱曰繼曉以妖術故不離上左右今
且得罪避出名掃墓實逸賊檄武昌府館之後堂好飲
食無令得出入俄事敗檻送京師伏誅副都御史廵撫
延綏劾㕘將郭鏞等擒豪奸張網紱行道望見川中飲
馬婦片布遮下體大慚俯首嘆息曰我為廵撫令健兒
家貧至此何面目坐臨其上亟令豫出餉三月邊健兒
素貧苦延綏特甚大臣廵撫者輙厚自奉健兒雖凍餓
死不問延綏人又素忠朴至死無怨言聞之慚嘆軍中
人人感泣願出死力焉俄有詔毁庵寺紱令汰尼盡轉
軍門給配軍中壯無妻者比去延綏有攜子女拜道傍
送者已為尚書户部益不屑顧忌威稜截然盡革財賦
内外諸積弊改左都御史入臺天下仰望風采第戅直
崖異忤人自恐伏禍不可測請老去未幾卒
論曰王公長厚所至有恵政迹其被知藩邸上回聖心
豈其驩虞為哉黄公威稜凛凛有汲直風而優恤健兒
又何其愷悌君子也延綏故槖駝軍以驍勇聞自嘉靖
庚戌敵殘薊東之後每嵗徴兵入衛客死戍所者至十
之半凡二十年所矣頃在壬午幸奉明詔始得息肩仁
人哉兹舉其利溥哉
　
　
　
　
　
　
　
　
　
　今獻備遺卷三十三
欽定四庫全書
　今獻備遺卷三十四　　　明　項篤夀　撰
　　耿裕
耿裕字好問河南盧氏人也弱冠登景泰甲戌進士授
給事中以父九疇官尚書奏改翰林檢討為文辭醇深
有古風歴遷國子監祭酒師範端嚴陞吏部侍郎進禮
部尚書改南京兵部尚書㕘賛機務召還復為禮部尚
書拜吏部尚書尋加太子太保銓綜公明坦夷無物世
多稱焉諡文恪
論曰世稱耿文恪剛嚴不及清恵而長厚過之惟其長
厚故無私怨惡而能愛惜人才為國家養和平之福崇
恥遜之風視世之中懐媢嫉而外矯詭異者不亦異乎
　　倪岳
倪岳字舜咨直𨽻上元人也父謙仕終禮部尚書甞奉
命祀北岳其妻姚夫人夜夢緋袍神人入室寤而生岳
因名岳狀貌魁岸目光烱然望之如神人舉天順甲申
進士選翰林庻吉士授編修進侍讀歴陞學士與修英
廟實録及憲宗文華大訓每進講必以古義傅時事其
言剴切而音吐鴻暢進禮部侍郎𢎞治初議祧廟禮詔
悉從之議者欲改定孔庭從祀諸賢及七十二子之祀
岳言馬融王弼之徒其立身不無可貶然秦漢以來六
經出于煨燼賴諸子抱遺經専門講授經以復存唐之
註疏咸祖其言而今之經傳引用尚多其說何可盡廢
况七十二子名字自馬遷以來相沿已久今生千百年
後安敢臆定從祀諸賢咸仍其舊進左侍郎有詔災異
求言岳與尚書耿裕等疏寅畏天戒七事上深嘉納焉
復陳八事多從之京師雨雹岳上疏請勵精以勤聖學
推誠以開言路止無功之賞停不急之役黜奸貪進忠
直時有㫖召畨僧珠展岳言珠展僣侈為異端首皇上
即位首賜罷黜中外稱聖一旦召復為聖政累西域人
從海道貢獅岳言獅子外國之獸真偽未可知且海道
非西域常貢之路詔還之進尚書加太子少保改南京
吏部尚書改㕘賛兵部吏部缺尚書特召用岳兵部尚
書馬文升上言天下財力大耗計無所出獨蘇松折糧
銀價輕宜稍增之詔下廷議岳曰東南民力竭矣又復
重之可乎乃不果增雲南思疊梗化守臣請用兵馬文
升上疏言民疲財困兵不可用且欲遣京朝官往諭之
岳言不可用朝官不如姑遣藩臣有威望者諭之卒從
岳議卒贈少保諡文毅
論曰國朝罷中書省専任六部而慎簡之其更迭登用
期以練習世務非徒叙遷已也世循耳目人習浮沉稍
自振迅即以立異目之故卓然自立者鮮昔在東漢多
謹畏襲故循常其流必如胡伯始者謂士之中庸倪文
毅挺然任事不少避忌其亦異乎患失者哉
　　周經
周經字伯常山西陽曲人也天順庚辰進士選翰林庻
吉士歴陞春坊左中允𢎞治己酉擢禮部右侍郎每議
政蒞事必傅經義奏卻西域貢獅子改吏部左侍郎内
降欲以通政司經歴髙禄為叅議經獨承諭不可退與尚書
王恕上疏論之乙夘諸司以災異言事吏部請早視朝
勤聴政節侈費省遊幸止貢獻而斥樂戲一事語尤激
經所草也後有踪跡草䟽者以問尚書耿裕經曰宜以
實對裕曰吾為尚書不宜他諉時論兩賢之拜户部尚
書加太子太保諸王府多奏乞自領河泊所賜稅罷其
官經言國體非便且民力不能堪乃止南京供應機房
奏給長蘆鹽八千引鬻于兩淮仍給淮鹽銀二萬兩經
言鹽筴本以濟邊且各有分地若官鹽許越境則私販
必多官鹽反滯命長蘆鹽勿給浙江守臣亦請給竹木
銀鈔稅為織造費經言關征非舊且浙地大水民困征
役乞暫停織造從之每委官監稅必戒以節愛民力如
課入多者則與下考大同缺馬兵部尚書馬文升請給
折糧鹽市之且戒督糧官毋得沮格既得㫖經言糧馬
各有職不宜侵奪且引祖訓六部不許相壓之文詞甚
激上為改命兵部以馬價銀充用給事中魯昻以財用不
足請令諸省公帑積貯及均徭羨餘盡輸太倉經言用
不足者以織造賞賚齋醮土木之故若一切節省自冝
少裕必欲盡括天下之財恐非蔵富于民之道有㫖取
太倉銀三萬兩為張燈具經言不可内靈臺奏増灑掃
卒當給月廩經言禁地非外人所得入不過為守者私
役耳疏再上竟寢清寜宫災方議修建兵部欲調山東
民夫七千餘人經曰今嵗歉民貧不可使逺去鄉井請
以本部羨銀就京師僱役便外戚張氏有河間賜地數
百頃欲并其旁民田千餘頃得之且乞畝加稅銀二分
經言河間地多沮洳比因久旱貧民即退灘地耕之遇
潦輙没即欲加稅將貽無窮之害且王府賜田例畝稅
二分而此獨加稅人將謂朝廷待外戚與宗親異矣疏
三四上後有以雄縣退灘地獻為東宫庄者上因經奏
皆抵之罪凡貴戚陳請經悉以法裁之久掌國計以身
任事不顧利害有古大臣風卒贈太保諡文端
論曰周公抑寺戚縮浮濫裕國用紓民力嘉猷讜議可
謂有大臣風矣彼侈費而亟於求財浚膏血以填谿壑
者獨何心乎
　
　
　
　
　
　
　
　
　
　
　
　
　
　今獻備遺卷三十四
欽定四庫全書
　今獻備遺卷三十五　　　明　項篤夀　撰
　　謝鐸
謝鐸字鳴治浙江太平人天順甲申進士選翰林庻吉
士授編修奉㫖校勘通鑑綱目上疏言宋神宗喜通鑑
理宗好綱目而不能推之政治因勸求賢講學以史册
質經傳窮義理則大本立而萬目自隨矣歴陞南京國
子祭酒上疏請増楊時從祀而黜呉澄復疏擇師儒慎
科貢廣載籍復㑹饌均差遣尋改北雍請増號舍修堂
室以廟門衢面多狹斜買地廓之買官廨三十餘區居
學官以省僦直皆出夫皂僱役羨籍之于公諸生貧困
者有給死者請京府致賻給驛歸其䘮凡所建白皆師
古義持獨見不狥俗希世也所著有方石文集及赤城
論諫録赤城詩集刻方遜志集以傳仕終禮部右侍郎
卒贈尚書諡文肅
論曰謝公發迹藝林兩司辟雍矩嚴道立無忝師模方
毅簡潔卓然罕儔矣
　　黄孔昭
黄孔昭字世顯浙江太平人天順庚辰進士歴陞文選
郎中甞曰國家用才猶農積粟粟積于豐嵗可以濟饑
才儲于平時可以濟事茍負矯激以閉門謝客為髙天
下人才何由知之公退客至輙延見詢訪有所得即書
于册㕘之輿論用之各當其才雖小官不忽也勢要干
請輙力言其不可或不能盡沮其人多自敗在文選者
十五年稱知人仕終南京工部右侍郎
論曰世稱文選為庻官衡鏡百度樞機人才進退理亂
繫之非律己嚴而知人哲者安能稱此任乎黄公開門
以禮天下之士而苞苴自不敢入宜其用無遺才而比
無私昵也
　　張元禎
張元禎字廷祥江西南昌人天順庚辰進士改庻吉士
授翰林院編修憲廟即位請行三年喪上陳四事曰講
學曰聴治曰用人曰風化以病告歸家居二十餘年潜
心理學𢎞治初召修憲廟實錄進春坊左賛善上疏勸
行王道反覆幾萬言實録成陞南京翰林院侍講學士
乞歸養母召修大明㑹典為副總裁陞翰林學士侍經
筵日講時孝皇意向元禎就聴之進南京太常寺卿修
歴代通鑑纂要復召為副總裁改太常寺卿兼翰林院
學士仍侍經筵日講併侍東宫講讀命掌詹事府事司
内閣誥勑上疏勸經筵講太極圖及西銘性理諸書東
宫講孝經小學孝皇嘉納亟索太極圖以觀曰天生斯
人以開朕也將大用之竟不果仕終吏部左侍郎
論曰張公好理學負盛名家居三十年以累薦起奮躋
清華終不免于䜛口夫一人之身而先後毁譽頓異若
此蠅聲雷同自古然矣
　　夏寅
夏寅字正夫直𨽻華亭人正統戊辰進士除南京吏部
主事進稽勲郎中拜江西按察副使専董學政復文信
國祠葺白鹿書院修陶侃讀書臺以風勵學者陞浙江
㕘政處州民有苦虐政走聚山谷者招之不聴曰須夏
㕘政來乃可寅下檄即㪚復業進山東右布政使甞疏
論國家之勢在離合合則安離則土崩今兩京並建其
勢宜常合以制天下徐州地連山東饑饉無聊宜賜賑
恤臨清乃南北咽喉或暫梗焉為害不小宜選大臣有
實望者鎮守訓兵屯田示天下形勢有㫖出白金四萬
兩賑徐而命都御史賈俊鎮臨清焉他所論列若文廟
禮樂之數正風俗立紀綱崇文化作文材之𩔖雖不盡
用識者韙之甞語客曰君子有三惜此生不學一可惜
也此日閒過二可惜也此身一敗三可惜也客以為名
言
論曰夏公好論建其所議臨徐利害誠天下大計惜任
事之日淺雖不究其用然督學政亦略概見矣
　　王鴻儒
王鴻儒字懋學河南南陽人少竒穎工書楷為諸生提
學副使陳選試其文驚曰是經世之文非舉子業也成
化癸夘舉鄉試第一丁未舉進士授南京户部主事遷
員外郎𣙜稅淮安鳳陽皆著聲績遷山西提學副使抑
浮崇雅先行檢而後詞華品藻不失因才開發終日面
命不倦多士歸心焉孝皇一日與劉大夏論人才曰如
山西副使王鴻儒他日可大用對曰此人才行不易得
誠如聖諭歴遷吏部左侍郎以甄拔為己任博綜經史
尤明習國家故事官至南京户部尚書卒諡文莊
論曰王公操履端純學問博洽文行政事蔚然一時生
有令聞没有美諡夫豈溢哉
　　王雲鳯
王雲鳯字應韶山西和順人也成化甲辰進士歴官禮
部郎中𢎞治丁巳上疏詆中貴闢左道人為危之上知
雲鳯名置不問是嵗冬駕還自泰壇以事出知陜州遷
陜西提學副使設四科以取士曰求道曰讀書曰學文
曰治事建樓于正學書院廣收載籍以資誦覽取人首
名節次文辭斥貪殘拔正直禁止僧道師巫邪術尚嚴
威不姑息士始不堪而終服其公其所引進皆知名士
仕終都察院副都御史
論曰語云三晉多豪傑王公非其人歟即其侃侃竒氣
不屑脂韋設教儷詞方正古雅可謂嚴師矣
　　蔡清
蔡清字介夫福建晉江人也成化甲辰進士授禮部主
事調吏部尋復禮部乞改南未幾以病告歸起為江西
提學副使故事三司以朔望朝王次日謁孔廟清言不
可定朔望日先謁孔廟後往朝王寜庻人銜之及賀生
日清又獨去朝服中蔽膝顧庻人素嫉都御史林俊以
清俊所厚也乃益銜清清遂引致仕去逆瑾専政起清
為國子祭酒命下清已卒清飭躬砥行動凖古人其學
長於經義作易四書䝉引學者宗之
論曰蔡公明經尤深於易其去衡部而乞南曹甘澹泊
以逺權利知時審勢卒脫淮南之禍不庻幾哉見幾而
作不俟終日者乎
　
　
　
　
　
　
　
　
　
　
　
　
　
　
　今獻備遺卷三十五
欽定四庫全書
　今獻備遺卷三十六　　　明　項篤夀　撰
　　鄒智
鄒智字汝愚四川合州人也年十二能文章登成化丁
未進士選庻吉士孝皇朝御史湯鼐當侍班糾儀智造
其私第告曰祖宗朝御史糾儀得面陳政務得失近年
遇事惟退而具本此君臣之情所由間隔不通也公以
言官奏對幸值大政維新之日請効故事此太平機㑹
也吏部尚書王恕徴至京智曰三代而下人臣不獲見
君事多壅蔽願公弗受職先請見君政之可否歴陳于
前庻其有濟一受職再無可見之時矣恕善其言是嵗
冬星變智抗疏極論隂陽之理請黜萬安劉吉尹直而
用王竑王恕彭韶疏入不報𢎞治己酉言事者誣知州
劉概御史湯鼐妄議朝政事連智下錦衣獄身親三木
神色自若供詞略云智與湯鼐等往來㑹聚或論經筵
不宜以大寒大暑輟講或論午朝不宜以一事兩事塞
責或論紀綱廢弛或論風俗浮沉或論生民憔悴無賑
濟之策或論邊境空虛無儲蓄之具議者欲處以死刑
部侍郎彭韶辭疾不判案獲免左遷廣東石城吏目之
官甫兩月廢政悉舉居無何暴病卒
論曰蹇諤風衰士多緘黙以射富貴間有能自樹立者
必摧挫不能容其身以死如汝愚者世豈少哉
　　黄鞏
黄鞏字伯固福建莆田人也𢎞治乙丑進士授徳安府
推官部使者交薦之以考績留為刑部主事堂官皆遣
子就學令掌一部奏牘尚書何鑑轉兵部奏調鞏為兵
部主事倚任尤専正徳甲戌進員外郎充㑹試同考官
得馬理等三十餘人皆知名士歴車駕職方二司郎中
以母䘮去服除時武宗北狩人心危疑或謂鞏勿出鞏
題其書室曰茅屋石田為生太拙䲭夷馬革自許何愚
盖已有志殉國矣補武選郎中已夘春有㫖南廵時寜
藩蓄逆上下以為憂大臣科道交疏不聴諸部寺司屬
咸起而諍之鞏以其事出于邊將江彬誘惑彬方席寵
擅權無敢及之者鞏獨疏六事略曰陛下臨御以來祖
宗之紀綱法度一壊于逆瑾再壊于佞倖又再壊于邊
帥至是將蕩然矣天下知有權臣不知有陛下者寜忤
陛下而不敢忤權臣陛下弗知也亂本已生禍變將起
竊恐陛下知之晚矣試舉圖治六事於今為最急者為
陛下陳之其一曰崇正學二曰通言路三曰正名號四
曰戒遊幸五曰去小人六曰建儲貳文多不復載車駕
員外郎陸震見其疏稿願同署名以進疏既入自分必
死為書别知友托以後事彬果大怒欲必寘之死乃下
詔獄廷跪五日杖百餘除名陸竟死鞏幸得甦以詩遺
其弟曰不用汝謀方至此須知吾道固當然盖萬死不
悔也兩都盛𫝊鞏疏幾于紙貴盖無不嘆其剴切者鞏
歸杜門著述家貧留客輙貸米鄰舍日中未舉火晏如
也嘉靖初起為南京大理寺丞尋病卒贈大理少卿
論曰武皇南幸外有宸濠之覬覦内有江彬之惑亂危
疑甚矣黄公獨危言極論明白痛切可為流涕世所傳
諫書未有及之也乃卒以夭死是曷故哉
　
　
　
　
　
　
　
　
　
　
　
　
　
　今獻備遺卷三十六
欽定四庫全書
　今獻備遺卷三十七　　　明　項篤夀　撰
　　孫燧
孫燧字徳成浙江餘姚人𢎞治癸丑進士授刑部主事
遷郎中讞獄江西疑獄不決者斷決如流多平反以忤
劉瑾連罰贖瑾誅遷陜西㕘政累進都察院右副都御
史廵撫江西時逆濠横斂剥民王府人暴甚白晝市殺
人奪人財産燧至首舉官校及樂官之尤者請具獄濠
駕其罪宗室而薄懲之燧因宻疏其罪狀章凡七上悉
被邀匿屢乞骸去亦不報乃於是平嚚訟均賦役清詭
寄嚴保甲寛課辦汰墨旌賢峙粮練兵囚徒自大辟以
下悉聴入金榖贖罪申飭衛所郡縣募敢勇戒部伍以
時閱操預防制變㑹南昌人張儀官于京衛具以濠事
告御史蕭淮淮以聞詔遣重臣戒諭未至而逆校林華
自京師馳報濠己夘六月十四日三司官入謝生日宴
禮濠隂令諸兵校衷刀匿幕中出立露臺曰太后有宻
㫖令我監國燧請㫖㸔濠曰不必多言我往南京汝保
駕否燧曰天無二日臣寜有二君太祖法制在誰敢違
之濠怒却入殿庭易戎服以出幕中兵皆走出露刃環
立濠大呼罵燧曰我何負於汝奏我七本燧曰朝廷何
負於汝汝反耶一時官屬駭愕相顧咸股栗不敢出口
獨副使許逵厲聲反覆辨白我輩亦方面大臣何得若
此濠大怒喝武卒縛燧并逵反接曳出恵民門外刦之
跪皆挺立不屈罵不絶口遂遇害是日方烈忽隂曀黯
然無光城中男女無大小皆流涕泣數行下事平皆扶
攜吊哭一日數十祭祭數十人或百餘人皆哭盡哀詔
贈禮部尚書諡忠烈立祠曰旌忠春秋祀之初燧於㕔
事前掘得有古銅鏡背刻篆字二十有八有昭明光運
忠扶日月等語竟死忠盖先兆云
論曰𫝊有之徳厚者流澤逺徳薄者流澤卑此非虛語
方孫許二公之罵賊請詔義形于色躬蹈白刃辭氣不
撓豈意計奉甞于百祀流慶于來裔哉廼其士民相率
奔走哭而廟之臺諫數以聞隆錫諡贈俾有司秩之殷
祀勒銘斾常標炳史册此其于身至厚矣兩家者廕叙
世官皆能拾武巍科紹其家聲孫氏奕世六十年來若
都督堪尚寳墀宗伯陞都督鈺光祿鑨少宗伯鋌㕘藩
錝文選鑛進士如法錦衣如津好脩積學陟膴馳芳舒
鴻漸之翼弼熈明之治諸曽若𤣥又鸑奮鵬騫策茂實
以衍丕樹而忠直之節訓辭之良播在表著較諸簮紱
之家莫可比隆當此時志節之士咸扼掔稱忠臣之遺
烈近也天與人盖若相接施予速于響應徴負白于質
劑豈或然之數哉所稱海内冠冕他如鄞縣楊氏吏部
右侍郎詹事府丞守陳南吏部尚書守址工部尚書掌
大理寺事守随廣西右布政使守隅守陳子刑部侍郎
茂元按察使茂仁靈寳許氏太子少保吏部尚書進進
子少傅吏部尚書文淵閣大學士讃南京戸部尚書誥
太子太保兵部尚書論及諸子孫為郡守曹郎登科甲
者又十餘人福州林氏郡守元美子南京吏部尚書瀚
瀚子太子太保工部尚書庭□南京禮部尚書庭機子
通政司㕘議炫庭機子南京禮部尚書燫副使郡守烴
呉江呉氏尚書洪子尚書山㕘政巖知府崑諸孫行太
僕卿邦禎布政承燾鄉貢士六七人鉛山費氏少師大
學士宏少保尚書寀伯父㕘議瑄宏子武選懋賢從子
脩撰懋中工部郎中完孫憲副堯年歐陽氏少宰鐸大
宗伯徳御史席少司空塾太保必進太僕卿衢都御史
重餘丞郎數人潘氏少司馬珍及旦少司空希曽大司
空鑑大司馬潢㑹稽陶氏㕘議懌司馬都憲諧少宰學
士大臨南大宗伯承學布政使㓜學㕘政大年按察使
大順憲副大有尚寳允淳主事允宜隆萬間同時入進
士而薦鄉科者又十餘人㕘之世家皆其章章者也其
他名宗華冑繼起高位都榮名者僕又未能悉數之也
　　許逵
許逵字汝登河南固始人也正徳戊辰進士拜樂陵令
以靖寇功陞山東僉事進江西副使時宸濠持權利制
誘諸守臣逵獨違之數縶縛其黨禁抑不少假濠大憾
逵濠反縛都御史孫燧將殺之次問許逵何言逵曰惟
有赤心耳豈從汝反耶反覆辨論不可濠怒喝武卒弁
縛逵斬之逵甞與燧謀欲先𤼵後聞至是顧燧曰早聴
吾言當不至此既就縛慷慨大罵曰我則死汝逆賊亦
當旋死自府中出道行比受害罵不絶口挺立死恵民
門外觀者壯之濠復竿逵及燧首于通衢者三日江西
人思其遺愛痛其忠烈殮二公屍供奉佛寺中時諸守
臣皆就執繫獄户部主事馬思聰不食三日死㕘議黄
宏以索蹙其項亦死逵父方家居聞江西有變殺一都
御史一副使便為位易服而哭人怪問之曰吾兒素有
此志今必果然贈左副都御史諡忠節
唐龍曰嗚呼孫許不可加矣馬黄亦難哉夫大節同者
不拘小異至徳合者不狥微迹四子雖死有先後身有
執弗執首領或割或不割要皆同於能死而已其餘不
必屑屑論也故杲卿罵而磔龔勝餓而殞巡先殺逺後
亡君子不敢有軒輊者豈非以臨難能死者是賢乎嗚
呼士于君猶女于夫終身弗易焉滅義求活故持二心
乃禽獸之道逆理之行春秋所譏也四子免矣
論曰淵淵乎先王之御天下也賞不遺幽罰不淫逺恵
流而不費威震而不有風被羣動功洽后世所以導物
闡化經世軌俗者也髙皇帝躬冒矢石昭奠華夏而燕
朔諸州䘮淪千祀者亦始復我帝王疆土之舊侔徳天
地邁功湯武越既首褒元忠臣余闕及殷祀先代休烈
懿臣肇脩天常茂建人極二百年來朝有批鱗之臣野
多死綏之士雲蒸霧變異世同揆聖人一變之功若是
至已夫王教之作也始未甞不飭終以玩也匪浚則湮
弗植則仆恒度而時振之故操倦而人靡有匱已自夫
教之衰也士知死而不知恥于是懐二心以事上忠義
之道鮮焉故危言色厲氣溢于平居而徼􁦂恐詘靦顔
苟難旁睇則鷹擊豹眒無少下廼預危茹詬豕䑕突竄
者衆也衽金䝉革委誠敵愾者時弗知聞而媻姍選愞
于睢罔上者或登大僚洞􁊅達腋元殞弗懲顧死不得
以蒙澤其全軀保妻子之臣自掛吏議輒復嫁禍他人
以掩其罪譬之醜婦穢行益掩益彰不更足嗤哉嗟夫
貪夫狥生畜縮竦讋自視恬然久矣生為游氣死為萎
草聞者弗知見者罔道哲人狥義守死潔身氣蒸霜雷
騰虹薄星聞斯嶽嶽酸鼻撫􁊅故義士不以須臾而易
萬世不以同盡而䘮永存以予觀于孫許兩公者今而
後可以喻也
　
　
　
　
　
　
　
　今獻備遺卷三十七
欽定四庫全書
　今獻備遺卷三十八　　　明　項篤夀　撰
　　王守仁
王守仁字伯安餘姚人父華成化十七年進士第一人
歴官南京吏部尚書守仁少有才名𢎞治五年與胡端
敏孫忠烈同舉浙江鄉試十二年舉進士授刑部主事
復除武選主事正徳元年十二月劉瑾亂政首抗䟽乞
誅瑾瑾大怒縛杖闕下幾死謫貴州龍塲驛丞居夷力
學學益進瑾誅七年陞考功郎中十一年陞僉都御史
廵撫南贛汀漳等處當是時宸濠蓄逆謀江西上流山
谿中劇盜四出刼掠焚官府篡獄囚廣東湖廣江西諸
撫臣相觀望久之積至數十萬宸濠又輙與諸賊通曲
䕶賊十二年守仁名討賊請提督軍務兵部尚書王瓊
素竒守仁請上即與兵符兼廵撫至則日夜練兵教射
不數月得精兵數萬且智計絶人用兵神秘是時茶寮
賊大起江廣湖郴騷然三四年矣上命三省㑹征首誅
通賊者十月督江西兵自南康入破横水左溪諸巢賊
敗奔復連戰奔桶岡又攻桶岡大戰西山界賊大潰盡
殪之凡破巢八十四擒斬三千餘俘三千六百有竒釋
其脅從千餘衆歸流亡使復業度地居民鑿山開道夷
其險阻浰頭賊尤悍黠擬官僣號是冬輋猺既殄益増
機險阱毒虞王師守仁休士歸農明年正月計擒其魁
遂進兵擊其懈連破三浰乘勝逐北大小三十餘戰滅
巢三十有八俘斬三千餘三月還師開縣置官司堅明
約束諸賊藪盡為治境䖍吉人皆立生祠嵗時祀之陞
副都御史十四年六月宸濠反適勘事福建道經豐城
縣令顧泌告以宸濠反狀即指心籲天誓不與賊俱生
急走小舸返至吉安與知府伍文定謀起兵討賊發檄
召江西諸知府邢珣等兵又宻遣諜四出投檄言京師
及湖廣廣東廣西南京淮安浙江各發兵討賊以疑宸
濠使不敢出南昌又致叛臣家族謬托心腹云吾直應
勅㫖且聚兵耳又曰寜王事且成敗未可知吾安得遂
進兵乎賊果疑四路兵且至不敢直趨南京又喜其或
不進兵遲囘數日出南昌攻南康九江安慶兵已大集
始𫝊檄罵宸濠賊又遣人宻書與賊心腹李士實劉養
正及閔廿四呉十三若有約内應者書既發故令人洩
賊黨書所過處賊黨以告宸濠宸濠盡得致書人及書
遂疑士實等士實等勸宸濠去安慶直趨南京否徑出
蘄黄趨京師宸濠遂不聴乃進兵攻破南昌擒其居守
宜春王拱滌及宸濠子三哥四哥宸濠時攻安慶聞之
解圍反顧巢穴迎戰樵舍縱火攻之大破賊擒宸濠及
其子大哥當是時南京大震非據上流疑賊賊不犯南
京必走蘄黄矣既生擒宸濠諸奸佞導上南廵欲攘其
功是時宸濠未死諸奸佞素通宸濠得金錢者多在上
左右頗有異謀畏守仁不敢發守仁深機曲算内戢㐫倖
外防賊走撫定瘡痍激勵將士日夜如對勍敵宸濠誅
内閣大臣素惡王瓊亦并忌守仁以提督軍務得専制
召兵平賊歸功瓊内閣益不說久之不賞嘉靖改元詔
錄其功封新建伯兼南京兵部尚書㕘賛機務遣使迎
至京宴勞諸忌者又以勞費為詞嗾言官論沮未幾外
艱去服闋竟不召䜛謗益甚一時勤王有功諸臣廢斥
殆盡惟文定得陞副都御史廕一子千户邢珣徐璉戴
徳孺陞布政使徳孺死於水珣璉亦被斥陳槐削籍紀
功御史伍希儒謝源以考察去益不自安累疏辭封乞
錄諸勤王者功竟格不行已而言官及大臣又交薦之
嘉靖五年岑猛叛兩廣聚兵討猛死田州而其黨盧蘇
王受相結再叛益發四省兵嶺南大困起守仁代姚鏌
至則開示恩信班師撤旅蘇受等自縛來歸薄示懲罰
遣令歸農諭蘇等朝廷宥爾宜有以報皇恩衆皆頓首
願效死因八寨反側久毒嶺表與蘇等約且用爾衆一
戰與期日去又因永順保靖土兵自嶺南還宻與領兵
官約束過八寨徑搗其巢蘇受等兵相掎角或遏其前
或截其後或張左右翼夾擊八寨劇賊誅斬萬計捷奏
至桂文襄素忌之言守仁挾詐専兵時亦病殊乞致仕
至南安卒桂又言擒宸濠攻城紀律不臧及斥其學術
不端壊士習乞削奪官爵上憐其功又封爵本先朝信
令不允但停卹典子不得嗣封公英敏天成機權莫測
其用兵也訓練嚴明籌畫精密對客笑談萬衆遄集擒
酋斬馘獻凱轅門左右尚不知也
論曰漢以來所稱三文成者其才知學識節概勲名大
畧相若第留侯早退終始兩全誠意新建卒阻多口信
哉功名之際不亦難乎譚者謂劉公術數掩其經綸王
公論學偏於徳性要之此兩公者真命世才也蠅㸃蠆
咥此何心哉
叙曰道術之分也固者以說溺經而華者以辯破義専
錮黨伐之俗成鉤釽離析之患作棼然争乎同異之辯
而後功能之說得以抵巇讐其便便巧之用利一切之
效速而後真儒之澤鬱滯不得施用盖學者好不相悅
而務相勝之過也昔者夫子修六學以待來辟有意乎
後世欲用其所未試其後天下争於戰陳六籍廢闕七
十子之響既絶而晚周之末猶有子游氏之儒子夏氏
之儒漆雕氏之儒若是其懿也豈與夫譁衆取寵務趨
合於亂國苟以徼利撓世為哉然而去之彌逺其失彌
甚則有離逖本真舛馳末偽安其所已知毁其所未見
於是辯說鬨於鬭訟攻難急於操戈起異說之塗而立
之幟鬩同氣於牆而不顧其外侮於時法吏為師學士
寖絀有反雜之目被愚誣之譏迄於暴秦乃有儒禍則
是好不相說而務相勝之罪也宋之末造朱陸之門人
不能觀乎兩師之深更是所聞轉相姍議同徳比義之
規滋缺専已耀俗之風尤熾而不知晦翁之意先條析
而後貫通固未甞索理於外而不約之内象山之意先
本原而畧文義亦未甞謝事於外而空明於内也我朝
經學以朱傳為宗間有肄其言而不歸之約者陽明先
生倡為致良知之說示人以極本窮原之歸其學有似
於象山而實非挾陸以毁朱也自陽明之教行而學者
稍知趨向然有肄其言而不要其實者甘泉先生又為
随處體認天理之說示人以一本萬殊之用其學雖異
於象山而亦未甞排陸以及王也近世學者率尚髙明
而棄沈密樂簡易而鄙勤渠以覺悟為天真以聞見為
障礙不屑踐跡而遽談𤣥奥乃謂聖人有心法無事法
不涉文字不主嚮往交騖於雅詞矩步而力行衰微矣
不幾惑世誣民哉嗟乎有能紹明洙泗之業振二季之
敝由博歸約明析而躬行之進則仁者之效用著退則
先儒之典刑具使功能記問之士弭口不得關其說竊
願為之執鞭云
　
　
　
　
　
　
　今獻備遺卷三十八
欽定四庫全書
　今獻備遺卷三十九　　　明　項篤夀　撰
　　胡世寜
胡世寜字永清浙江仁和人𢎞治癸丑舉進士授湖廣
徳安府推官陞南京刑部陜西司主事西寜矦家訟更
九司十三道訟者老且貧矣世寜一閱得其情即日斷
決富翁顧金箔誣致大辟為辨出之上疏言時政備邊
十事一曰嚴考覈以正士風二曰崇節儉以制財用三
曰從權宜以足邊儲四曰立簡便以收鹽利五曰汰冗
食以選將校六曰閱軍實以修武備七曰廣收蓄以儲
將材八曰立經制以禦外侮九曰董將權以責成效十
曰用間諜以覘敵情復應詔陳言六事勤學問廣延納
公用人汰冗費重守令慎輔導乙丑進山東司署員外
郎機户顧謙侵官鏹累萬世寜立正其罪謙乃干逆瑾
愬下南道阿瑾者䟽謙無罪劾世寜為枉牘上仍如世
寜所擬謙發配阿瑾者竟抵重罰世寜以守正得免陞
廣西太平知府郡邊荒屬夷桀黠難制世寜撫以恩信
而絶其私饋邊人皆服太平州土官李璿阻兵拒命久
不能討潜檄龍英州趙元瑶捕縛之思明府黄文昌兄
弟作亂大將徂征駐師太平世寜協賛方略與有功郡
治三面阻江惟北面無險不可守建築壺闗至今頼之
擢江西按察副使備兵撫州東鄉東鄉賊巢也世寜撫
馭反側甚有恩信其怙亂者擒殺之効順者為奏原其
死遷縣築城民頼以安調征姚源大盜王浩八力疾提
兵深入戰裴源山下十日三捷及征建昌毛坊盜皆有
功因城廣昌又城南豐又城新城三縣遂免宼患宸濠
反跡已著人莫敢言世寜發憤抗䟽首陳江西賊情撫
勦機宜因言江西之禍不止盜賊可慮者省城被火延
燒萬室基地所便盡歸王府債負所責遍及閭閻庄田
所逼民久立寨三司官員多受鈐束問刑㕘吏舉奉成
案買辦漸行於外府騷擾遍及於窮鄉此不善處則良
民不得安生皆起為盜臣下恐有隠禍多懐二心禮樂
政令漸不出自朝廷地方之事益有可慮者矣又言寜
王自討䕶衛以來威勢日盛乞推選大臣兼任提督廵
撫假以便宜之權悉聼區畫更乞戒諭崇謙逺嫌遵依
祖訓嚴戢下人有㫖令宸濠鈐束其下自是世寜厨廨
門逵本貫舊任濠皆置人焉久之無所得乃擿前䟽中
語為離間親親奏逮世寜未下而世寜以陞福建按察
使離任矣臨發中毒下血幾殆廵按浙江御史忽遣官
挾寜府私卒數十人誘執世寜世寜間道走京師投繫
詔獄刑訊逾年世寜瀕死者數矣又數從獄中上書皆
不報言官論救不已用事者迫於公議得減死謫戍遼
東瀋陽中衛躬履行間授徒以自業撫鎮而下延致館
糓皆不就凡四載濠反庚辰復湖廣按察使擢僉都御
史勅撫四川嘉靖初進吏部右侍郎蒞蜀甫兩月首處
松畨軍餉令近邊者輸租于邊而縮其額以所縮之額
加徵内地内地勿輸邊復條奏急處重邊以安全蜀要
在用人才添兵將更賞罰足財用四者而已被召上疏
乞早定追崇之禮而赦群臣議禮不合之失因言宦官
外職不可假以威權言官不可加罪藩臬守令不得其
職累數千言切中時弊䝉嘉納施行之乙酉召為兵部
左侍郎進言保養聖躬在慎起居節飲食而已願慎用
醫藥又撰講義三章以進疏皆留中引疾改南京吏部
左侍郎拜南京工部尚書福建解料銀二萬兩皆赦前
已徵者也所司以市價不讎欲令加徵世寜䟽言各省
未輸者盡聴蠲免而此解至者反欲加徵乎得請勿市
料輸其銀于京師是秋以左都御史召還改刑部尚書
用議者言特加太子少保仍左都御史掌院事入見辭
免宫保首疏勸上虛心以執中聴言用人之道上嘉納
焉既總憲務持大體奏上畫一之法申明職掌凡十條
最後論執法被誣奪職者乞復其官詔以所奏付中外
遵行而考察奪職者始許大臣言官論辨矣改刑部尚
書凡中外諸司要囚劇獄皆研慮㕘訂務當情罪不以
文法嫌怨禍福自沮至有獄械已成罪在不測衆莫敢
言者世寜必奮身論救賴聖明感悟數見優納時刑官
分錄天下罪囚事竣悉審别當否品其勤怠不職者劾
治之其因事建明得著為令者三復因災異陳言勤聖
學一事恤民任官九事轉兵部尚書加太子太保陳兵政
十事一定武畧二崇憲職三重將權四増武偹五更賞
罰六御土夷七足邊儲八絶弊源九正謬誤十惜人才
已丑復上増武偹用人才足邊儲三事内薦都御史馬
昊陳九疇副使施儒楊必進堪統軍旅而吏部言昊不
可用世寜引疾求去三疏得致仕是年秋詔起為南京
兵部尚書㕘賛機務不拜猶上疏勸圖廣嗣育容受直
言愛惜人才庚寅卒于家賜諡端敏贈少保公雅志儉
朴位居端揆布素如寒士門無私謁接引後進談論世
務終日不倦甞曰學貴經濟不在詩文因讀衍義補著
膚見四卷居遼陽著春秋志疑十八卷㓜精騎射及遇
盜于滄敗楊虎劉六群賊述滄洲退賊事畧一卷徳安
行稿太平寳慶雜稿各二卷姚源建昌征案東昌撫案
共十卷撫蜀雜稿一卷讀易私記四卷詩文二卷自述
年譜一十六卷奏議二十卷
論曰方宸濠之謀逆也吏江西者刼於積威輙依違不
遑間有循黙自保觀望規避脫虎口於幸耳孰有奮不
顧身如胡公者哉疏入禍發左右寢居皆逆徒也而間
走得免及械繫掖庭備甞百毒黨濠者批抵機穽幾陷
不測賴御史徐文華等抗章申救末減逺戍而濠之逆
謀始彰著矣已夘之變孫許駢戮朝野震驚向使當國
者採徙薪之謀謹履霜之戒先事制變禍階何自生哉
端簡鄭公謂胡公身不踰中人言期若不出口及論大
政事決大疑侃侃諤諤守死不囘居常憂國不遑寢食
事有不可者即閉門草疏無少顧忌甞憤守正者遭誣
落職懇懇言之正色立朝孤立無與頼主上明聖曲加
優納一時新進用事之臣雖極恩寵然上所敬憚者胡
公一人而已見幾勇決進退有禮世尤髙之孔子所謂
大臣莊助所云社稷臣若胡公者近之矣
　　呉廷舉
呉廷舉字獻臣廣西梧州人成化丁未進士知順徳縣
與陳獻章游時庻吉士鄒智以直言謫石城吏目廷舉
敬禮之初市舶内臣每市物于縣縣輙還其直廷舉陽
不知由是忤意陞同知廣東盜起以薦拜兵備僉事征
十三村池水諸洞賊平之兼理屯田鹽法㑹逆瑾查盤
庫藏取内進銀衆以為當出于鹽法廷舉疏請留備軍
需瑾大怒已而廷舉方劾岷府門正陳鶴買藥至廣多
不法又劾總鎮太監潘忠數十事忠亦訐奏廷舉逮繫
詔獄考掠無所得乃坐枉道還鄉罪枷號吏部門外九
日死而復生謫戍鴈門㑹風霾變放為民瑾誅起雲南
副使未行而江西姚源峒賊發乃陞右㕘政往撫之為
賊所留刦以威不為動居賊巢者數日乃稍以利賄其
左右有力者使執其酋卒以平定陞廣東右布政使疏
立畨舶進貢交易之法定均平省驛逓以舒民困嶺西
猺獞哨聚命兼兵備副使經畧其事尋陞右副都御史
賑濟湖廣處分辰州土官讐殺得其情嘉靖改元陞兵
部侍郎改南京工部轉户部侍郎進右都御史廵撫南
畿賑濟凶荒均補粮運抑遏豪右稱貸除積年供應之
無藝者所至令人種蔬以自給陞工部尚書致仕歸創
東湖書院積書萬卷每夜必閱數卷乃寢家居二年卒
所著有奏疏數百篇詩文數十卷
論曰粤南荒徼自開國來名臣罕有聞者呉公清操特
立卓偉不凡乃蒼梧桂林彬彬竒士間出斯焉取斯殆
聞呉公之風而興起者與
　
　
　
　
　
　
　今獻備遺卷三十九
欽定四庫全書
　今獻備遺卷四十　　　　明　項篤夀　撰
　　劉珝
劉珝字叔温夀光人正統十三年進士改庻吉士成化
十年陞吏部左侍郎明年兼翰林學士入内閣十四年
加太子少保兼文淵閣大學士十八年修續資治通鑑
綱目纂文華大訓成進太子太保謹身殿大學士珝素
薄萬安時對客言安負國無恥安積恨百計中之二十
一年致仕去卒贈太保諡文和珝善談論遇人無矯餙
景泰初議迎鑾成化初議睿皇后䘮禮末年論李孜省
左道亂政動揺國本宻疏昌言卒定儲位有大臣之節
當是時與博野同在内閣人稱珝東劉博野北劉林俊
甞曰余以妖僧孽寺售術貢邪不揆狂躁上干宸怒縛
下詔獄劉公立為上解乃得薄謫崔銑曰公秉心不疑
諒直無顧而䜛嫉肆作搆惡於群小假威於邏卒竟去
位嘉靖二年言官疏公孝友孚化於鄉閭為立昭賢祠
祀之
論曰文和端詳勁直屢陳讜謨而好善嫉邪别白太過
竟蒙䜛阻惜哉
　　謝遷
謝遷字于喬餘姚人成化十一年進士授修撰𢎞治四
年陞少詹事兼侍讀學士與長沙同入内閣泰陵大漸
入受顧命康陵初奄瑾専政正徳元年乞致仕去瑾指
遷等為奸黨矯上㫖榜示天下成化𢎞治間翰林聲望
最重者呉文定公及遷二人皆進士第一人並負公輔
之望丘文莊卒文定適憂去遷入内閣十餘年間能持
正為賢相文定竟不得入内閣洛陽為首相遷數言文
定洛陽曰吾且去用之未晚他日又言曰吾豈私原博
耶顧渠科第先予年齒先予望實先予故言之公終不
聴耶洛陽笑不答正徳初天變輔臣皆上章自劾遷求
去不得復上疏薦文定及王文恪自代初入内閣宜興
洛陽相繼為首相當是時長沙位在遷上凡條答敷奏
章疏皆出長沙遷與洛陽並勒致仕長沙為首相文恪
以時望所屬焦芳欲援以為重告瑾内閣宜南北各用
一人以故芳與文恪同入内閣嘉靖初遣使存問嘉靖
六年復召入内閣尋進户部尚書大學士如故明年乞
歸卒年八十贈太傅諡文正
論曰文正見幾明決不俟終日觀其累薦文定可謂休
休文定卒不能得之洛陽長沙故乃能容文恪語曰力
田不如逢年又信然矣
　　劉忠
劉忠字司直陳留人成化十四年進士庻吉士正徳二
年陞南京禮部侍郎尋進尚書明年改南京吏部焦芳
薦其賢五年瑾𫝊㫖召入翰林比至又不喜改吏部尚
書兼翰林學士掌詹事府事管誥勅是年瑾誅始入内
閣是時張永幸用事忠不加禮大不說乞致仕不許累
進少傅兼太子太傅吏部尚書謹身殿大學士輙進讜
言貴倖益不恱正徳六年累疏辭疾未允强起考禮部
貢士出院即乞省墓上忽召長沙至煖閣摘録中語言
欲罪之長沙為之力解即日陛辭去嘉靖初遣使存問
卒贈太保諡文肅
　　石珤
石珤字邦彦藁城人成化二十三年進士庶吉士授檢
討正徳元年為南院侍讀學士嘉靖初代王瓊吏部尚
書吏部黷亂者數年珤以孤貞行一意柄臣不恱閱兩
月解吏部以尚書兼學士仍掌詹事府事嘉靖三年五
月大禮議起諸大臣相繼去兼文淵閣大學士入内閣
五年六月加少保兼太子太保大學士武英殿尚書如
故時時召對平臺煖閣議廟樂再議廟衢又議章聖太
后皇后謁太廟儀上謂珤非通儒珤又三封内批忤㫖
六年致仕卒諡文隠兄玠同舉進士累官戸部尚書
論曰文肅不比佞倖旋召旋更文隠清仕路旋用旋罷
去侃侃有大臣風可謂一代偉人者矣
　今獻備遺卷四十
欽定四庫全書
　今獻備遺卷四十一　　　　明　項篤夀　撰
　　李東陽
李東陽字賔之茶陵人戍籍居京師四嵗能大書景帝
召見加諸膝賜寳鏹六嵗八嵗兩召試講尚書大義命
肄京庠年十六舉鄉試天順八年進士翰林庻吉士𢎞
治間兼文淵閣大學士入内閣時占城為安南侵擾請
賜詰問東陽曰安南雖奉正朔然負固已久今遣官往
小必飾非大或抗命不問則損威多即問罪興師尤貽
大患宜勿聴十年中官李廣以燒煉齋醮被寵率同官
上疏人君之心必有所繫正士疎則邪說乘間入近以有
齋醮燒煉進者此乃異端惑世之術聖王之所必禁宋
徽宗崇信道流社稷顛覆金石酷烈一入腸腑為禍百端
唐憲宗藥發致疾雖杖殺方士栁泌何益今上清龍虎
宫神樂祖師殿及畨經厰皆焚毁無遺是天厭其穢亦
已明甚矧熒惑失度太陽無光天鳴地震草妖木異四
方殆無虚日伏望嚴早朝之節復奏事之期勤講學之
功優接下之禮逺邪佞斥誣罔太平之業可保矣科道
疏救武岡知州劉遜上震怒俱下獄又同疏申救得釋
尋召至平臺奏事云十一年太子出閣加太子少保禮
部尚書召見面議四營總兵官去留是年清寜宫災又
與同官上疏曰近年灾異頻仍内府尤甚且賄賂公行
賞罰失當紀綱廢弛賢否混淆工役繁興軍民困憊下
情不達上澤不宣愁嘆之聲上干和氣灾異之積正此
之由時康陵即位加少傅兼太子太傅正徳元年又與
同官上疏曰近日視朝太遲免朝太多奏事漸晚嬉遊
漸廣夫奢靡玩戲非所以崇儉彈射釣獵非所以飬仁
鷹犬狐兔田野之物不可育于朝廷弓矢甲胄戰鬭之
象不可施于宫禁正人不親直言不聞而此數者交雜
于前臣竊憂之近六月中風雨飄蕩雷霆震怒正殿鴟
吻太廟脊獸天壇樹木禁門房柱摧折燒毁災異尤甚
惕然省悟側身勵精庻可囘天慰人不聴又與同官上
疏曰先帝顧命惓惓以陛下為托臣痛心刻骨誓以死
報邇者地動天鳴五星凌犯星斗晝見白虹貫日群災
疊異併在一時歴觀載籍徧閱古今未有如此而不亂者
且詔令廢格變易殆盡憂在于民生國計若罔聞知事
渉于近幸貴戚牢不可破或㫖從中出略不預聞或有
所議擬徑行改易臣若諉顧命之名不盡輔導之責天
下後世其謂臣何不報又陳政令十失是冬加少師兼
太子太師吏部尚書華盖殿大學士二年逆瑾擅權益
恣尚寳卿崔璿御史姚祥主事張偉為邏卒誣執荷校
長安門外力救得戍内苑御船獵獸上疏曰今嵗自端
陽後金鼓炮火聲徹都邑廏牧厮役紛充禁廷大臣畏
忌不敢言小臣震懾不敢諌不知祖宗分軄設官朝廷
縻禄飬士將焉用之伏望鑒古道以端好尚視朝加早
則炎暑不侵進膳有時則元氣日盛三年給事中安奎
御史張彧忤瑾荷校都御史楊一清逮繫至皆力救之
是夏早朝有投匿名文書數瑾罪者瑾怒群臣悉逮詔
獄又力救五年夏旱霾上疏條四事㑹張永發瑾奸伏
誅上以其有反正功加特進左柱國七年流賊數十萬
殘破半天下賊就平加䕃一子錦衣衛指揮辭上以京
軍不習戰陣欲調邊軍衛京師上疏陳十不便不聴遂
乞休卒年七十贈太師諡文正
論曰西涯善調護周旋逆瑾間和不失正所保全善類
尤多跡其抗言時政要亦侃侃不阿者矣
　　楊一清
楊一清字應寜雲南世寜州人父徙巴陵又徙丹徒年
八嵗以竒童薦入翰林為秀才成化八年進士為中書
舍人出為提學歴南京太常卿𢎞治十五年劉忠宣公
言馬政廢壊陞副都御史督馬召詣闕面授勅行明年
拜理茶馬鹽馬陜西人素喜一清顧官益髙才益展布
條上茶鹽監收事宜及易置馬吏奏請輒允十七年敵
入花馬池塞十八年勅往經畧邊務兼巡撫陜西禦敵
遂遁去正徳元年改總制三邊兼理馬政是年陞右都
御史疏言陜西各邊延綏城堡據險寜夏甘肅河山阻
隔敵雖侵犯為患猶淺惟花馬池至靈州一帯地里寛
漫城堡稀疎兵力單弱一或失守彼衆拆牆入犯環慶
宼固原深入平鳳臨鞏其間漢土雜處倘兵連禍結内
變因之根本動揺誠非細故成化初年北人在套時尚
未有邊牆恣肆出入已而巡撫寜夏都御史徐廷璋修
邊牆二百餘里開濬溝塹一道延綏地方邊牆壕塹又
巡撫都御史余子俊修濬完固北人知不能犯不復入
套者二十餘年世平人玩邊備稍踈牆既日薄溝又日
淺𢎞治十四年敵竟由花馬池拆牆而入戕破内郡邊
人得志始蔑我邊牆為不足畏連年擁衆拆入我軍動
輒失利寜夏鎮巡屢奏乞築牆濬塹提督軍務都御史
史琳又乞于花馬池韋州設立營衛兵部奏下總制尚
書秦紘紘止添修四五小堡及于靖邊至環慶地方挑
穵邊塹一道七百餘里自謂可無邊患𢎞治十七十八年
冬又復大舉仍自花馬池清水營拆牆深入紘所修邊塹
營堡不能捍禦阻遏攻陷清水營殘破花馬池上厪宸
慮勅臣經理臣歴官陜西敵情邊事頗甞究心但腹裏
頻年旱荒倉廩空虚餽餉不繼彼兵動號數萬倐聚忽
散未至而廣徵士馬則徒費芻糧既至而調兵應援則
緩不及事縱使大兵既集務速則彼或不來持久則我
師先老恐終無以伐其深入之謀沮其方張之勢甞聞
防邊之計莫危于戰莫安于守自慶陽環縣延綏定邊
寜夏花馬池興武清水營直抵靈州一帯邊城牆堡墩
臺躬親閱視廣集衆思兼收群䇿㕘酌損益始有定論
其大要有四修濬牆塹以固邊防増設衛所以壮邊兵
經理靈夏以安内附整飭韋州以遏外侵當務之急莫
先于此但陜西財匱民勞修邊之役人多異議然利害
有輕重闗繫有大小大事可成則小費不足計逺效可
圖則近怨不足恤今之河套即周之朔方漢之定襄赫
連勃勃統萬城也唐張仁愿築三受降城置𤇺堠千八
百所自是突厥不敢踰山牧馬朔方無宼嵗省費億計
減鎮兵數萬受降逺在河外古今舉大事者未甞不一
勞而後永佚𩔖如此受降據三面之險當千里之蔽正
統以來浸失其險舍受降而衛東勝已失一面之險又
輟東勝以就延綏則以一面之地遮千餘里之衝遂使
河套沃壤為彼甌脫巢穴其中深山大沙勢顧在彼而
寜夏外險反南備河此陜西連歳兵患所以相尋而莫
之能解也兹欲復守東勝因河為固東接大同西接寜
夏使河套方千里之地歸我耕牧開屯田數百萬用省
内運不然則陜西用兵殆無虚日八郡之人疲于奔命
民窮盜起禍將何及今將延綏寜夏一帯邊防設法整
飭敵來有以待之雖非上計猶愈于無策彼其聞知或
數十年未敢輕犯我得休飬生息東勝之議未必終不
可復也世之論邊事者或専主于戰伐臣亦非敢忘戰
者方將蒐選官軍策勵將士修車馬備器械儲糗糧明
斥堠今冬邊人若復侵犯謹當督率諸將恭行天罰今
年套内無事腹裏有秋人民稍安正可有為之日應合
經理邊防事冝條奏下兵部議勅自經理二年又疏臣
即兼廵撫已不能専理馬政今冒總制事益廢閣乞仍
遣廵茶御史兼馬政是年引疾東歸瑾惡之已乂逮詔
獄長沙力救得釋兵部疏言一清修邊纔有端緒而去
凡糴餉費銀十餘萬兩起户役銀十六萬兩及諸犒勞
藥餌轉運木石皆一清精神運用計慮周悉今付之新
任撫臣意有異同事無統紀恐徒費財靡益邊務乞遣
大臣専理議上兵部右侍郎文貴右副都御史張鼐陜
西廵撫副都御史曹元乞簡用瑾意不欲修邊内批罷
役銀鎔大鏹解京事竟止五年安化王反寜夏召起總
制陜西延綏寜夏甘凉各路軍務同張永討賊兵纔至
陜仇鉞先已擒賊遂謂永曰藩室亂易除國家内變不
可測柰何永曰謂何一清曰公豈一日忘情顧無能為
公畫策者遂促席手畫瑾字永曰渠日夜在上傍上一
日不見渠不樂今其枝附已成耳目廣矣柰何曰公亦
天子信幸臣今討賊不付他人付公上意可知試班師
入京詭言請上間語寜夏事上必就問于此時上寘鐇
偽檄并述渠亂政凶狡謀不軌海内愁怨大亂將起上
英武必悟且大怒瑾瑾誅柄用公益矯瑾行事吕強張
承業暨公千載三人耳永曰即不濟柰何曰他人言濟
不濟未可知言出公必濟顧公言時須有端緒且委曲
上萬一不信公頓首請死願死上前即退瑾殺奴餵狗
又涕哭頓首得請即行事無緩頃刻漏機事禍不旋踵
永勃然作曰老奴何惜餘年報主乎已而永入京請見
如策竟誅瑾永力薦其才望長沙又薦之召入户部尚
書尋加太子太保六年改吏部尚書中原盜起上平賊
十一策賊平加少保兼太子太保在吏部時給事中王昻
劾吏部謫官御史孟洋劾内閣謫官皆為疏救宻雲陜
西鎮守太監誣奏廵按御史張璞劉天和王廷相逮下
詔獄又疏救之十年入内閣加少傅太子太傅大學士
武英殿尚書如故被劾去歸丹徒嘉靖初遣使存問大
禮議起閱永嘉疏曰此論聖人復起不能易也張桂内
用力薦之嘉靖四年邊人入塞擾闗隴起兵部尚書兼
憲職提督軍務陜西未幾召入内閣首薦起餘姚鉛山
遂請老亦請老尋加公少師改華蓋殿上憐其老令朝
朔望復銳意修邊及選將練兵屯田防邊上亦用公言
竟中止惡武定侯勛横驕諷御史陳鏜劾勛奪勛後府
及團營八年秋計去張桂霍韜曰議大禮者吾輩三四
人張桂去且及我急上疏列一清罪二十四事上立召
永嘉還内閣俄朱繼宗獄起坐受張容金錢名請永誌
又輙與容指揮世錦衣上憐大臣且老不問言官劾上
削籍明年疽發背卒嘉靖二十七年贈太保諡文襄
論曰䆳菴以文學顯而明習邊事曉暢軍務有將相才
其所陳說修築牆堡詳哉乎其言之也至于定謀誅瑾
有社稷功而煩言嘖嘖烏能掩之國初自徐太傅達出
為總兵大將軍入為中書右丞相其出將者文襄而後若
翟文懿廵九鎮楊文敏三使寜夏甘肅與寜逺西寜謀
軍務景泰中王毅愍髙文懿皆以賑濟行江少師督察
四川軍情理儲餉行李文正以次輔祭孔廟兼撰碑文
以闕里完故重之也
　　席書
席書字文同遂寜人𢎞治三年進士初知郯城歴河南按
察僉事兼理廬鳳㑹嵗饑請漕臺京粟賤宜截漕粟賑
糶積舟車費又數萬皆可易銀轉京庫又便得截粟四
十萬石饑民大濟正徳四年陞副使提學貴州延王守
仁省城講授十二年右布政使雲南勦霑益搆亂土舍
轉左福建聞宸濠反發庫金募兵二萬討賊嘉靖改元
陞南京兵部侍郎時江淮南北大饑奏截漕粟五十萬
石給軍餉又條上賑法一言江北四郡饑最甚江南八
郡蘇松常鎮次之徽池寜太又次之廷中方難得人往
賑見書疏喜請以賑事付之書賑有法斂郡縣銀米數
并截漕粟戸部賑銀量饑重輕為多寡大抵専設粥以
故侵冒者少全活數十萬逾兩月人稍蘇當是時大禮
未定桂文襄上疏并錄書及方文襄疏同封進上覽疏
喜急徵入京言官論書賑事無法書亦疏辭召尋陞禮
部尚書内𫝊下言官又交論賑濟乾没銀八萬兩三法
司户部出案之上曰衆且中傷書再遣司禮監官事得
白廟議定將下詔令書議詔條書力言不可召至左順
門𫝊問又力言不可遂止尋檢姚崇要說上圖新政十
二事御史藍田論書自比姚崇是以𤣥宗視陛下大不
道乞罷不許削田藉大同軍叛書薦一清守仁討賊時
相方主撫議不果又議世廟街宜避太廟及禮樂宜遜
減于太廟者四事上大禮集議纂要六卷五年獻帝實
錄成進少保時已失明薦羅欽順自代修明倫大典充
總裁官六年加武英殿大學士賜第給俸留京師卒贈
太傅諡文襄弟春吏部侍郎
論曰席公舉荒政策亦甚良坐是竟被煩言頼先皇明
聖得白然亦岌岌矣卒被恩眷以功名終若席公才烏
能久為人下乎
　　張孚敬
張孚敬初名璁字秉用永嘉人七試禮部正徳十五年
始得舉進士明年嘉靖改元賜進士時議大禮未定公
上疏為上極言父子之倫不可奪是年冬授南京刑部
主事嘉靖三年上疏上召與衆廷議竟如公說陞翰林
學士四年進廟議陞詹事兼學士五年陞兵部右侍郎
轉左謁廟議及奉安獻皇帝神主儀六年兼翰林學士
進大禮要略命修明倫大典是年八月詔訊李福達獄
署都察院事公卿臺諫郎署多得罪謫戍削籍福達竟
脫死十月陞禮部尚書兼文淵閣大學士入内閣賜銀
圖書二忠良貞一䋲愆弼違公遂奏革鎮守内臣清勘
皇親庄田七年加太子太保辭遂再加少保上享太廟
見公喜賜詩稱公貌竒才傑進姚溪書院集賜書院名
貞義六月明倫大典成加少傅進太子太傅吏部尚書
謹身殿大學士建議請嚴宣諭杜私謁重制誥平潞賊
定服制應制陳言曰審幾微専委任惜人才求民隠八
年勅重脩大明㑹典是年與桂文襄不相能八月降勅
諭百官並勒致仕公至天津召還九年有四郊之役知
營建事脩祀儀成典進郊祀議又請倣古立九嬪以廣
儲嗣又正孔子祀典去王號以名與御名嫌請更名上
改名孚敬字懋恭十年雷震午門西樓致仕十一年召
還三月加兼太子太師進華盖殿少傅尚書如故八月
又致仕十二年四月召還十三年加少師餘官如故十
四年病乞致仕十五年命錦衣千尸視病諭疾愈還朝
至舟疾作歸再起至金華疾又作歸卒年六十五嵗贈
太師諡文忠
論曰張公晚遭其遇合甚竒即其議禮明倫裁罷鎮守
百代不能易也方永陵初朝著建論殆紛紛矣公危言
激說不隠豪強舉袂抗顔頓挫卿相中人貴近廩廩下
之可謂傑矣惜議獄一事黒白交亂數起詔獄是誰階
之其被恩遇天子命名賜字不甚隆乎
　
　今獻備遺卷四十一
欽定四庫全書
　今獻備遺卷四十二　　　明　項篤夀　撰
　　李夢陽
李夢陽字獻吉陜西慶陽人年十八舉鄉試第一明年
𢎞治癸丑舉進士授户部主事倡為古文辭時外戚張
氏怙寵驕恣聲焰薰灼莫敢問夢陽上疏論之語極切
直下錦衣衛獄掠問辭氣慷慨無所撓孝廟召見大學
士劉健李東陽謝遷問李夢陽宜何如健叩頭對曰夢
陽狂直不足深罪遷從容對曰夢陽雖狂然其心無他
實欲盡忠于陛下孝廟曰謝先生言是有㫖夢陽復職
一日孝廟獨召見兵部尚書劉大夏問日來外間事何
如大夏曰近釋李夢陽中外歡呼聖徳如天地之大孝
廟曰初下夢陽獄有勸朕杖之者恐殺直臣故釋之大
夏曰此堯舜之心也夢陽既材髙不肯同流俗人以是
多忌之者久之遷江西提學副使振起古學力變士習
時宸濠懐逆召致文學士以夢陽有大名折節下之按
察使鄭岳為濠所陷而夢陽與岳素不相能岳既得罪
謂夢陽傾之也遂相訐奏夢陽閒住歸大梁濠敗辭連
夢陽賴刑部尚書林俊力救得免後桂萼方獻夫霍韜
暨撫按數論薦不用卒子枝善文賦有父風舉進士終
海州判官
論曰昔人言文章與時髙下不其然哉漢氏去古未逺
而遷向雄固之下亦鮮稱矣殆後韓栁歐王蘇氏父子
各以所長擅稱漢唐而說者猶低昻之昭代文章發于
金華數子而宋劉二公潤色鴻業特尚典則雖竒麗不
足而朴醇有餘氣運熈洽使然也𢎞治間李公夢陽以
命世雄才洞視元古謂文莫如先秦西漢古詩莫如漢
魏近體詩莫如初盛唐乃與姑蘇徐禎卿信陽何景明
作為古文辭以蕩滌數百年來之陋而後學者有所凖
的彬彬郁郁蔑以尚矣李公才最髙其人負竒氣傲晲
一世以是得竒禍坎壈終其身世咸疾之如讐世𫝊李
公䨇瞳烱烱如電論古今終夜不少休世莫能容良有
故矣若李公者安能使無聞哉
　　何景明
何景明字仲黙河南信陽州人八嵗能屬文十五舉鄉
試第三明年㑹試以文多竒字不第入太學比歸祭酒
林瀚賦詩贈之𢎞治壬戌舉進士授中書舍人方逆瑾
用事上書諸大臣言宜自振立以抑瑾權不用謝病歸
踰年免官瑾敗大學士李東陽薦復授中書舍人直内
閣制勑房經筵官其友李夢陽遭江西之訟衆多謀孽
其短莫肯為直者景明獨上書争之訟得辯乾清宫災
上書陳時政言人事不修天變將作且詆義子不當蓄
宦官不當寵疏留中不下時四方學士咸願知景明車
馬填門巷錢寜欲交驩景明持畫求題謝曰此名畫不
可㸃汚卒不許進吏部驗封司員外郎仍直内閣陞陜
西按察司提學副使政尚嚴務在崇本起弊士初稍不
堪久而安之病嘔血棄官歸卒于家所著有何氏集十
二論及雍大記常曰文靡於隋韓力振之而古文亡於
韓詩弱于陶謝力振之而古詩亡於謝人以為知言
論曰𢎞治初北地李夢陽首為古文辭變宋元之習文
稱左遷賦尚屈宋詩古體宗漢魏近律法李杜學士大
夫翕然從之同時濟南邊貢姑蘇徐禎卿及景明最有
名世稱四傑四人者才各有所長李天才雄健徐陶冶
精融而景明藻思秀逸皆藝苑之傑也邊公朴質有餘
而華采不足豈天限之與
　　徐禎卿
徐禎卿字昌穀呉人也善屬文弱冠作談藝録以究詩
體之變斷自漢魏而止舉進士與北地李夢陽遊李方
以文雄海内見禎卿所為文異之特相友善人稱徐李
禎卿善賦頌怪揚雄反騷作反反騷賦其辭曰稽卬氏
之攸肇兮纍楚均之遐瓞侯帝頊之流裔兮承靈澤之
汪澈夙陳力於皇軌兮歆仁朗之所廬反仰吾均之潔
修兮羌引軀以伏羲播昌烈之赫煜兮雧衆芳之菲菲
憤遭世之眊濁兮雜紛揚於江之汜在炎漠之微季兮
孰臨岷而悼均投束藻之谹麗兮何理拙而誹深寃志
而抑道兮冀披誦而有明惟帝鑒之孔聖兮敢黨族而
誣貞初均幼志於粹清兮乃中情之獨與蹇厲節以植身
兮熹浩蕩之脩譽進亹亹於中行兮恐日月之凋邁凖
前脩以共蹈兮遑先時而逆敗約性行以赴榘兮經五
常以綴佩靈脩謂其允淑兮目成歡而叶妃夫均既沐
靈修之眤澤兮又信言之噲噲苟中路而遷好兮寜予
心之有介汎光華之的皪兮衆姢姢而妬之何有懼䜛
與招慝兮排蛾眉而錯之颺蕙服之芬郁兮遭紛媢而
幽毁寜遭幽以迸斥兮敢詭汚而合穢鳯凰翔林而挂
經兮龍行陸而困蟻為鳯凰神龍豈無知兮亦處身之
多虞所貴賢者之韞玉兮不迷邦而遐舉哀宗社之不
長兮比干皇皇而不忍去世蔑復以相明兮心耿耿以
無從涉湘波以南愬兮昭均心之確忠俗叢蕭而鄣蘭
兮寔重華之所醜効精白以殞軀兮自先聖之所厚奉
靈氛之𤣥筮兮申以巫咸之嘉告覽九州以求匹兮寜
閨容之有淑則神古其未然兮豈均曾好此詭疑諗從
人以辱義兮不如赴身於淤泥飱莠芬以介齒兮竟河
清之難俟違苟生以保譽兮夫何悔於九死泛浮雲之
翳翳兮晦沉茫其曷排陽陵微而渝度兮晨北風又雨
霾精徘徊而不去兮憑拙誠其未爽人情重于捐故兮
焉冀白日之囘光懐薜蘿與荰蘅兮時不與其有芳雜
緄粒以颺波兮馥烈烈其彌章精氣通于至清兮神髣
髴以憑虚駕玉虯與雲驂兮訪太素之舊廬聞至道其
可承兮欽均誠之匪懈舍佚遊以自湛兮夫何以誅其
好怪昔貞士之䝉佞兮憤伏斃而靡悔務光沉於淵瀬
兮將惡浮埃之霏䨴忠賢忉切以苦身兮盖有隠於隳
祚韙三仁之所裁兮見嘆譽於孔父獨耿耿而靚侮兮
曽吾均之所尤卬愬之惟詖兮駢執正於陽侯作書與
李夢陽論文載集中初授大理寺副非其好也上書乞
改國子監博士好飬生習攝形化氣之術久之病死京
師所著文集六卷談藝録一卷新倩集一卷其文純雅
出入漢魏間曹陸弗過也
論曰初𢎞治間海内淳耀縉紳先生翕然興于學厭時
俗頽薾踔厲振迅務撫先秦西京之畫而詘唐宋當是
時李獻吉尚型范而何仲黙貴幼眇號稱復古天下嚮
風焉徐生崛起江南雄視中土議論雄辯飇飛泉涌即
才不逮識而鎔冶雕飾歩凖趨䋲華而不靡質而不俚
深而不晦壯而不怒約而精騁而中節斯亦竒矣頻嵗
以來風尚日茂卓然名家者何啻十倍顧文勝之弊其
流滋煩靡靡同風漸而怪僻甚且奴僕左馬掇拾莊荀
竒字澁詞意庸識淺方乃雄視千古恣情䋲弹誕滯浮
薄即文藝未足數也况器識乎
　
　
　
　
　今獻備遺卷四十二
題今獻備遺後
是編凡四十有二卷計二百四人所可考信者僅僅有
此他所遺佚良不知其幾也諸君子者勲名徳業即人
人殊要之皆以心術為本而以正直忠厚行之故其立
朝也有蹇蹇諤諤師師之風其居鄉也有雍雍肅肅温
温之度而卑卑庸庸赫赫可喜者不與焉彼之容恱深
刻猜媢險僻朝粤暮楚變面易辭者可以觀矣斯編也
豈徒善足法哉然則思齊者固内省之一助也譚者乃
謂有美無刺紀事之體宜爾豈其然乎癸未至日篤夀
再題
