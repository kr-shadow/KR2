#+TITLE: 胡端敏奏議-明-胡世寧
#+DATE: 2016-06-11 12:21:27
#+SOURCE: github.com/kanripo/KR2f0021 master 521ed8e9                
欽定四庫全書　　　　　史部六
　胡端敏奏議　　　　　　詔令奏議類二(奏議之/屬)
　　提要
　　　　(臣/)等謹案胡端敏奏議十巻明胡世寧撰世
　　　　寧字永清仁和人𢎞治癸丑進士官至兵部
　　　　尚書事迹具明史本傳世寧為推官時屢折
　　　　岐藩之勢為主事時上書極論時政闕失與
　　　　李承勛魏校余祜善稱南都四君子為江西
　　　　副使時上疏劾寧王宸濠為所搆中危禍幾
　　　　於不免宸濠敗後復起又屢糾中官趙欽剛
　　　　聰等風節震一世惟議大禮與張璁桂蕚合
　　　　而他事乂無一不與璁蕚忤蓋意見偶同非
　　　　有所依附也是集所録奏議皆與史傳相發
　　　　明中多辭職乞罷之疏蓋正徳末宸濠劉瑾
　　　　内外交訌嘉靖初蕚璁専權相軋世寧抵牾
　　　　其問動多掣肘遂時時有引退之心蓋孤立
　　　　危疑不能自安其位不得已而出於斯固非
　　　　以退鳴髙者比也乾隆四十三年五月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　胡端敏奏議巻一
　　　　　　　　　　　　　　明　胡世寧　撰
　　陳言時政邊備䟽(時官南京刑部主事/)
伏讀𢎞治十一年十二月二十一日詔書内一欵天下軍民利
病時政缺失有可興可革者許諸人直言無隠欽此欽遵
臣聞古昔聖王皆求言納諫舍已從人求以制治未亂保邦
未危故能四海無虞萬代稱仰今我皇上聖徳上同堯舜
天下治安逺過漢唐然猶下詔求言如此其切者是即古
聖王不自滿假之盛心也有君如此凡在臣工敢不敬應臣切
見今天下承平日久法度廢弛士風頺靡奸弊百出地雖廣
而民益窮兵雖多而財益困文臣雖多忠勤憂國者少見
武將雖多智勇出衆者罕聞且自古偏安小國猶有人才
能禦外侮兵亂凶年未見民力困於今時者故雖以全盛之
天下而坐困於小醜之跳梁上厪聖慮下殫民財其大勢有
如中年以後之人軀幹雖大肌肉雖豐然而元氣已虛血脉
巳滯雖陛下為元首獨明於上而羣臣為股肱耳目者
悉皆痿痹聾瞶不堪任使顧不如彼侏儒少壯之人故
使人身如此倘更有風邪乘氣虗而入此時必費調理
國勢如此倘更有盜賊乘民窮而起此時必難支持故
善養生者及未病而藥之庶可保其遐齡善治天下者
亦當及其未亂而制之庶可祈天永命近年以來災異
頻仍天心儆戒端為此耳臣愚不知聖明宵旰曾念及
此否也左右臣僚有言及此否也臣本愚陋幼生艱苦
有親不能自養有身不能自立自充生員補廪膳中進
士任推官叨陛下祿養親于今十年臣心感激無巳臣
身欲報無地顧臣受詔之初任外職未知朝廷政務未
敢輕率進言今䝉陞職南京又逾一年臣感恩愈深欲
報愈切仰稽明詔求言尚及諸人况臣叨祿竊位感激
如前非諸人比何敢負恩終於緘黙故今昧死㤀愚晝
夜思索得今軍民利病時政邊備所當興革十事謹以
上陳如䝉聖明俯察特賜採行天下幸甚愚臣幸甚臣
干冒天威不勝戰慄
一曰嚴考覈以正士風臣惟士風之邪正係天下之安
危故晉尚清談而禍亂立致周興德行而治化隆長此
其騐也今我國家承平日乆朝士安於豢養狃於因循
亷節掃地趨媚成風以通達為高致以亷退為矯激以
推奸避事為老成以黨惡和光為忠厚其羣居言議所
及心志所向不曰陞官則曰成家其有語及國事當憂
民瘼當恤者則衆怒羣猜百口排斥不曰生事則曰好
名使必無所容身不能出言而後巳至於公差所過地
方則論有司奉迎遲速以為賢否事故回還原籍則視
官府囑託行否以為毁譽咈其意者或本亷幹惜民反
謗之以害民順其私者或素奸貪誤事反譽之以能事以
此賢否混淆是非倒置科道風聞而彈劾因以不眞銓
曹誤聽而黜陟因以欠當故今在外官員上自撫廵下
至州縣皆不暇為國忠謀為民造福而惟營送京職以
媚其口看顧鄉宦以恱其心盖以為此軰貴近能為禍
福如此則譽彰而得陞不如此則謗行而見黜若夫小
民卑逺雖得其心言不上逹故寜負公家而不負私室
寜害小民而不害巳身天下靡然同風不可收拾致令
任事之人不見用而所用之人不任事以致朝廷法度
廢弛天下軍民疲敝而上厪宵旰之憂者此也臣愚乞
勑吏部精選各處廵撫并按察司正官都察院精選各
處廵按御史俱用剛正有為不畏強禦之人凡遇京官
出外還鄉之日其有徇私囑託公事倚勢豪横鄉里者
黙以名聞以後京官不拘科道翰林部寺等衙門亦如
外官三年一次吏部都察院考察務要勵忠勤奬亷退
抑奔競汰罷軟其有忌疾賢能曲為謗毁者必行顯黜
以勵其餘至於在外撫廵以下官員不恤民瘼不奉公
法專以結交京宦違道干譽為事者許科道彈劾廷議
訪實而奏黜之其或考黜之中間有孤忠衆嫉誤被謫
官者又許公論薦揚仍照原資不次陞擢如此則黜陟
既公士風趨正而眞才軰出能為國家任事矣惟聖明
採納幸甚
二曰崇節儉以制財用臣惟皇上以恭儉之德撫平成
之運内無遊幸之好射獵之娱外無水旱之災征討之
費安養休息今十五年是宜財貨充盈公私富足如周
成康如漢文景可也夫何近日内帑空虗國計困乏邊
儲多者無二年之積州縣貧者無十金之藏一議出兵
便憂缺用甚者賤鬻散官巳行古衰亂茍且之法矣不
知有事之時更將何處且在祖宗朝同此土地同此稅
糧歲常蠲免而又外討戎夷内營城闕財常有餘今則
上無前數者之費下未嘗得免一年之租而已財用困
竭如此何也唐陸䞇有言用之盈虗在乎節與不節耳
不節則雖盈必竭能節則雖虗必盈推贄所言則在昔
祖宗朝創業事多而財用盈者能節故也今日守成事
少而財用缺者不能節故也今財賦所出比舊無増而
内府供用不知比舊加幾倍矣中外宂食不知比舊加
㡬倍矣上下風俗之奢官員餽遺之厚其所費財物又
不知比舊加幾倍矣是皆内侵公府外剥民資而得之
民若之何而不窮財若之何而不匱也此事羣臣屢言
朝廷屢禁而不能止者内有沮法之人外無執法之吏
故也伏願皇上以祖宗之付託為重以邉務之困急為
憂念此軍士無財以養之則散念此小民盡財而取之
則逃民迯軍散常切于懐凡事痛加抑損力為撙節特
勑户部禮部工部通查内府各項供用之物比國初舊
額加添若干凡此無益於事者一皆裁革而又申諭
左右勲戚之家各守禮法各崇節儉各為國惜財各為
巳惜福至於官貟餽送之厚訪實治罪而又公吏部黜
陟之權以轉移於上士民奢僣之弊立法嚴禁而又選
法司剛正之士以執持於下則臣民内外節儉成風而
國用自足民生自遂矣惟聖明採納幸甚
三曰從權宜以足邉儲臣聞今西北二邉備敵軍多糧
儲缺少每歲撥河南等處民糧齎運到彼接應此等糧
米若責運本色到彼交納則路逺艱難民累迯竄兵法
所謂逺輸則百姓貧者此也若許齎價錢就彼糴上則
邉儲湧貴人益困窮兵法所謂貴賣則百姓財竭者此
也臣念此事最為難處如䝉特勑該部計議通筭山西
陜西近邉王府并將軍儀賓祿米及各府官僚并司府
州縣官貟本色俸米通該若干合無比照公侯伯或京
官折俸事例每石折銀五錢或七錢每歲就於秋糧折
銀或各様課銀内定撥總解各布政司交收責令就彼
分給缺官月日扣除邉用却將下年山西陜西糧稅盡
派邉方或附近收貯敵退事閒則抽軍就食敵來事𦂳
則就近搬運至於彼處歲辦課物亦乞留糴邉糧如係
京用不可缺者則乞改派别布政司代納如此暫行三
年則轉運不勞而邉儲自足矣惟聖明採納幸甚
四曰立簡便以收鹽利臣聞各邉軍餉多頼鹽課近因
河東鹽官自賣銀最為利便其淮浙鹽自來召商中
納但今法久弊生商中不便事有多端臣請備述鹽
引直價數多商中納糧數少勢如民間二月賣絲五月
糴榖急圗應用貴物賤售一也中納之時勢要買窩奸
豪作弊所納糧料𩔖非真正邉儲不得實用二也鹽易
消化聽支日久催目未免多收竈丁數倍加納日累貧
窮鹽課虧欠三也客商中鹽納官錢糧雖少經歴衙門
私費使用則多暨後守支則壓於勢要臨賣則滯於私
鹽甚有父死子代而未得支鹽財散人亡而不能還鄉
者彼既失利後有召中恐不即來勢當减價失利愈多
緩急難倚四也商利既㣲𩔖多夾買餘鹽及勢要中鹽
鹽徒私販朝廷為彼三事設官秤掣委吏廵捕甚者欽
勑大臣為之整理而三者卒不能禁下至秤手邏卒旁
午紛紜徒増民擾五也私販之徒貪利畏捕沒海沿江
招引逋逃窩納盜賊出持兵器歸肆搶奪官軍邏卒莫
敢攖鋒此勢不散臣恐淮浙切近南都又臨運道復有
黃巢張士誠者出於其間六也古遷豪右填實塞下今
山陜富民多為中鹽徙居淮浙邉塞空虗七也惟此七
弊所當區處臣查得淮浙水鄉竈丁每鹽一引折納價
銀六錢或四錢又聞客商中鹽邉儲每一大引不過價
銀三二錢是鹽課收銀比之收鹽待中得利加倍也又
聞竈丁畏鹽難納多願納銀近年兩浙鹽課内將一半
折銀民情稱便臣愚乞勑户部計議合無今後淮浙鹽
課通令從便折銀其銀數乞照水鄉舊價而畧减比商
中糧價而稍増酌為中制定立每鹽一引納銀㡬錢逓年
立限徵收解邉糴糧或如臣前所言准作俸祿價銀却
換彼處糧米派作邉儲仍查客商鹽引未支若干盡撥
各塲或從願改撥長蘆鹽賤處所許令每鹽一引自買
私鹽二引或三引准作官鹽發賣各塲置集凡竈丁有
鹽客商有引者㑹集一所委官監買仍令把截臨塲總
路不許零碎私賣期以一年或二年通買完足即絶商
中以後竈丁煎鹽聽令自賣或轉賣與客商其出外販
賣者止於州縣給引限以地方不禁私鬻貧竈無力煎
辦者即撥富竈餘丁或僉有力願煎及有罪該徒之人
而代之如此立法則國家得鹽利自多而不必多方整
理竈丁得煎鬻自富而不必更免糧差鹽可通賣人無
争奪勢豪專利之弊不禁而自息山陜射利之民可驅
而漸歸邉境漸實邉儲可充廵邏秤掣之官不必設鹽
徒意外之患不必虞待後日久事定鹽課歲額止令州
縣徵解而理鹽衙門漸可裁减其為公私之便省上下
之費盖不一而足惟聖明採納幸甚
五曰汰冗食以選將校臣惟今天下軍職有罪者不革
有功者日増俸祿日多民財有限將何以給臣愚竊聞
英宗睿皇帝曽與大學士李賢憂議及此聖諭云此事
誠可慮當徐為之惜乎當時大臣多為身計無肯為國
忠謀奏行祖宗之法以將順睿皇帝之美者昔我太祖
高皇帝優厚功臣雖定軍官子孫皆得世襲然必比試
得中而後用之固不以生民膏血養無能之人也欽定
大明律有云若軍官有犯私罪該笞者附過收贖杖罪
解見任降等叙用該罷職不叙者降充總旗該徒流者
照依地里逺近發各衛充軍若建立事功不次擢用固
不以朝廷爵祿賞有罪之人也暨後法司奏征討官當
論功定議我太宗文皇帝聖諭有曰朝廷大公至正之
道有功則賞有過則刑刑賞者治天下之大法不以功
掩過不以私廢公此軰征討之功既酬以爵賞矣今有
犯而不罪是縱惡也縱惡何以治天下其論如律此我
祖宗報功之厚立法之嚴是亦天地春生秋殺並行而
不悖耳今論軍官私罪徒流以下徑擬還職雖雜犯斬
絞亦止發立功且又立功定以年限無功亦得還職全
非太祖定律之意更以太宗皇帝聖諭律之縱惡孰甚
焉借使天地常春而秋殺不施則天下之物積而不散
往者不過來者難續天地之化亦幾乎息矣今之軍官
有増無減有賞無黜何以異是臣謂聖皇法祖憲天此
事誠當為處况今新官襲職例不比試舊官比試亦為
虗應故事故此軰自倚世襲之官不湏才能不畏罪黜
恣為貪驕不習武藝不惜軍士論今天下軍職動輒萬
計歲支俸給何啻百萬而其間無一人堪為將領能出
戰陣者此以全盛之天下而坐困於小醜之跳梁真可
為之流涕也失今不處後益難圗然此弊廷臣皆知無
肯言者顧念後魏張仲瑀請抑武人身為所殺魏弗窮
治國遂以衰今若言彼觸忌或下錦衣衛掠問則彼得
肆怨甘心矣故寜緘黙負朝廷幸保其身無事耳臣愚
昧死不敢自惜伏願皇上復太祖之成法佩太宗之格
言繼英廟之盛志為後世之永圖特勑兵部㑹議凡今
軍官私罪悉依大明律擬斷該降級者降級該罷職者
充軍其降級充軍者非真有戰功不許擢用聖恩若念
其祖功不忍棄其子孫亦待有罪之人身故方許其子
孫替襲至於内外衛所見任軍職亦乞先下明詔令其
本身并户丁俱預習武藝一年選委忠勤剛正識大體
知武畧廷臣各一員分投前去㑹同撫廵等官面加考
試自都指揮以下軍官不能躍馬彎弓或持槊舞劒閑
一武藝者即令罷黜其有子試中能代者即令替職無
子或不能者就令立功一祖子孫有武勇者借襲無者
暫停或令減俸優給以後軍官子孫襲職或弟姪借職
者不分新舊俱要比試武藝熟閑身力強壯而後得襲
否則暫停或令減俸優給如此簡閱則天下軍職冗食
者漸減而所任者皆堪為將領能出戰陣之人平居則
課其訓練軍士有事則責其身先行伍而惟擇主將以
御之嚴軍令以督之將見戰無不勝守無不堅而敵人
不足平盗賊不足慮矣惟聖明採納幸甚
六曰閱軍實以修武備臣惟今天下衛所原額軍士迯
絶者多實在者少以迯絶者言則逺年丁盡或埋沒者
歲歲清查既無根影近日病故或逃亡者年年勾解隨
復迯回空累里甲造冊勞費貼解艱難或購買孤遺以
作清出之户丁或替取貧婦以為軍人之妻小甚者或
因清軍而命斷於箠楚或因解軍而産破於盤費此民
間清軍解軍極苦而無益者此也至以見在者言則在
衛軍士差占者多操備者少至論操軍又惟虗應故事
教塲虚設而金鼔不聞或金鼓雖聞而武藝不習甚或
得財賣放掛名行伍身不在營故今養軍雖多能戰無
幾在邉遇敵則嬰城固守而坐視鄉民之被掠在内有
警則奏聞後遣而先累民壯之被傷此民間空出力以
養軍而又先代軍死甚可痛也至論役占之弊尤不忍
言且如漕運京糧通論民間加耗脚米及衛所船料糧
賞之費大畧費米三石始運一石至京而軍士之勞不
計焉至運邉儲勞費又不止是今每月糧米一石一軍
支給而又加以馬疋草料投跟勢要買間止納銀三二
錢耳此以民間三四石米之費而止為勢要賣銀三二
錢天下若之何而不窮也且在昔充軍之户或由垜集
歸附未必皆是有罪何今貧絶而不免清勾在今充軍
之人悉是奸豪巨惡未必皆是可矜何不數年而節䝉
宥免因兹輕重不均人愈玩法况今東南力薄之人充
軍西北既不得用西北近邉之人充軍東南亦常迯回
彼此無益理宜通處臣愚乞勑兵部㑹議選委兩京能臣
分查各衛軍籍見在若干故絶若干其在先丁盡户絶
累經清報兵部者即免清勾以除民擾以後果有埋沒
自首者即收本處被人首實者追解邉衛其見在者又
分在衛住有家業若干逓年原籍勾補若干其勾補者
即係不肯服役緩急難倚之人合無此等軍士除在京
及在邊衛分仍前勾補不動外其在南京并各處腹裏
衛分者悉改編原籍衛分以免其迯然後以今改編并
在衛原有家業者通筭各衛實在若干其有缺伍則另
選軍餘舍餘願報食糧及犯罪例該充軍者補充軍罪
囚再弗赦宥其見年五十以上該問充軍者即許子孫
家人替當軍士在迯二次三次者悉依大明律科斷其
情重人犯例該邊衛充軍者望體祖宗立法之嚴責賣
家産全房遷發使絶歸念其或一時難賣則令里甲鄉
鄰各依鄉例認佃租課每歲除天荒及代納糧稅外其
餘本處官司上納三年一次亦如軍裝𩔖解該衞分給
本軍以為盤費庶㡬軍士在衞皆有土著各畏法律而
迯者少矣至於衞所管事之官猶望并省勢要役占之
弊嚴加禁革於是分委將校教習武藝武藝既精一可
當十而後教以團營走陣之法使知坐作進退之節如
此則軍皆可用而民出力養之不為虗矣惟聖明採納
幸甚
七曰廣收蓄以儲將材臣念國家自正統末年以來未
嘗與敵一大戰故彼益驕矜日肆侵侮所以然者我無
能將故耳朝廷累下明詔訪求諳曉韜畧弓馬熟嫻之
人舉試擢用然此等全才世不多有故迄今並無一人
應試成功者臣愚又念古之才勇未必專閑弓馬或更
不識文字試之或不能中式用之則必可成功者况今
天下治平止是四裔跳梁文武大臣中非無能發縱指
示者顧無偏禆驍勇之人故不敢出奇取勝耳論今所
急正在偏禆若臣前所言汰冗食以選將校則武職中
固皆可將者矣然而天生智勇當不專在此軰之中故
自古國家用兵常乏將材民間盗起多是豪傑臣愚以
為莫若即此軰而收之則既獲將材又弭盜賊策之上
也如䝉乞勑兵部計議通行天下軍衛有司積加訪察
凡軍民中有膂力過人武藝精熟者悉選在官其良民
不願者不必强逼選在官者軍則任以把總管隊民則
授以總甲教師等項名目畧加優給使之隨軍操練遇
賊擒拏積勞多者量授職事以旌賞犯罪重者即發邉
方以立功至於兵部亦乞比照工部添設主事等官十
員精選廷臣或進士中才畧明敏者為之平時則令草
奏以習運籌有事則令出差以諳邉務才弱弗稱者改
選别部才能稱職者專陞兵備及邉郡知府等官惟此
二途之中收養既多其間必有真才出用而能為國家
除大患立大功者矣惟聖明採納幸甚
八曰立經制以禦外侮右臣前所言汰冗食以選將校
閱軍實以修武備廣收蓄以儲將材三事果如施行則
各衛軍將固皆能戰者矣臣惟自古京軍最怕逺征客
兵尤忌長屯故隋末盗賊起於征遼唐季叛卒起於戍
廣今發京軍逺征延綏經年不還割心腹以救四肢誠
非計也况邉境有急請調京軍往來奏覆緩不及事臣
愚以為莫若自今分定在京直𨽻衛所官軍止應宣府
遼東山西衛所官軍專應大同陜西衛所官軍各從所
近分應延綏寜夏甘肅量皆出征不逺屯戍不久平時
無事則止令邉軍操守有事𦂳急除遼東宣府必湏奏
請京畿官軍出援外其餘各邉總兵官一面奏聞一面
徑調該應衛所官軍前去策應固不必命廷臣以撓其
權出京軍以分其食而經制已定緩急有恃外侮不能
侵越矣惟聖明採納幸甚
九曰重將權以責成效右臣前所言兵食雖足經制雖
定然而將權不重則威令不行士不用命亦難成功臣
聞趙將李牧守邊得便宜置吏市租皆入幕府日饗士
卒數年不戰趙王終用之不疑故能破殺匈奴十餘萬
騎單于奔走不敢近邉宋失邉險戎狄最强宋太祖分
命李漢超郭進等備之皆久任專制厚其財帛如趙李
牧軍校有訟郭進者送進自治故當時諸將感激皆能
以一郡之力抗禦強敵宋祖得無西北之憂得專力於
東南削平諸國此古人任將之明效也臣愚伏讀我太
祖高皇帝命將制詞有曰古云將在軍君不與者勝汝
等其識之又謂大將軍徐達有曰閫外之事汝實任之
又曰將者三軍之司命立威者勝任勢者强威立則士
用命勢重則敵不敢犯又諭征南將軍胡廷瑞有曰何
文輝為爾之副湖廣叅政戴德從汝調發二人皆吾親
近之人勿以此故廢軍政凡號令征戰一以軍法從事
此我聖祖命將之成法也今各邉總兵廵撫見一敵出
一軍賞一有功戮一不用命皆不得自專必湏奏請事
由中制彼得推干故難責成功常致誤事唐陸䞇所謂
鋒鏑交於原野而决策於九重之巾㡬㑹變於斯湏而
定計於千里之外者甚非計也朝廷豈以其人不足委
任耶固宜改委其人推求忠勇歴戰之人以為總兵遴
選壯毅有謀之士以任廵撫惟才是使雖小官授以節
鉞而無嫌惟勑是遵雖崇爵聽其指麾而無礙固不宜
拘泥資格而用巳衰之人亦不宜驟與崇階而賞無功
之士選任既當尤望陛下體聖祖之成法效古人之命
將假與威權使得專罰多與金帛使得厚賞至於臨期
應變料敵出奇惟其所為而不為中制朝廷惟握將將
之權有功則陞賞有罪則誅黜如此則將士用命事㡬
不失而彼得成功矣惟聖明採納幸甚
十曰用間諜以覘敵情臣惟兵將雖練然而不得地利
不知敵情則動乖所之為彼乘襲有敗無勝是如瞽者
之射雖挽強弓發利矢何益於中哉臣切料各邊軍士
不下數十萬敵騎控弦不過數萬然彼常侮我有餘我
嘗禦彼不足者盖由彼能用間而事事得乎兵法之所
利我不能用間而事事犯乎兵法之所忌故彼常擄掠
因糧於我也而我則困於逺輸彼常深入屯我重地也
而我則散地難戰彼常形我而自無形也我則為彼所
形而不能形彼故如彼欲專攻大同也而佯為移攻宣
府之形彼惟分遣數騎也而誑為將發大衆之語使我
被擄之人聞之見之而隂縱之歸以報我故我且疑且
信而各邉屯戍愈分愈寡愈久愈疲彼則專攻我一處而
力嘗有餘且又時出數騎或見或伏半進半退以為我
形我將信而攻彼耶則或為所餌而遂遭䘮覆或疑而
不攻耶則又為所掣而肆行搶掠此彼常得志於我皆
能用間之利也往年長夏屯我大同彼犯兵家之忌矣
使我有間知彼虚實諳彼道途則大同軍士堅壁與持
時或出兵以制其抄掠或隂計以毒其水草而又㑹約
宣府延綏合兵策應或出其左或攻其右或將𢷬其巢
穴或先截其歸路或虚聲使彼動揺或潜軍出其不意
彼將進無所獲退無所歸祈死乞降之不暇奚敢再為
邉患哉此所謂不戰而屈人之兵者也上年之入我河
套也前有延綏之拒後有黄河之阻左有大同右有寜
夏掎角之勢亦可行前之策然我皆不能坐失機㑹者
由不能用間之弊也故臣以為今之道邉備莫先用間
然古人用間非止一端今則我軍出外輒為所獲彼之
左右我亦未知則生間内間未可先用也顧惟彼有擄
掠探聽入境之人為我所獲者我惟不逞小忿免其誅
戮不惜厚賞恱其心志因而用之則彼中酋長有心慕
中國者我得以知而招懐之有自相猜忌者我得以知
而擕貳之有陰為間諜者我又得以知而誑惑之由是
五間可以次第畢用而彼中事情我無不知我師所出
動中機㑹蔑不濟矣惟聖明採納幸甚
　　應詔陳言疏
近該𢎞治十八年二月二十二日早欽奉聖㫖朕方圗
新政理樂聞讜言除祖宗成憲定規不可紛更其餘事
闗軍民利病切於治體但有可行的著各衙門大小官
員悉心開具明白來說禮部知道欽此欽遵臣莊誦再
三懽忭累日伏念自古英明之君多或始勤而終怠未
有如我皇上臨􁍤多年始終一德平居不邇聲色不殖
貨利未嘗行一不義戮一不辜凡古聖王之懿行無一
不具而又當此治安積久之餘震發圖新政理之舉下
詔求言如此其切也臣素懐忠朴感恩欲報之心久矣
於此不言更待何日然臣竊觀自古天下未有君聖而
不治亦未有民窮而不亂者今雖天下如此其全盛聖
德如此其修明然而逺近之民困於征輸苦於力役煎
熬於官吏之侵漁凌逼於勢豪之兼併流離餓殍日致
消亡臣前任湖廣親見彼處流民雜處山林者不啻數
萬近在南京切聞江北饑民枕藉道途者不可勝數自
古民窮則思變此事聖心固所深憂而欲求其利病之
所在矣然以陛下聖德憂勤如此而民之生理未復治
之實效未臻者何哉臣見往時軍民利病臣下每有建
白朝廷亦多採行既而部下之司司下之府若州縣其
上下催督不過傳寫文移一次而未有發諸中心斷然
欲行者也此猶事之小者如此若其大者則皆箝口而
不敢言或雖有言而不見用此無他陛下所用之人多
懐持祿固寵之心少有憂國愛民之志故也臣自𢎞治
六年中進士以後聽選考滿十有二年之間四次至京
每過道途則見村巷之寂寥生理之消索比前窮困數
倍及至京城則見士夫之用度餽遺之往來比前豐富
數倍私自嘆息以為天下之勢官日富而民日窮京城
日富而四方日窮財之趨上猶水之注下在位者又從
而决之民若之何其能生也大臣建議有言宜崇節儉
矣然而奢富者日進有言宜抑奔競矣然而恬退者未
錄貪墨者皆言當去而貪聲大著者或雖衆口彈劾衆
目指視而猶存亷正皆言當舉而亷介特立者或以一
事差失一人怨謗而即去甚者士大夫聚談之間惟及
世情私鄙之事恬然不以為恥而或間有一人憂民為
國執法行事者則衆口排斥百計謗毁必使無所容身
此其勢必將盡驅天下之人閹然皆無忠義之氣而後
巳此所以負陛下之聖德孤陛下之用心而無以救天
下之窮民成天下之治理也故今軍民利病紛紛目前
臣愚不敢枚舉而竊意其當務之急則宜公用人以回
天下之士風汰冗費以裕天下之財用重守令以救天
下之窮民然其本原之地又在陛下勤學問廣延納以
照臨之於上而持守之於久耳至論天下之命繫於太
子太子之善在於早諭教與選左右則所以輔導而教
養之者不可忽也臣伏讀聖諭有曰除祖宗成憲定規
不可紛更臣有以仰見陛下深知為治之道必在法祖
大聖人所見真出尋常萬萬也故臣竊獻愚忠不敢别
有建白惟舉祖宗成法所當遵行或雖巳行而猶未盡
者六事祈以仰答明詔之萬一耳若夫將校之當選軍
實之當閱與凡邊備邉儲等事則臣前歲巳有愚見十
條上塵聖覧今不敢逐一再陳也如䝉聖明不棄蒭蕘
併賜採納不勝幸甚
　　計開
一勤學問我祖宗列聖皆日御經筵講讀經史至於大
學衍義一書我太祖高皇帝因問宋濓知其為帝王為
學之要特命大書掲於兩廡之壁時睇觀之暨我仁宗
昭皇帝亦喜此書曰此為治之條例監戒不可無因留
一部朝夕自閱此我祖宗創業守成共垂我億萬世無
疆之休者雖由天縱之聖其得於講學切要之功不可
誣也皇上聰明睿聖天下之書固宜盡閱然聞帝王之
學貴得其要臣愚欲乞聖明監於成憲特取此書時加
省覧更選賢臣日備顧問則於前代政治得失今日民
情事理與凡奸邪害政之人姦弊害民之事可以無不
周知而於施為緩急之間自然皆適事機之㑹而當天
人之心矣固不必徒費精神而泛讀天下之書也臣又
竊見此書其間所言辨人材察民情嚴内治教戚屬之
四者在今日尤為切要伏願聖明於此更加詳玩至於
近臣外戚亦宜頒賜使皆講習則彼自知忠謹之得福
各畏驕盈之得禍可以長保富貴於無窮而禍亂不生
刑罰弗及仰全陛下親愛保恤之恩是亦天下萬世之
幸也惟聖明採納幸甚
一廣延納我祖宗列聖皆親賢納諫好問好察故於言
路之責既付科道而政事得失又許諸人直言常朝之
官既得燕見而諸人言事亦許直至御前此我祖宗列
聖所以知人則哲官人必當而下無隱情上無弊政也
以後御前奏事之例既廢而羣臣燕見之時亦少以致
天下民情不能上逹而人材真偽亦未周知所以用人
循資而未當行政多弊而難革漸違上下交通之㤗以
致天時災旱之多民窮嗟怨治亂將分忠計之臣多切
憂此今頼皇上天性聰明洞眀治體赫然奮發將大有
為大臣既常賜見羣臣又許進言天下傳聞欣然以為
堯舜復生矣然臣猶願陛下法祖成憲益𢎞治理復開
御前奏事之例兼廣諸人言事之途言如可用即付施
行言或未當亦示優貸至於大小百官更宜直日輪對
館閣近臣又當不時咨訪則天下民情既可因是周知
而人材真偽亦得因是面試以後用人必無不當而行
政自無不宜矣何患民生之不遂而治效之不隆也哉
然今羣臣疎逺日久一旦驟見天威嚴重敬畏之過不
無舉措失儀語言失當者猶望聖恩如天矜宥其罪畧
降辭色使得從容久自慣便必無此失矣惟聖明採納
幸甚
一公用人我祖宗朝皆立賢無方故能得真才實用而
成治功也今則清要之官專取一途之士如内閣之推
先如李賢薛瑄不由翰林今則專以翰林矣翰林之選
先如胡儼劉球不由庶吉士今則專以庶吉士及進士
第一甲矣舊如年富由教官而陞給事中王翺由寺正
左遷復陞御史今則此等之人不用矣所取之途既狹
無怪其得人之難也其他百官叙轉惟憑初選偶得之
基不顧終身踐履之實進士初選美官則惟循資而可
立登要地一除外職則雖有才而或終滯下僚資格之
拘既定薦舉之條徒設京官雖有保陞知府之例而所
保悉多循資之人外官雖有取選御史之途而所取或
遺方正之士推奸避事者得以避怨而早陞忠勤任事
者亦以任怨而早黜故今士人初入仕途即有夤緣求
得美選之心既得美除即為持循保守祿位之計近年
進士之輪選者聞有南京之缺而即避近侍之該陞者
遇有京堂之缺而即争平時既皆趨利避害之心臨難
豈有捐軀報國之志養成此等士風專用此等人材而
欲與圖新政理臣恐聖心獨勞於上而無益矣古者刺
史入為三公郎官出宰百里唐宋所取狀元進士皆先
試歴民事而後召試館職或令再試他官而後擢居臺
諌蓋以臺諫翰林上寄朝廷耳目之司下儲公卿宰輔
之望不敢輕試以新進之士也我聖祖論人之姦良亦
言試之以事而後見今豈可以新進未試之人而槩
居耳目股肱之任也伏願皇上今後用人悉由祖宗成
憲及斟酌唐宋遺制大而輔弼公卿特選老成才望敭
歴中外能任天下大事能知天下人才之人而用之不
必拘以出身翰林次而翰林科道尤宜博選内外郎官
之中求其才德年貌之堪稱者照今布政陞副都御史
主事改光祿寺丞及查先朝胡儼劉球年富王翺等官
事例不拘品級科第改任此職至於進士舉人之初出
身者悉授外職知縣等官嚴責撫廵公加訪察擇其有
守有為之人每歲一報吏部待其三年或六年任滿行
取到京擇其文學德行者擢居翰林剛直公正者選入
科道才識眀敏者分任部寺屬官其有長於撫字深得
民心者再令補任三年超擢府州正職至於監生吏員
出身小官果有才行卓異者一體超遷其餘一應中常
之人循資遷轉貪酷之徒即時罷黜其在前初授京官
者不拘各項衙門悉令外補州郡試歴民事亦待三年
或六年視其才能功蹟而黜陟之其間果有才堪大用
不次該遷者又許大臣公薦於朝吏部奏請陞用不許
似前夤緣奔競僥倖陞擢如此則士風以回真才以致
而庶官得人政理可圗矣臣知此言一進近臣必皆切
齒或以希求進用坐臣然臣實無才且多疾病冒居今
職巳為過分豈敢再望陞擢此言實欲為陛下求得真
才以佐維新之治耳惟聖明採納幸甚
一汰冗費我祖宗朝同此土地同此稅糧歲常蠲免而
又外討戎夷内營城闕財常有餘今則上無前數者之
費下未嘗得免一年之租而巳財用困竭賤鬻散官行
古衰亂茍且之法矣不知有事之時更將何處也昔唐
陸䞇有言用之盈虚在乎節與不節耳不節則雖盈必
竭能節則雖虚必盈惟䞇所言則在昔祖宗朝創業事
多而財用盈者能節而無冗費故也今日守成事少而
財用缺者不能節而冗費多故也今財賦所出比舊無
增而内府供用不知比舊加幾倍矣中外冗食不知比
舊加㡬倍矣上下風俗之奢官員餽遺之厚其所費財
物又不知比舊加幾倍矣是皆内侵公府外剝民資而
得之民若之何而不窮財若之何而不匱也此事羣臣
屢言朝廷屢禁而不能止者内有沮法之人外無執法
之吏故也伏願皇上以祖宗之付託為重以財用之困
急為憂念此軍士無財以養之則散念此小民盡財而
取之則迯民迯軍散常切於懐凡事痛加抑損力為撙
節特勑户部禮部工部通查内府各項供用之物比國
初舊額加添若干再勑吏部兵部通查内外冗食非國
初舊額員數若干共費財若干凡此無益於事者一皆
裁革而又申諭左右勲戚之家各守禮法各崇節儉各
為國惜財各為巳惜福至於官員餽送之厚訪實治罪
而又公吏部黜陟之權以轉移於上士民奢僣之弊立
法嚴禁而又選法司剛正之士以執持於下則臣民内
外節儉成風而國用足民生自遂矣然此事臣於前歲
巳言而今復進者誠以在今當務之急莫切於此也惟
聖明採納幸甚
一重守令我祖宗朝慎選親民之官如洪武初年取中
進士多選縣官徵至天下賢才悉授守令宣德年間府
州正官多用大臣方面保舉後犯贓私舉主連坐故當
時守令得人小民受澤即今民窮日甚餓殍流離朝廷
恩惠莫能下及者皆平時守令不職所致近年明詔大
臣推舉京官堪任知府之人又每次知縣知州缺多即
於聽選舉人監生内通行揀選其法固巳為善然猶未
盡得人故臣竊意以為與其推舉於未用之先欲求稱
職又孰若選委於既試之後能得真才也與其偶試一
論之高遂與崇職又孰若歴官數年之後畧轉資階也
蓋凡天下司府州縣之官俱以正官為重而佐貳為輕
今之在外㕘議僉事同知等官儘有堪為知府者府州
同知通判推官縣丞等官儘有堪為知州知縣者是皆
品級相近出身相同論理可以量才更用今則拘於陞選
一定遂使數年屈於佐貳不得轉舒而見任知府知州知
縣中常之人又歴九年方得改任故今守令常不得人
而善政多不能行小民常不䝉惠宋神宗所謂祖宗百
戰得天下今以一州生靈付之庸人者誠可痛也伏願
皇上仰法祖宗愛民重守令之意而益𢎞薦舉之道於
前推舉揀選之外更勑吏部精選各處廵撫并布按二
司長官都察院精選各處廵按御史責令訪察各道司
府州縣正佐官到任一年或二年之後其司府佐貳有
堪任知府者府州佐貳有堪任知州者州縣佐貳有堪
任知縣者各具名實奏行吏部酌量遷改其見任知府
知州知縣才力不堪供職心志不專為民者各照品級
相近改調各衙門佐貳首領及鹽運提舉等衙門官員
吏部都察院則專考撫廵藩臬之採訪不公及無所臧
否者而奏黜之更乞今後百官陞授畧倣李唐均調内
外不歴刺史不得任侍郎列卿不歴縣令不得任臺郎
給舍之制進士出身不得徑選科道部屬舉人出身不
得徑選同知知州京官外補不得徑陞㕘政副使而惟
推訪知府知州知縣之久任卓異者而逓遷之則守令
知重而凡善政可行民生受福矣惟聖眀採納幸甚
一慎輔導我祖宗朝輔導皇儲之官如宋濓楊士奇儀
智等或延聘四方名儒不拘以出身科第或妙選各部
老成不專以任職翰林故能盡得一世之賢用以輔成
列聖之德伏讀我太宗文皇帝勑諭輔導之臣有曰推
廣仁義道德之源開陳二帝三王之治與太祖高皇帝
之大經大法凡創業守成之難生民稼穡之事朝夕講
論以涵養本源恢𢎞智量此我祖宗擇人以盡輔導之
職者其成法具在也伏願皇上監列聖之成規重萬年
之國本講論雖以得人而更憂未得輔養雖已盡道而
更憂未盡敷求天下必得正人大之如宋濓之博聞有
道次之如儀智之直言不阿者使兼講讀之官以任輔
導之責至凡左右供奉之職悉選老成忠慎之人使之
旦夕承弼有善則書有過則諫至於講讀議論之間道
德固稱堯舜而聖祖開創之難前代興衰之故亦當備
述政事固先禮樂而邉境艱危之狀閭閻窮苦之情尤
當備道眀良際遇固當舉以為法而自古姦邪誤國忠
直遭誣之事亦當引以為監典謨訓誥固當日進誦讀
而大學衍義一書甚切君心治體者尤當時奉省覧持
身威重是也而詢謨納諫則當導以畧降詞色養德安
静是也而詰戎治政亦宜勸以稍習勤勞尤望皇上萬
幾之暇親臨試問其人如是輔教則用不如是輔教則
黜一有邪佞雜乎其間則速去之勿使留為令德之累
則一人元良萬世永頼矣况今輔導之臣後以舊學之
恩將有卿輔之望尤宜慎簡於初惟聖明採納幸甚
　
　
　
　
　
　
　
　
　
　
　
　
　
　胡端敏奏議巻一
欽定四庫全書
　胡端敏奏議巻二
　　　　　　　　　　　　　明　胡世寧　撰
　　乞全恩信以處降賊疏(時官江西兵備副使/)
臣以病廢庸才誤䝉擢任勑委東鄉撫捕盜賊到任之初即
因姚源叛賊王浩八等流刼廣信縣係臣所轄地方領兵到彼
隨賊追剿至六月賊平方得回至東鄉行事彼時新縣城池
尚未成立舊招賊黨俗號新民尚懷反側未知的數臣恐驚疑
單身扶病到彼諭以朝廷恩威曉以法度利害誓言舊招不
殺再叛不招而茍有違犯者一依法律處治决不姑息彼皆
感泣告願招回良民共安田里然無奈地方光棍幸災生事外
則誑言賊反内則妄傳兵至以驚惑良民少肯復業後至
七月將盡因賊首艾茹七被提不出萬念玖復行讐刼各
民恐被連累告縣追捕不意大賊首樂庚二陳邦四賈馬
七次賊首樂庚三劉瑞五陳慶六陳慶七胡重一等集黨
拒捕遂行讐殺臣偶䝉提督都御史俞諫取至餘干議事
聞變借領民兵千餘連夜進縣嚴督向化新民將前背
招倡亂首惡及其餘稔惡從亂賊徒次第擒斬其有逃
出嘯聚者又䝉提督軍門調兵勦絶獲功奏報外其餘
舊招新民千數自臣到縣之日皆蟻附軍前聽調殺賊
内有王賽一者原係賊首其居近山頗險其黨原聚頗
多是日全夥來見即被地方光棍火其房屋擄其財榖
本犯守法不敢拒敵次日調彼進賢追賊為樂庚二等
所敗其黨力戰被傷四人被殺十人本犯隨勸賈馬七
將樂庚二等擒送到臣臣又訪得本犯手下賊徒鄒鎮
十一聽招後又曾殺人其同夥賊首楊勝四稔惡丕改
本犯皆自擒送官不敢隱匿又聞賊首艾如七等先被
追捕投彼不納紏彼同亂不從以此各賊勢孤次第就
擒今各賊平後本犯自知平素讎惡不為地方所容自
將馬匹鎗刀首送入官告願充軍逺害臣已呈稟提督
都御史俞諫暫發本犯府城覊候其原舊手下徒衆分
作三處照舊安挿外惟照本犯自臣到後不曾背招今
又自率黨與投首又擒賊犯送官正係節奉恩詔所當
推誠撫恤之人今畏地方不容告願充軍逺害情亦可
憫臣愚伏乞聖明俯念地方曲全恩信將本犯編發稍
近衞所充軍仍飭所在官司不許無故戕害使其徒黨
聞風羡慕以後聽招新民若有避罪逺害自願充軍者
亦聽地方官員徑呈撫按衙門定衞發遣原有産業聴
從變賣隨行一時難賣者責令有司召佃収租三年一
次解彼供給庶幾讐寃可散而地方可安况查降賊収
軍宋時嘗得其用且為地方開此一例使後有劇賊難
除一時請兵未到而州縣之力不足以制者得縁此施
行亦可以少舒地方之急臣又念今地方光棍讎刼聴
招新民不得安挿及誣陷復業貧民不得安生官府畏
其流言挾制彼此異見互相執持不能禁止雖今新民
畏威銜德不敢抵敵貧民負痛含寃無處控訴然恐乆
而不禁則彼積怨難消衆怒難忍或有卒然之變復起
姚源之禍者矣如䝉聖恩特申前詔嚴勑上下官司務
要同心一令自今新民小有違犯依律處治其若再犯
刼殺必行勦㓕不許再招至於地方光棍有犯擅殺新
民及誣䧟平民者亦要依律抵命不許姑息新民舊刼
良民財物既不追究其以前光棍寄騙新民財物者亦
不追討至於各擄妻子必須追還完聚不許隱匿庶彼
各免驚疑各畏法律各斷讐怨而田里可復生命可全
一轉盗亂之區復享昇平之福矣奉聖㫖兵部看了來
說
　　昧死陳言地方利害疏
臣病且死妄言負罪當死然臣死不惜而猶敢言地方
利害者食禄二十年且備員按察職所當言雖死不敢
忘國也伏惟聖明謀及忠計之臣垂察焉夫自古盗賊
之興即當撲滅於㣲若其既乆而多則不得不撫捕兼
行者蓋以情則脅從當罔治以勢則延蔓難根誅也故
如漢武帝以南征北伐之威不能盡殺盗賊及後輪臺
詔下休兵恤民盗賊不見其迹又如漢龔遂當宣帝彊
盛之時下令渤海諸持田器者為農民吏無得問固不
聞其誘使釋兵而盡殺之也向者山東直𨽻河南江西
各處盗賊動輒數萬非我皇上洞明治體屢降恩詔撫
散脅從繼命將帥誅鋤首惡豈能平定如此之易哉其
自古招撫之失有當戒者謂如唐宋金元之季官其渠
帥授以土地假以兵權更或因其懈弛而遂行誘殺見
其䟦扈而復事姑息以是威信兩失紀綱大壞坐致衰
㣲耳若今委任得人撫處有道萬無是失也只今江西
之賊華林碼碯剿散無餘東鄉舊招遺黨尚及千人姚
源或云三倍其數然臣不能實知也其他尚有贛州舊
招之徒新淦初起之衆動皆以千為數至於樂安建昌
等縣亦有餘孽觀望反側未盡消除今以事理言則在
東鄉者皆原被脅從舊日招定之人亦既憤其首惡之
䧟已而助官擒斬矣其他别有違犯者亦皆陸續送官
治罪不敢隱匿其在姚源者舊雖聽招不曾流叛近於
王重七等之殺官焚縣大肆兇惡彼則始憂濫及而有
觀望之罪後求自雪而有助討之誠此二處賊情應議
撫剿之招案也以人情言則今地方大戸自重身家者
懲其往日决不肯與之聨居又有一種豪强光棍始以
助官殺賊為名中以通賊寄贓得利暨後以誣執平民
嚇詐財物為業惟恐事定還鄉則新民告取財物良民
告償人命鄉黨雖安彼獨受罪於是外則胥動浮言挾
制官府内則讎殺復業良民及聴招新民而各誣以罪
使之不得寧居必至變亂而盡行剿殺以㓕其迹此等
之事官府動於浮言各立意見或以為罪或以為功雖
有為地方深計者彼此牽持莫之能禁今民間所苦第
一光棍第二盗賊而兵擾次之為之父母者所以急求
安定以全其生而彼豪民光棍搬居城市方得藝業欲
圖延捱歳月累死平民蕩空鄉土而罪名可掩兼倂可
肆有如置身風渡之中衆皆失色速求抵岸獨為水手
者方傲歌住楫乘時射利而過客不知風濤利害或信
其言以為然其亦可痛也矣今姚源請兵勢當必討固
無容議矣其他盗賊有言當撫者曰彼既脅從聴招已
定朝廷恩信豈可輕失蓋惟待之以誠治之以法嚴禁
光棍不許擅殺以前過惡永不追究再後有犯决不姑
息則彼知一人之罪不累衆人今日之刑非為昔日自
然心恱誠服帖然助順不過鋤治數十人撫治三五月
而事定矣若其誘殺一處則處處驚疑而起當此民窮
財盡之時兵連禍結為之奈何有言當剿者曰今日地
方大户皆欲殺賊衆口同辭以招為誘浮言既不可解
擅殺又不能禁彼固賊耳安能保其上下激之終不為
變哉變則招撫之人獨罪難當矣固不若剿則成敗利
鈍與衆共之地方之禍自彼地方使然也於我何咎此
則撫剿二䇿未有定見之情弊也如臣愚見則謂舊招
者不殺再叛者不招而新起者必撲滅於㣲即此三言
而事定矣故先追賊開化賊勢甚彊二省議招臣獨不
可今在東鄉賊方信服欲臣誘殺心亦未安為守前說
耳然不敢自以為是也特不敢欺隱弗陳以備採擇焉
耳朝廷憫念地方節次差官體勘賊情及羣臣功罪一
時難定蓋由事目繁多文案堆積廵歴難遍於鄉邑採
訪或謬於傳聞又况忠臣或逺或去而又耻於自揚智
士日近日親而又巧於媒孽雖有至公至明必須假以
歲月方得查實否則一時輕信誤聽未免有傷公正之
體以孤忠義之心若前賊勢衆寡賊情向背則早宜勘
報以定撫剿畫一之論庶幾官有定守民有定志而地
方早得寧息耳然臣又慮江西地方之禍不止盗賊可
憂者即今天旱之乆民窮之極赤地千里而水泉亦竭
田禾無収而麥種難下來歲民饑賑救無備省城被火
延燒萬室基地所便盡歸王府債負所責遍及閭閻莊
田所逼民乆立寨三司官員多被鈐束問刑叅吏等事
舉奉成案施行近者買辦漸行於外府搔擾遍及於窮
鄉臣恐不善處則良民不得安生皆起為盗臣下恐有
隱禍多懷二心禮樂政令漸不出自朝廷地方之事益
有可慮者矣臣伏見寧王懿親天資英睿博學多才凡
在朝廷臣子無不敬仰豈有毫髪過議者但由内外臣
僚輔導非法自因劉瑾討衞兵以來威勢日盛而上下
官司承奉太過也臣愚欲乞聖明廣集羣臣及江西鄉
土有識士夫㑹議或於見在都御史俞諌任漢中專委
一員或另推才望服人公忠體國不避權勢不惑浮議
大臣一員前來地方兼任提督廵撫之責假以陳金彭
澤之權使其統御將帥調度兵食激揚清濁易置官吏
興革利弊皆得便宜於前各處新舊盗賊應撫應剿或
先或後悉聽計畫萬全奏聞區處至於光棍害人奸貪
怠政等事悉從禁革其於乆困窮民妙選循良曲加撫
綏早期休養務使安全更乞温詔戒諭賢王益崇謙德
逺避嫌疑遵依祖訓止治其國内官僚而江西三司以
下政務聽令各官照常自行若有事情重大應合奏請
者奏聞朝廷區處不須該府干預更宜嚴戢下人恪守
禁例施舎已責惠及貧民莊田基址悉還原業内臣軍
校等項擅出外府生事者悉令取還再有稔惡不悛及
額外投充者聽令法司提問如例更乞嚴勅鎮撫以下
官員俱要查照欽奉太宗皇帝聖㫖事例凡遇王府發
放事務必須奏准方許奉行違者重治庶幾小民有再
生之望地方無意外之虞宗室有磐石之固九重紓南
顧之憂病廢小臣不勝伏枕踴躍欣頌太平之至
　　申明職掌以安地方疏
伏讀大明律一欵凡國家政令得失軍民利病一切興
利除害之事並從五軍都督府六部官面奏區處及聽
監察御史提刑按察司官各陳所見直言無隱若内外
大小官員但有本衙門不便事件許令明白條陳實封
進呈取自上裁若知而不言茍延歲月者在内從監察
御史在外從按察司紏舉欽此欽遵臣叨任今職已及
二年切見本地方軍民利病有該興革事宜合當奏聞
區處乆具章欵因病乞休不敢煩瀆然恐知而不言茍
延歳月有誤地方身雖罷歸罪則難逭
　　計開
一擬定東鄉里分查得先該總制都御史陳金奏立東
鄉新縣擬割臨川縣五十五都至八十都金谿縣四十
一都安仁縣十五都十八都十九都餘干縣二十一都
二十四都二十五都進賢縣十九都二十都二十一都
各相近地方及擬將該縣白竿廵檢司移立鄧家埠者
蓋以前項都圖地方各離本縣路逺以致居民頑悍不
服勾攝養成驕横致興大盗必須中間立縣就近管治
方保無虞而東鄉立縣必須鄧家埠水次為通商兊運
之所故欲移司於此皆為地方保安長策節經題奉欽
依通行前來除臨川金谿二縣該割都圖俱已割附東
鄉収管外其進賢餘干二縣各該割三箇都分民心雖
願皆被官府占恡不發安仁縣三都人民雖已赴東鄉
當差然猶被該縣邏捉不已以致籍冊難造有誤新縣
之成人心驚疑恐激地方之變人各異見實為難處再
查臨川縣割過都圖中間尚有七十六都六箇圖分七
十七都五箇圖分及七十五都二圖六圖七圖八圖十
圖俱在東鄉先割圖分界内相離臨川路逺不便及有
五十八都一圖四圖五圖六圖八圖十圖并六十都四
箇圖分雖離臨川不逺然隔水三渡常年遇雨水漲延
漫五六七里淺處不能通舟深處難於徒涉必待水退
方得通行或遇乆雨連綿甚至旬月難渡以此人民甚
稱不便皆欲割附東鄉再查得安仁縣鄧家埠先前奏
移廵司處所係是該縣二十都一圖二圖地方止有兩
箇半里不在所割之内今照前地亦在該縣先割都圖
界内非惟安仁越界管此不便若今東鄉無此則無水
次通舟不能成縣節㨿該都耆民里老陳一棠宋相等
連名告稱與先割十八等都人民住居相叅附近東鄉
願屬東鄉縣管轄前項二縣六都二十八里地方必須
割附東鄉先因盗賊未平人民未復又被城市包當里
甲歇家圖利隱瞞查勘未實失於開奏其臨川縣七十
五七十六七十七都人民先赴廵撫衙門告行查勘間
各民已趨附東鄉當差不聽臨川縣管束其餘都圖人
民節次赴臣陳告難與擅准然前過水不便事情累曾
經過遇雨親驗是實再查江西布政司至廣信府并淛
江陸路由進賢北至餘干一百四十里由餘干東至安
仁九十里須行兩日有半而自進賢由東鄉至安仁通
止一百四十五里可省一日之程其遇餘干水隔之時
由進賢南至臨川九十里由臨川東至金谿一百里由
金谿東北至貴溪一百八十里必須四日可到今自進
賢由東鄉安仁以至貴溪通止二百餘里可省二日之
程故今東鄉成縣行旅往來皆出東鄉而臨川餘干陸
路夫馬俱省東鄉既為衝要夫馬繁難里分須多今計
所割都圖俱係殘破里分勢須歸併僅得其半其臨川
縣除前都圖盡割東鄉之外尚有四百三十餘里割之
誠便惟照安仁縣係九江道所屬固稱繁難不肯分割
今查該縣比之玉山縣里分尤少繁難更甚貴溪縣里
分亦少衝要相同亦割都圖凑立萬年固難别議若比
臨川樂平等縣里多寛閒則亦有詞合當為處查得該
縣十里之外即係餘干縣該割東鄉二十一等都地名
梅港等處地方先因梅港近河議割東鄉以作運糧水
次今若東鄉已得鄧家埠不須有此再查進賢縣占恡
未割三箇都圖止離東鄉縣治一十餘里地界犬牙交
錯常年有賊相推有犯相蔽前既養成大患後亦難保
無虞必須割附東鄉其餘干縣該割都圖内除二十五
都十圖人民執願就近東鄉當差難以改動外其餘二
十一都二十四都共一十八里或令免割凑補安仁彼
此兩便如䝉准奏將前臨川縣七十六都六箇圖分七
十七都五箇圖分六十都四箇圖分及七十五都二圖
六圖七圖八圖十圖五十八都一圖四圖五圖六圖八
圖十圖并安仁縣二十都一圖二圖兩半里地方俱割
附東鄉縣管轄及將進賢縣原經奏割十九都二十都
二十一都人民督令遵照成命必須分割不許貪官市
豪狥私占恡其餘干縣該割二十一都二十四都一十
八里地方或令免割聽於附近安仁縣地方量撥一十
八里以補安仁縣割過東鄉之數其東鄉殘破都圖止
照實在人户照例歸併各該稅糧物料隨里分派務在
不失原額深為便益
一擬寛新縣糧差查得東鄉縣分割各縣都圖及臨川
縣北鄉五十三等都俱係被賊地方其東鄉聽撫之徒
原係窮民被脅為盗連被狼兵光棍燒燬房屋見今俱
無生理過活艱難節奉恩詔該免糧差三年至於近賊
良民自正德四年起被賊被兵家口半被殺害房屋盡
被燒燬田地一向抛荒雖經正德七年剿賊之後招回
復業然而兩被賊反重遭劫害又被地方光棍不時誑
言兵至或又乘機誣䧟以致各民累復累逃家業重整
重廢比與姚源避賊居民一向不回不曾重遭劫害者
不同舊歲秋冬賊首樂庚二等就擒地方始平今歲春
夏兵部奏行撫剿定策到縣人心始安各民盡回復業
旋築土墻上搭草苫居住南方土濕不堅随築随壞又
遇饑饉疾疫死亡數多晝夜憂思無能救處幸遇朝廷
寛恩賑濟各民始得存活漸耕荒土稍得収成其間尚
多有夫失婦不能成家有田無力不曾下種者又有絶
民故賊抛荒田土數多無人承種今聞所司一槩派糧
實是無處徵収誠恐府縣官吏畏罪催逼貧弱死於監
追强悍激成他變深為可憂思前蠲免糧差之例理該
自今平定為始其間雖有七十一等都離賊稍逺不曾
全遭兵火家業半存人戸然而因賊用兵常年調集及
今白地戰塲新立城縣多用其力亦合量加寛免如䝉
俯念地方特勅該部計議將東鄉縣五十五等都賊剿
地方不分聽撫復業之民俱自今歳平定招集為始蠲
免糧差三年使得漸次修葺房屋經營家業共享太平
至於七十一等都及臨川縣五十三等都被賊半殘地
方亦乞蠲免今歳糧稅以後追徵如故庶得小民感再
生之恩地方無意外之虞臣亦深念國家經費浩繁常
賦有定豈敢私於所治獨求寛減但念地方難定而易
亂一經用兵勞費叵測惟茲蠲免平定可保小損火益
利害昭然伏乞聖恩俯賜採納幸甚
一擬處東鄉民兵查得見行事例各縣俱該選編機兵
操守地方惟東鄉縣殘破里分人民初復十分艱苦豈
能編充前役然本縣原係賊巢又與姚源相近機兵尤
不可缺查得本縣各都及臨川縣五十三等都原有故
賊絶民遺下田產先曾奏擬賣銀凑立縣治今地方艱
難無人承買乆致抛荒稅糧無辦訪得各處多有貧民
先因盗起投充鄉兵義兵快手打手等項名目在官聽
調殺賊圖支工食銀米度日今既賊平無用此等之人
難令閉口守法如䝉准奏乞查前項田地除有人承買
者仍前賣銀凑造城池外其餘選募前項武勇稍加朴
實之人每人給與二十五畆聽其召佃収租或家小自
種止納底糧本處存留令其本身常充機兵一名聽調
殺賊有犯追奪則此等之人必喜得田而樂於報効惟
恐失田而慎於守法矣量此可得常當機兵數百千名
却免殘破地方人戸編僉其有不足止於分割不曾殘
破里分十分糧多大户量情編補實為地方之便
一擬定廣昌守備查得建昌府所屬廣昌縣自成化二
十三年以來八次被賊流劫殺擄官員三次先因廣昌
不守以致流賊深入南豐南城二縣地方府城震動合
境思逃上累親藩亦為驚恐所損不細查得該縣止有
二十里地方殘破人民寡弱守備甚難先年奏添白水
鎮廵檢司弓兵一百名及輪撥建昌千戸所官軍一百
二十二員名每班六十一員名在彼防守勢寡不敵每
次望賊先奔誤事不淺况查此軍在所每名月支本色
糧米八斗在彼守備又支口糧四斗五升是毎軍一月
通支糧米一石二斗五升一百二十名毎年該支糧米
一千四百七十六石通所食糧官軍每年該用糧米九
千七百二十餘石除本所該収屯糧一千八百六石之
外其餘七千九百餘石皆出有司念今天下腹裏之軍
皆不足用而天下之糧不足以養天下之軍人所共知
况今建昌府殘破地方又令養此無用軍士若不量為
計處民力益窮地方日敝將來之禍尤不可測查得本
所原有屯田三百零一分以後清出軍民侵占迷失屯
田一百六十五分每分皆二十五畆俱坐落廣昌縣地
方其田鄉例每分上者毎年収租穀七十餘石次者収
五十餘石下者収二十五石其田多係原籍在彼住坐
富軍并府城有力舎餘共三百五十六名及原占豪民
一百一十户承種每年坐収租利而出其半息或三分
之一以納子粒六石其清出新田又止折徵價銀一兩
二錢彼既坐享田利影射正差却又另撥在城旗軍在
彼隄備重支口糧月糧因無家小在彼係累聞賊即逃
縻國誤民莫此為甚如䝉准奏乞行本處委官一員將
廣昌縣新舊屯田四百六十六分再行踏㸔高低品搭
美惡均平却將建昌千户所正軍除上運之外其餘盡
撥廣昌屯田正軍不足纔將餘丁舎餘補數聽令収租
自種各隨所便其該納子粒及折徵價銀就與准作該
關月糧免其納官該所委官一員綂領令其常川在彼
操守其若軍餘内有不願者聽令彼處百姓佃種亦免
折徵銀兩就令認當民壯一名比軍常操是每年不過
減徵子粒一千八百零六石折徵價銀一百九十八兩
然可得常操軍士四百六十六名不給口糧月糧可省
官糧六千九百九十石其本所在城餘丁舎餘却令盡
數查出派令每二丁或三丁朋一令其就家恊同南城
縣機兵常川操守本府城池至於跟官守庫并成造軍
器等項雜役量令減省悉用餘丁廵捕養馬等項無用
差使盡令革退不許多占食糧正軍致傷國賦其白水
鎮廵檢司弓兵亦止照舊三十名不必多僉以困民力
臣已照見行事例於廣昌新城南豐三縣各順民情及
相度地勢委官督造城池并照丁糧家道編僉廣昌縣
機兵三百六十三名南豐縣四百六十名南城縣九百
九十三名新城縣七百三十四名各令及時教練及將
各城居民三丁朋一充作義士名色各置器械編立甲
伍每月一操以震揚威武攝服逺人遇警專一守城不
許他調其在鄉人民亦令各隨逺近團結義甲及相度
地勢有高山處置立民寨有險路處築立關隘如遇流
賊來到勢能拒敵則㨿險把截勢不能敵則登高躱避
使賊進無所掠退難善歸自然阻其深入之勢其廣昌
地方至為𦂳要平時止令該所委官與本縣廵捕官將
前屯丁操兵共八百餘名協同操守有警則本府廵捕
官通帶腹裏各縣機兵到彼分布相機截殺庶保地方
再無後患然臣今病癈不能終任恐前數事甲可乙否
前作後輟用心雖勞成效難必地方之患深為可憫乞
勑該部斟酌賜行永為遵守地方幸甚
　
　
　
　
　
　胡端敏奏議巻二
欽定四庫全書
胡端敏奏議巻三
　　　　　　　　　　　　明　胡世寧　撰
　　畧陳治要以獻愚忠疏(時官右僉都御史巡撫四/川)
臣以病廢庸愚遭時蹇阨始憂宸濠繼憂江彬為國患害
致䧟身家晝夜哀思㒺知攸濟今者幸遇皇天眷佑聖徳
隆興下詔求言勵精圖治天下臣民如獲更生萬世奇逢
萬方稱仰凡抱忠懷皆欲獻納况臣首被鴻恩何忍括囊
自利但欲盡言天下之事則職分有拘亦恐煩瀆故敢畧摘
其要少塵睿覽臣聞自古帝王之徳莫盛於堯而其致治之
盛享國之永亦莫如堯史言堯自唐侯特起為帝時年十六
其後享國百有一年今我皇上起自興藩入繼大統即位之
迹春秋之富皆與堯同而聰明仁孝天性之美亦與堯同臣
願陛下修堯之徳致堯之治以後享國之永當過於堯上以
固我皇明億萬歲之基下為天下臣民萬世太平之福此其
至要臣所至願也臣聞人君大徳有三曰仁曰明曰武昔宋臣
司馬光每以是告其君而其言曰仁非嫗煦姑息之謂
也興教化修政治養百姓利萬物此人君之仁也明非
煩苛伺察之謂也知道誼識安危别賢愚辯是非此人
君之明也武非強亢暴戾之謂也唯道所在斷之不疑
奸不能惑佞不能移此人君之武也孔子對魯君問政
亦曰知仁勇三者天下之達德也知即明也勇即武也
史稱堯仁如天仁之至也其知如神明之至也書稱帝
德廣運而曰乃武武之至也其曰聖神者即仁知之極
而文即其英華之發非有二也堯德惟是三者各極其
盛故能致萬邦協和之治以享百十七年之壽臣願陛
下自今清明在躬之始物欲未蔽之時即光之所謂仁
所謂明所謂武者而日存諸念慮之間時省諸用人行
政之際其有不合者即速改之而務求其合日新月盛
將見陛下之仁亦如天知亦如神勇亦如堯之武矣又
何患致治之盛享國之永不如堯也哉臣又聞修德必
頼講學講學必在讀書臣慮陛下萬幾之繁未敢勞以
盡讀天下之書也昔宋儒真德秀作大學衍義一書我
太祖高皇帝知其為帝王為學之要大書兩廡之壁時
睇觀之臣願陛下先取此書朝夕省覽則於政治得失
民情事理與凡奸邪害政之術奸弊害民之事無不周
知矣其他經史則命儒臣摘其切於身心治道者而以
次進讀可也然而講讀輔導之官尤在得人臣見近日
科道奏起臣僚中有先任郎中新任副使魏校有先任
修撰後改同知何瑭此二人者皆氣質温醇學行純正
又有先任編修今陞僉事邵銳行端而潔性直而温臣
愚欲乞聖明將此三人量依原級改置經筵與翰林院
儒臣之賢者同侍講讀日備顧問必能開發聰明輔養
聖德至於賞罰人主之大柄陛下即位之初賞善罰惡
固巳大快人心矣然臣猶願内外逺近視為一體賞必
當功而幽隱不遺罰必當罪而脅從㒺治如内擒江彬
肘腋之患比外擒宸濠之功事亦不易也均當論叙昔
附宸濠以啟禍亂比今附江彬以取富勢之人罪尤深
重也均當追究文臣忠正者既䝉褒錄矣武臣有指揮
牟斌者累因執法以受罪内臣有承奉周儀者不從謀
逆以被殺臣愚妄意如此𩔖者皆宜一體查錄以示公
平正大之體至於誅戮權奸亦宜論其平日稍分差等
庶使後之内臣武臣守法効忠者益知所勸而得勢擅
權者亦不肆為大惡以戕善𩔖而為社稷之憂此則臣
愚過計之甚未敢以為必然也臣又聞孟子有言堯舜
之仁不徧愛人急親賢也今陛下有堯舜之資當得臯夔
稷契之賢而親用之然世卒難其人得如姚崇宋璟者
斯可矣崇善應變以成天下之務璟善守法以持天下
之正昔唐𤣥宗起唐中廢其德萬萬不及陛下然能相
此二臣坐致太平四十餘年近日言官奏起舊臣中有如
林俊楊一清劉忠林廷玉者皆其人也俊雖執古而時
俗或不之喜然其守正之節則真宋璟也一清雖諧俗
而士論或不之歸然其濟變之才則真姚崇也臣願陛
下早致此四人而用之輔弼或部臺要地與今左右忠
良同心夾輔則其所設施所匡弼必大有益於新政而
致太平久逺之效矣其他舊臣雖臣踈逺不能盡識要
皆老成忠正陛下巳允公論之揚而勑吏部遇缺取用
天下稱快矣雖其間萬有一誤舉者吏部更加審擇弗
使再為附勢殃民而巳夫用人如用藥使百良藥之巾
而間以毒藥一味則衆良之助不能奏功而一毒之投
遂致殞命可畏之甚書曰任賢勿貳去邪勿疑為是故
也惟聖明留意天下幸甚
　　奉詔推舉幽隱忠賢以備起用䟽
伏讀詔書内一欵𢎞治十八年五月十八日以後正德
十六年四月二十二日以前在京在外大小官員人等
有因忠直諫諍及守正被害去任降調陞改充軍為民
等項各該衙門備查明白開具事情奏請定奪降調陞
改致仕養病閒住充軍為民者起復原職酌量陞用欽
此欽遵臣有以仰見皇上之心即自古聖王顯忠遂良急
賢圗治之盛心也是以即位旬日之間凡昔忠正被害
之人吏部查奏悉䝉甄錄天下聞風㒺不慶幸以為聖
明一出而悉用忠賢忠賢既枉而復遇聖明千載竒逢
萬世太平之治將自今始矣然其間有一二或因去任
從容而人不識或因被人誣衊而迹未明臣恐一時查
奏未及敢以上聞臣切見正德初年逆瑾擅權之日死
生呼吸一時廷臣莫敢正言雖言未必剴切有如給事
中劉茝監察御史徐鈺二人之奏比衆獨為剴切明快
茝奏傳聞天下稱頌鈺奏隱淪人或未知既而二臣以
黨籍去位瑾誅復用又止各陞知府茝任金華值地方
無事而惟以勸民善俗為務鈺任廬州遇大盗充斥而
實多經畫保障之功然而忠賢作郡公正自持心惟撫
字之勞禮或送迎之簡以致上司不恱而所志難行鈺
則屢奏乞休而得請致仕茝則不幸而遇逆臣潘鵬廵
按誣以貪名劾令去職此其陞改失任之事情也若論
其平昔則臣之與鈺實與知心其人外和内剛不異流
俗至於推賢樂善之誠物我無間忠國愛民之志生死
不移真古忠臣也茝雖未與識靣然聞金華士民皆道
其善政惜其誣枉而言其實愛百姓如妻子處同僚如
弟兄待羣吏如奴僕真古君子也或謂鈺無仕進之志
茝有勸罰之名不宜薦用者臣謂不然夫士君子當羣
奸亂政之日則當求退避遇聖人御天之日則當出效
用出處之義自古然也鈺雖志尚恬退亦豈容其肥遯
於聖明之世哉至於勸罰云者良有司或因公用之難
免而又不忍貧民之聚出乃或勸富民或罰有罪以代
貧民之科率古今循良不免有是也其或假公以入巳
則坐貪以問罪公論國法皆所不容矣其有等避嫌縮
手以保亷名而興革營造一不之為其遇上司有所科
派則依文論户而均敷貧民畧不為處此則自全聲利
之徒非民父母非國忠良也茝之勸罰要皆為公若謂
其有入已之私則士民初無間言茝之平昔决非是人
也夫潘鵬之附逆巳久而嫉忠尤甚其劾劉茝至與張
龍並列今公論大明茝之為人豈張龍比哉其不足信
也明矣又况臺諫忠直之人朝廷舊有陞用之格若或
授以才非所宜之官䧟以法所難明之事使之隱忍得
罪以去而公論不為辨白則後之為忠者亦知所戒矣
臣愚妄謂如茝鈺二臣之孤忠大節雖其才力不堪作
郡猶當改任他職而况其在官各有利民之政其去職
止坐事上之簡哉臣愚誠不願聖明之朝而遺此二賢
之在野亦不忍二臣之忠而不與聖明之簡用也故敢
昧死上言伏乞皇上特勑吏部再加訪察如果臣言不
妄即起二臣置之優閒論議之地使其㕘佐大臣賛畫
朝政必能有禆清明之化如臣挾私妄言甘當㒺上之
誅萬死無憾
　　舉用賢才以安地方䟽
臣聞為政之道以得人為本事君之義以薦賢為忠臣
雖不才敢昧斯理况臣所屬四川地方廣逺西連吐蕃
自古為患南接諸夷不時寇掠至於腹内地方先被流
賊殘破瘡痍未復近年又為採辦大木及取佛使臣在
彼科率騷擾民窮財盡十分難處况臣才弱不堪非得
上下同事一時軍民職官盡皆賢能其何能濟臣竊見
先任浙江左布政使方良永為人仗義而不隨流俗舍
巳為民而不避權勢先任雲南按察使劉麟為郡守而
播循良之譽掌憲臺而嚴風紀之司見任江西按察使
伍文定才力過人忠勲茂著原任山東按察司副使余
祜學有本原而正直忠厚志存經濟而勸勵周詳見任
山東按察司副使蔡天袩材兼文武志秉忠清見任陜
西按察司副使吕和存心正直而憲體嚴明處事公誠
而政蹟眧著此數臣者臣之才力逺所不及又有原任
山東按察司副使胡文璧見任福建按察司副使潘珍
先任湖廣按察司副使陳槐先任四川按察司副使張
思齊見任湖廣按察司副使張鳴鳯原任浙江按察司
僉事韓邦奇見任貴州按察司僉事王瑞之原差江西
清軍監察御史范輅見任浙江杭州府知府留志淑台
州府知府顧璘丁憂服滿知府廖紀戴德孺南京養病
給事中徐文溥主事姜清終養給事中樂頀此數臣者
臣雖不能悉狀其噐識之所似然聞其皆有體國為民
之志皆有修政立事之才與他齷齪自守惟保名位者
不同至於武臣則有在京叅將桂勇亷而有勇信而好
義遼東分守叅將高雲亷勇忠直一時罕比閒住叅將
段錦老成恬退同軰推服小官則有杭州府通判喬遷
亷能有為不受勢囑如䝉聖明特勑該部再加訪察如
果臣言不妄乞將前數臣中推舉一員代臣廵撫容臣
休致或併後數臣遇缺陞補四川地方相應職事使得
各施所藴助臣撫治必能有益地方以寛朝廷西顧之
憂而㣲臣亦得以少逭尸素之責矣
　　急處重邉以安全蜀䟽
臣聞吐蕃為患自古已然故自唐及宋多重蜀帥為是
故也惟我國朝威德廣被番戎率服故國初於羣番之
中取古松州而城之置兵設衛曰松潘軍民指揮使司
以控制羣番而離其交合以伐其内寇之謀以為我全
蜀之蔽誠得古禦戎之上策也然國初松城内外地皆
熟番為我服役故有八郎等四安撫之設有北定等十
七長官之司其南路至疊溪千户所又有鬰郎等二長
官司之屬再南至茂州衛又有静州等三長官司之𨽻
其東路至小河千户所再東至龍州則近至白馬路長
官司而皆受我約東為我藩籬者也暨後承平法弛任
用非人而撫禦失宜熟番多叛而寇我内地戕我軍民
松城四外盡皆讐敵而東南二路僅有羊腸一線之通
左右皆番朝夕窺伺矣故景泰以來添設總兵官都御
史專治松潘然而四川㑹城又設廵撫彼此牽制難於
行事以致舊維州之失竟不能復董卜韓胡之強終不能
制也然彼時東南二路猶皆可通及後事勢稍平去都
御史而分設兵備副使三員一治松潘一治疊溪威茂
又一治茂州以東􁆡底徐塘等堡路抵龍州謂之小東
路而住劄綿州叅將二員分治東南二路逰擊二員往
來於中每歲二八月中松潘緫兵與茂州叅將㑹議一
次松潘兵備與茂州兵備㑹議一次每㑹皆逰擊率兵
與偕而軍威猶振番夷猶畏服也以後因事革去逰擊
𢎞治年間承平日乆都御史潘蕃等廵撫惟以保守為
事以欺隱為能軍殺一番則坐以擅殺激變之罪番殺
一軍則坐以玩寇失機之罪由是官軍垂首䘮氣而惟
扣糧閉口以賂番或棄其兵械而執農噐以為番役矣
由是番人得志日肆驕横每年班軍累死餓死殺死者
十常七八而道途任其邀刼闗堡任其殘破一皆付之
不知邉堡有報則隂中以法問其來使而實言有警則
遏以大杖而使之㡬死後有問則大聲對衆而答言無
事矣不幸而事聞朝廷則隱匿之罪仍付之下吏曰彼
不曽呈報也此前人之善為保守而坐致部臺稱為老
成也此南路之所由以塞而惟東路僅通也近該廵撫
都御史馬昊因人心之憤採衆論之同而奏請大征又
不幸而冒險輕進遂致一敗之眚以廢數年之勞至今
邉人言之皆為嘆息然自是番夷比前稍畏道路比前
稍通不為無效也臣與昊素不相識正德八九年間臣
在江西昊在四川皆任兵備副使皆為地方平賊昊遇
彭澤之知而薦為廵撫五六年間遂至大官臣被俞諫
之忌而嗾其心腹王泰等撥置宸濠奏臣死罪五六年
間䧟為罪𨽻萬死得生今臣幸遇聖明復加錄用昊乃
因罪罷黜然訪諸四川軍民之論則多為昊惜臣亦自
揆才力不及於昊不敢蔽也昊事往矣臣愚竊念四川
之有松潘猶人家之有外藩也松潘之有東南二路猶
人家之有前後二門也不幸前門有火盗之阨而後門
可通救援若惟一門有阨則闔户死矣今松潘南路之
不通已二十餘年所恃餽運之通者惟東路一線耳使
一有警截其東路則應援糧運皆不能達數萬生靈計
日以斃而四川之外䕶徹矣祖宗之重地失矣不可不
為之計也然馬昊以欲通南路而敗今臣復以為言者區
區之忠不敢自為身計而上負朝廷下誤地方也然以
昊之才不能通此路而臣欲通之者昊惟有才常得意
而輕試其所長臣惟不才常受阨而欲善用其所短也
臣自被命以來強疾赴任七月在途每遇蜀人宦逰於
彼者輒訪蜀事比至漢中遇邉人避難於彼者備詢邉
情入疆以來又多詢訪事蓋得其一二矣大抵番雖强
惡而種𩔖各分每寨多者不過千人少者不過數十其
勢不相統一其情雖貪利好殺而猶尚信可馭也惟
其山高地勢險甚而吾人少入其中不能知其地利又
惟大舉征剿則彼聞風驚懼急則相保雖讐亦睦雖順
亦逆而相牽旅拒誘我深入必為所䧟矣就使勝而多
殺彼或逃死而出投外番相合為一或成唐末吐番之
勢則又非國家之利也若專撫之而威不立則泛賞之
給彼以為畏而買求恬不知感而益肆侵侮每歲官軍
餓死累死者反多於戰敗被殺之人往事可監也臣聞
其事要在乎威信兼立撫治兼施而欲威信之立撫治
之善又在乎用人才添兵將更賞罰足財用四者而已
四者既得而撫治得宜臣雖病弱不足以任其事使得
更任廵撫有才力者總督於上諒在一二年之間南路
可通而番夷自戢矣今訪得南路松潘該管西寜等十
七關堡道路一百二十餘里久已廢塞近年兵備副使
胡澧等因番夷信服之勢漸巳修通後因兵部奏改本
官別用不敢任事而又被劾行勘且避副緫兵張傑之
害退居小河人心遂懈仍復廢弛疊溪該管新橋等四
堡道路五十五里止因近年都御史馬昊征剿松潘畨
蠻聚衆要來攻堡諸軍畏怯撤入疊溪城内遂爾廢棄
不久以此而觀南路之復勢亦非難也要在乎兵備總
叅之得人耳臣所謂用人才者其意在是今松潘兵備
之有胡澧蓋千百而十一者也其人亷勇忠信視國如
家愛軍如子莅任五年以來内軍外夷一皆信服其撫
剿亦多成績節巳奏聞惟其為人直巳自信處物多乖
是以同事不合而當道屢劾今其所劾事情臣已勘明
另奏蓋止坐革前撥軍破柴燒磚而失於嚴督致被畨
人殺死一軍擄去一軍耳其餘兵備則皆清修俊雅之
士用於内地任以他官則皆良才或有駿望而用之於
邊則非所宜其若堪為兵備者惟欲膽勇闊畧而有權
變操縱耳人才各有所宜非有所優劣於其間也新任
松潘副使江文敏臣雖不能深知然聞其人亦有才力
至於見任松潘副總兵張傑初任亦可後因交結權姦
錢神得勢職陞都督任加鎮守乃敢公然剥害軍士太
深欺虐同官太甚内軍外夷悉皆怨畔先該廵按御史
蘇恩所劾一皆勘實近該盤糧給事中熊浹查出本官
嚇取在庫糧銀七千餘兩本官又恨指揮程南等首實
其事上下相讐番夷伺隙地方人心幾至大變比臣未
到幸頼給事中熊浹善處行令胡澧復囘松潘撫治人
心始安地方稍寧此事急當為處切照張傑強狠貪虐
交結權要毒害邉民人心痛怨雖照盗糧重例明正典
刑亦不為過然臣聞其勇畧可取則又念其罪廢可惜
况其罪犯革前亦聞聖明御天以來稍知歛戢分守小
河左叅將王偉臣初到亦聞其可分守威茂右叅芮錫
無事可見臣實不知其人如䝉聖恩軫念邉方重地四
川一省安危係命于此特勑吏兵二部計議將胡澧錄
其年勞陞任本司按察使比照先年趙敔陶魯近日吳
廷舉事例令其仍管松潘兵備江文敏若到則乞改任
威茂其見任威茂兵備副使呉希由則乞念其守邉年
勞已深厯官操履無玷而改陞他職或代回本司管事
以均勞逸或將江文敏仍任松潘威茂則另選才力相
應如見差江西刷巻御史朱節或臣先舉養病主事姜清
或另推附近相應人員陞任或暫借原任副使張思齊
一二年以任其事胡澧則令移安綿小東一路更乞量
比先年松潘專設廵撫事例特勑本官兼督松潘威茂
二路待其一二年之間撫處得宜道路盡通蠻夷歛戢
則令其代臣廵撫而放臣終養至於見任安綿兵備僉
事賀寛勤慎篤實尤為可取取回本司管道管事皆無
不可至於武臣則張傑巳與松人為讐不可復留在彼
又恐逺推一時難到或將叅將王偉就近移管松潘芮
錫移管小河各仍舊職張傑或量降職止作叅將或守
備名色或令戴罪殺賊移管威茂皆聽臣節制後或張
傑不能改過芮錫等不能稱任容臣另行奏處或二路
叅將仍舊止提張傑依法重治另推亷勇副總兵或叅
將一員前來分守松潘則地方庶乎得人矣臣以地方
事重得人為急故敢冒死直言奏凟非敢擅為紛更以
撓選法也所謂添兵將者非欲如近歳征潘添調十三
萬之軍也但欲如往年仍設逰擊二員今巳有曹昱一
員矣止望再添一員四川武職惟何卿可用但今不幸
與曹昱皆有疾病如蒙聖恩特勑兵部或將何卿陞任
逰擊或另推陞一員前來與曹昱各選領精兵二千或
正軍不彀則抽選餘丁凑補各待天全高珙事寜之日
令其常在㑹城就糧屯操照依往年舊規不時輪往松
潘廵察以振揚威武使番人慣視帖服後有兵入亦不
驚擾每歲三路兵將相㑹或臣往廵邊皆令䕶從以後
不拘松潘他邉有儆或腹裏草寇生發量其事勢輕重
輕則止調一員重則臣率二員朝報夕發早行撲滅其
與倉卒調兵一時難集以致敵人得志逺遁盗賊延乆
滋蔓者不侔矣或慮添兵則添糧而病民者非也今邉
運路澁每石脚價費三四石之多使其添兵勢強而二
路兼通則糧運所省脚價之費勾食新添二千之軍更
倍矣所謂更賞罰者以賞言首級論功非我國初舊制
也兩軍相敵當先格鬭者手眼瞬息不得差池何暇割
首使其取首則再不能戰而為敵所乘為後軍所争奪
死矣故首非我大勝彼大敗奔逺不能割然割之者多
非殺賊之人而又或殺已降或殺良民或偶得單行之
賊被擄逃出之人而割之多非真功也臣在遼東充軍
見一都指揮連射三人下馬而為奪首級者所擊重傷
回死彼大吏猶然也况小卒乎貧軍奮死殺賊止望得
賞衣食稍足耳豈望陞官也惟論首級陞官故殺賊者
不能取首而得首者又為勢要所奪又或因争首級自
相蹂踐而為敵所敗此邉人之大恨兵戰之大患也臣
昔在江西見他軍以取首為功者多被賊誘殺其脅從
老弱數十争踐割首而劇賊乘之覆軍獲將皆因此故
彼時臣領民兵權破舊格止令先鋒破敵一人賞銀十
兩以次二人各五兩其餘每殺一人賞銀二兩即時分
給不論首級諸兵大喜每戰全勝而量令割首三五百
解騐以與提督紀功了人事其餘横屍滿野推致江流
不令盡割以恣勢要之貪冐費國家之官賞也以罰言
邊例交鋒傷擄四五人即問充軍殺擄十名口以上不
報者止降一級輕重甚是不倫又或兩軍對敵勝負相
當殺傷相抵我軍被殺指名可驗殺彼之人不能取首
不得論功亦問前罪故今邉將惟以退縮保守為事而
鄉民任其殺擄上下相瞞惟事欺隱而其甚者被擄之
人捨死逃回邉堡以其先時失報恐被查究而遂殺之
尤可痛也如䝉聖恩特勑兵部更定賞罰之格惟嚴隐
匿之罪其兩軍交鋒而殺傷相抵不曽割取首級撫按
明知回奏者不問其罪其有失備力所不及雖被殺擄
二十人以下亦不問充軍其若力可敵而不敵雖失四
五人亦問充軍至於兵力相當退縮敗陣及擁衆自衛
縱賊深入而又不能擊其惰歸以取勝者但被殺擄數
十人之上俱問失機其戰勝論功止憑廵撫兵備查審
衆証某人設策某人當先破陣某人殺死㡬人皆聽廵
撫官量情即時給賞銀兩不必論功陞官其有三次設
謀或當先破陣或一起連殺五人之上勇力出衆者方
保陞官其若廵撫總兵失事扶同隱匿不報或冒功賞
其所私者却問重罪如此則庶㡬賞罰當而人心思奮
朝廷亦不致多費官爵矣或此例不可行於各邉亦乞
止行四川地方幸甚所謂足財用者有三一曰軍餉二
曰賞番之需三曰賞功之費四川布政司累年管糧官
未得其人將各邉糧通派各州縣各州縣又通派各人
户以致一州縣之糧有該解七八處一人户之糧有該
納五七倉者又以道逺番截而人户勢難親輸勢不得
不交與里納包與攬頭而或買虗串於官攅及後里納
攬頭官攅侵欺事發監死無追勢不得不累人户重賠
此四川通省之民歲困於邉運而在邉糧餉恒患不足
軍士日無常飽臣今備訪民情道路巳有計處要令各
户之糧止納一倉各州縣之糧止納一處而民運省便
軍餉易足惟待布政司有管糧官即與定畫施行外至
於賞番之物初緣廵撫諱言有此付之不知而盡尅軍
糧後雖官給而亦不勾三分之一其餘仍扣軍糧近據
威茂兵備副使吳希由查報疊溪年例賞番該銀四千
九百餘兩官惟給銀九百五十餘兩茂州該銀五千四
百餘兩官惟給銀一千二百餘兩餘皆軍辦即此可例
其餘也至於有功軍士舊皆奏聞行勘造冊回繳以俟
陞賞或經年不得勘明或遂隱沒而懸賞待士人皆不
信今欲撫治番夷賞番賞功之物皆不可少伏乞聖恩
寛臣文法容臣便宜使臣不避嫌疑多方設法而措置
財物貯邉應用至於屯鹽商稅等事亦乞聽臣革弊任
人而務得實用昔宋臣張浚治蜀有趙開善理財余玠
治蜀以王惟忠治財賦臣雖識陋官卑不敢僭擬先哲
然而誤䝉大朝擢用任當其事安得開與惟忠而任得
其濟也所謂善撫治者大率以信為主决不可失而恩
之與威則並施迭用使我兵備總叅既皆得人矣由是
使召各番寨首令其各報所統番人名數與之定約每
歲賞例番首若干衆番若干或歲或時皆有常數要在
比前總筭稍優以慰其心其熟番為我守堡送糧者尤
當加厚或給口糧或倍常賞慎勿負其勞失其心而使
怨畔至於平日索要官軍接渇過午送路等酒過觜買
路過班等錢一皆禁革不許畨人私索於軍亦不許軍
人私送於畨因而告之曰我歲賞爾爾當為我各守地
方而與我軍和處以拒絶生畨之來擾今後我軍無故
而殺爾番則重問其罪而仍照例倍賞爾番若上道搶
擄或入堡詐勒我軍殺之勿論其若刼我財物殺我軍
人則依我國法必欲斬首示衆由是後有犯者則令通
事告其寨首曰爾寨何人背信作惡爾宜查送出官我
則常賞如故得其人則就顯戮於境以儆其餘其若不
肯送出則絶其常賞其若怨畔侵擾則明告其鄰寨曰
某寨背信作惡我欲征之爾各寨能斬獲一人者賞銀
若干能為我共滅其寨者土地財物皆爾所有我仍重
賞或奏保爾官號彼能代征亦惟按兵把路以防禦之
慎勿與共征以防其詐誘其若不征則我令逰擊二軍
益以各衞所軍坐困之有隙則速剿之仍要撫諭其鄰
寨勿使驚疑决不可深入决不可普征决不可貪功失
信其征也今日得利明日即止一戰得勝再戰勿行使
彼知一人之罪不累衆人一寨之惡不累衆寨而帖然
信服矣彼既信服而又振以兵威啖以賞利使之助我
修堡通我舊路直易易耳南路盡通而將其平日坐觜
架梁要害之處或鑿開或立墩於上使我軍瞭望而更
視其堡小路近者或併之使力全易拒其有舊堡在絶
境之外勢孤難援原無土地人民守之無益於事者則
撤棄之由是使松潘南至茂州茂州東至埧底埧底東
至徐塘以達龍州龍州西北至小河小河西至松潘常
使逰軍往來應援相通絡繹不絶彼出此歸此出彼歸
使不知其多少去留而威益振由是糧運易通而財益
足官軍得糧不費遇畨敢敵而氣益壯循是守之百歲
無虞全蜀得庇矣撫治之策臣愚以為計不出此然必
前四者之備而後可行四者之中用人為要然臣又聞
古之任人必先敷奏以言而後明試以功言雖可用其
功尚難必成言不可用其人决當廢黜臣以罪廢庸愚
誤䝉聖恩擢用委以全蜀重地今不自知其愚冒昧言
此蓋亦敷奏以言也如其可用乞賜採納如不可用甘
當罷黜决不敢貪冒竊祿以誤地方也
　　定冊籍以均賦役疏
臣惟撫民之道要在均其賦役均役之道尤在覈其戶
口然使籍冊之造多弊則户口之報不真大户門多而
巧於欺隱小户丁絶而不與開除以致田糧有宜付而
不付有宜收而不收里甲有偏大而偏小有偏貧而偏
富以後十年照冊編差未免偏累貧民而逼其逃竄弱
者轉而溝壑致傷天地之和強者聚為盗賊致激地方
之變富民買閑貪吏作弊者亦皆因以不得安生矣今
當大造黄冊之年而臣謬膺廵撫之寄節該户部奏頒
冊式及因給事中孫懋底蘊等建議奏行條件又該廵
按四川監察御史黎龍蘇恩各出所見節行所屬俱合
事宜一一遵守外臣今到任以來備訪各處民俗查照
節行事理斟酌通融約成五欵擬行各屬使其易曉期
在必行其間有曰清田糧均里甲處寄庄三事者是皆
前奏巳行臣惟因俗潤色事當便宜不敢煩凟外至於
實丁口清逃絶二事内欲照門以報人丁重役以懲欺
隱又欲將丁門等則添註於今冊絶户虛名開除於後
造是則前來奏行臣愚區區上欲推明朝廷立法之意
而順其土俗酌其民情行法稍為操縱而使法立之易
行革弊稍為勸懲而使弊生之必革志在著實奉行事
湏從宜増損不得不然者謹用條陳上塵睿覧臣又思
今造報得實豈惟十年編差之利以後造冊因之不改
將為無窮之利今次造報不實豈惟十年編差之害以
後造冊因之不改遂為無窮之害使臣於此而不用其
心不得行所志是為不職是孤任使朝廷當加罪黜罷
歸田里使司府州縣官員於此而不用其心不能體所
志亦乞容臣遵照户部奏行給事中孫懋建議事理五
品以下徑自提問四品以上叅奏重治庶各知儆不致
違悞
　　計開
一實丁口節該户部奏行冊式人丁十一歲以上皆欲
報入正圗是豈容其欺隱一丁也今訪得四川土俗人
丁欺隱之弊與湖廣大畧相似與他處大相不侔其
大户或十數姓相冒合籍而分門百十家其所報人
丁不過十數小户或二三門或單門先因無錢使用人
丁巳盡報冊後或死亡或敗絶而里書以其無新丁替
補不與開除以後照冊論丁編差小户多累逃竄以致
民不聊生盗賊易起職此之故今欲盡丁開報民情實
有不堪而反朋比欺隱必用嚴刑追逼有失朝廷子惠
之仁且非有司保障為國之意也今擬令有司拘各里
書并各户長到官各令實報本户門數其有父子同居
各㸑者止報一門其若父老不主家事而兄弟分居又
各有子者各報一門每門不拘巳報漏報各要成丁一
丁上冊仍要實報其家如有父子三人以上田種十石
以上或雖止一二丁田種不多而别有生理衣食豐裕
或有僕馬出入者定為上丁其有三丁以上田種五石
上下父子躬耕足食及雖止一二丁田種不多頗有生
理足勾衣食者為中丁其有一二丁田種不多力耕衣
食不缺辛苦度日或雖止單丁勤於生理亦勾衣食者
為下丁其若貧門單丁或病弱不堪生理或傭工借貸
於人者為下下丁蓋各户分門又有貧富不同故雖大
户亦有下門雖小户亦有上門也報冊實在成丁項下
明註上門㡬丁某人某人中門幾丁某人某人下門幾
丁某人某人下下門幾丁某人某人以後編差大約上
門出三中門出二下門出一下下門且弗編差優養十
年以俟後冊再定其舊管人丁委的死絶者即與開除
不必責其報補庶㡬不累貧民迯竄耳其若隱瞞一門
不報者以後被人告發或因事查出所隱本門人丁幷
本户長一門俱責常當本州縣民壯機兵或附近驛逓
水夫一名以替舊僉貧户之消乏者其本門糧米仍每
年盡派邉倉以困辱之其有隱瞞三門以上不報者本
管里長書手亦罰如是庶幾法近人情之所宜而令易
行罰乘土俗之所畏而弊可革矣如䝉聖恩俯從地方
幸甚
一清迯絶查得各處鄉都迯絶人户每次造冊不敢開
除其先年賣出田産逺年死絶人丁俱留在冊仍作實
在以致上司不知照依户口派出差科多累本州縣里
甲包賠遺下田土或乆抛荒或被有力之家占種埋沒
負累本鄉里甲賠糧有此遺害不便今次造冊合令各
州縣審冊官責令各里老書手各將本里逺年迯絶人户
事産丁口逐一清報如迯户則稱一户某人某籍原住地
名某處舊管人丁㡬丁某人於某年月内見迯某處官民
田地幾畆巳賣與某里某人幾畆該付糧稅若干見存㡬
畆今撥與某人佃種該辦糧稅若干絶户則稱一户某人
某籍原住地名某處舊管人丁幾丁於某年間故絶官民
田地幾畝巳賣與某里某人幾畆該付稅糧若干見存幾
畆今撥與某人佃種該辦糧稅若干逐一清查明白已賣
田糧即行開付其未賣者通計本里迯絶田地若勾百畆
上下則召佃一人立户當差編作正管五十畆以下編作
畸零其人不拘本鄉或附籍客民如客民則於冊内開稱
一户某人某籍原係某府州縣人今佃種本里迯絶户某
人某人田産附籍當差本鄉則稱一户某人某籍原係本
州縣某里某人户丁今佃種本里逃絶户某人某人田産
另户當差而各將所佃逃絶户口事産轉收入户其絶户
田好争佃者量令每畆出糓一二石在倉備賑田低無人
争佃者止令認辦糧差不出稻糓至於迯戶復業不拘
年月乆近其田照冊退還不許占恡絶戶後冊緣此開
除庶幾糧差有所歸著籍冊不致虗報而里甲無包賠
之苦民困亦少蘇息矣如䝉聖恩俯從地方幸甚
　　舉用恬退幽抑官員䟽
臣惟自古聖皇以求賢為急自古忠臣以薦賢為務洪
惟我皇上天錫聰明洞明治體嗣登大寳首下明詔起
用忠良振㧞幽滯即自古聖皇急親賢之甚盛心也臣
雖不才素懐忠義茍有所知敢不陳薦以欽承明詔上
備採擇哉臣切見原任浙江叅政侯啟忠才節素聞卓
然今世之望原任河南叅政秦文文行素優確矣古人
之心侯啟忠年未四十而巳求閒秦文年逾五十而即
休致蓋皆求避於權姦亂政之時今豈容其肥遯於聖
明之世此二臣者宜當起用以勵恬退又有原任徐州
沛縣知縣胡守約賦質強毅遇事敢為因不遂經過太
監求索而被其奏拏至京枉問杖罪夤緣張銳批革為
民况其先任蠡縣拒賊被殺四日復蘇其迹尤異又有
原任順德府内丘縣知縣王瑁一亷自守甚得民心因
不遂鄉居近侍囑託而被其夤緣錢寜誣䧟贓罪革職
既差官校捜其公廨又行原籍賣其家産通止有銀一
十七兩將其父子三人三處監追四年幾至餓死其情
甚苦此二臣者宜當錄用以伸寃抑侯啟忠秦文臣與
之同榜出身胡守約王瑁臣與之同禁日乆以是知之
真切今雖音問久絶然計其年力未衰如䝉聖恩特勑
吏部查訪是實早行甄錄如臣言涉欺罔甘當重罪
　　舉劾方靣官員疏
臣原任四川廵撫今當離任四川方靣官員訪察既知
例應舉劾除副使胡澧之亷勇忠信右叅政曽大有右
叅議徐海僉事王納誨之有守有為先已因事題知不
敢再凟外今訪得四川布政司左布政使沈恩才力過
人而濟之以勤亷直守已而行之以慎卓為一時之彥
堪任一方之責允宜擢用按察司副使歐陽重僉事劉
成德皆有明敏超逸之才劉成德則和易任情而嫌疑
不避是以頗招物議未恊時望宜辯其實而戒以貞量
遷提學或兵備職事以試其才此書所謂燮友柔克者
也歐陽重則險僻為性而偏私是逞忌同僚而誣頼以
贓賄忍昧天理之公附番酋而曲斷與民田不顧地方
之害提人未到而揑作巳到問罪敢於欺㒺委廵不出
而佯為將出遇疾巧於避難此臣數其事而責之宜加
貶抑使其知改剗瑕錄瑜終任噐使此書所謂彊弗友
剛克者也如䝉聖明特勑吏部再加訪實早示勸懲地
方幸甚
　　薦舉賢能官員疏
臣原任四川廵撫今當離任所屬有司官員例應舉劾
除保寜府昭化縣知縣趙慶柔懦無為梓潼縣主簿張
昻貪庸有疾臣已因其告病勒令休致及有重慶府知
府馬文有明逹練事之才而欠勤勵有平易近民之政
而少激昻順慶府同知楊一誠保寜府同知王翊皆正
直有君子之風切實通利民之務潼川州中江縣知縣
余祺重慶府安居縣知縣劉讓璵皆志操崇正威州保
縣知縣鄧浩瀘州納谿縣知縣姚震皆才猷敏達而皆
到任未乆成都府同知安世賢保寜府通判焦思明重
慶府通判郭憲夔州府推官唐經綿州知州尹衮卭州
知州李廷詔廣安州知州汪城眉州判官查仲儒成都
府華陽縣知縣余瓉石泉縣知縣蕭昺簡州儒學學正
田嘉禾保寜府廣元縣知縣陳表江油縣儒學訓導李
良金叙州府珙縣知縣步梁卭州大邑縣典史李注皆
或有守而施為未著或有才而更厯尚淺又或地逺而
考覈未詳臣皆姑行奬勵以待其政成名立未敢輕舉
外今訪得順慶府知府沈良佐循良之政孚恊于吏民
亷慎之操表率乎僚屬通判李時暢歴任有為持身無
玷推官勞傅相理刑詳慎委任勤能夔州府同知歐陽
席志因遷謫而愈勵才以歴練而益充雅州知州范府
才無不宜守無所玷潼川州同知裴偉才識優長操持
勤慎本州缺守合郡保留嘉定州夾江縣知縣程光志
向正而操持慎才識敏而政務脩卭州蒲江縣知縣孫
佐潼川州遂寜縣知縣劉樽皆操持無玷於甲科政務
有恊于民志此數人者衆皆稱賢臣訪是實如䝉聖明
特勑吏部再訪無異量加旌擢
　　舉用將材及舉劾武職官員疏
臣原任四川廵撫節准兵部咨該臣舉用將材及有所
屬武職官員賢否訪察既知例應舉劾除貪虐大肆如
副總兵張傑巳經論劾外今訪得四川都司新任掌印
都指揮僉事何卿屢著忠勇之績卓有將帥之才守備
壩底等處指揮僉事張倫松番衞掌印指揮僉事程南
疊溪掌印指揮僉事鄷爵皆有偏禆之才堪任一方之
責成都後衞指揮使丘岌重慶衞指揮同知李爵廣安
千户所養病正千户周爵新陞行都司掌印都指揮僉
事柳睿成都前衞帯俸都指揮僉事潘武叙南衞指揮
使丁勇皆堪試以軍旅儲任將領者也堪任軍政則有
罷閑署都指揮僉事韓恩以才能被斥而年力未衰緣
事都指揮僉事李昇以亷正被誣而官職未復新任守
備指揮僉事魏武才識甚優建昌衞掌印指揮同知李
俊雅州千户所掌印指揮僉事田金俱才猷可取重慶
衞管屯指揮使蕭鼒催徵獨善蓋皆可用者也至於見
任逰擊將軍曹昱分守威茂右叅將芮錫臣初到任未
知惟聞曹昱得夷猓之心芮錫無科虐之怨猶以為可
用今訪得曹昱才不稱任而名過其實是以征番縱掠
而敗績師律有違稱疾帯軍而囘家地方不顧後雖擒
獲叛逆土官高繼恩等實係因人獲功芮錫庸懦自守
而威信不立以致茂疊之間一路漸塞而不能通疊溪
以北四堡新棄而不能復近雖斬獲叛惡土舎節孝
等亦係因人成事况聞曹昱之年已老芮錫之體大肥
而鞍馬之勞巳皆不堪蓋皆當更任者也如䝉聖明特
勑兵部再加訪實漸行黜陟地方幸甚
　胡端敏奏議卷三
欽定四庫全書
　胡端敏奏議巻四
　　　　　　　　　　　　明　胡世寧　撰
　　陳情乞恩照例請給先世誥命疏(時陞吏部右侍/郎)
臣原任都察院右僉都御史巡撫四川地方係干邊鎮誠
恐新任巡撫未到缺官管理不無誤事咨臣還照正徳八
年二月初二日題准事理務待交替官至日方許離任等因
臣以今職在彼仍管巡撫至本年十二月初三日方得新任
巡撫都御史許庭光來到交代起至嘉靖元年正月二十七
日行至河南地方聞臣父瑢在家病故一時哀痛疾甚不能
赴京先已奔回原籍守制外本年三月十五日欽奉詔書内
一欵兩京文職官員未及三年者俱與應得誥勑欽此欽遵
臣一介草茅叨䝉聖恩厯官三品例得推贈祖父母父母但
臣先留四川暫管巡撫後因聞喪在途未曾到部一時未敢
陳請念臣生本農家幻極辛苦賴臣祖父嵩祖母張氏破産
延師教臣父讀書未遂復以教臣臣母馮氏事父育臣教
臣劬勞特甚臣祖年登八十彼時遇例當得冠帯以家
貧不能為請逾年遂卒至今為恨臣初任推官累臣父
母隨任覆舟大江幾至不救後雖任滿得封臣秩然臣
母不乆棄養臣父祿養雖久先因臣在江西平賊之謀
偏主幸成為主兵同事者所忌乘臣預奏宸濠之釁搆
䧟奏提臣巳赴京投獄而家族仍被追捕臣父彼年七
十有五奔逃受苦百端臣伯母秦氏年八十有四冒雨
奔山驚恐成疾而死臣長子繼年方一十有七先憂臣
在江西被䧟哀痛成疾而死時若死者有知臣母蓋亦
不能安處於九泉也今臣幸遇聖明過加錄用恩出望
外而乃不幸臣父不祿臣疾未瘳不能赴京致臣先世
未得槩受恩典臣負不孝之罪哀痛誠切於心如䝉聖
恩一視同仁特照在京現任官員事例賜臣祖父母父
母應得誥命使臣父早得銜恩入土以告先死於地下
慰其前累之憂逭臣不孝之罪臣一門三代感恩刻骨
子孫世世莫能為報也其若臣身臣妻則受恩無補今
則守䘮未滿不敢濫叨恩典臣以私情冒干天聽罪當
萬死無任戰慄
　　病痼陳言畢獻餘忠疏
臣向以久病成痼陳請乞休荷䝉溫㫖容臣調理痊可
前來聽用臣感恩刻骨亟圗調理奈緣衰朽之極病痼
巳深醫療仄甚自分痊可無期此生無緣得覲天顔負
恩終身莫之能報雖死不能瞑目每念古人既死猶以
屍諫况臣未死何忍㤀言兹者輒因時事有聞敢瀝餘
忠上備採納臣昔於陛下踐祚之初竊效宋臣司馬光
上言人君大德有三曰仁曰明曰武臣竊見陛下臨御
以來子惠黎元洞燭事體仁矣明矣而武則未彰是以
臣工多玩政化未隆邇因大禮之議羣臣執議不合陛
下優容再三而彼激烈愈甚聖心不得巳赫發斯怒薄
示威罰朝野聞之肅然震慄聖武彰矣三德備矣然臣
竊有憂之敢申前說未盡蓋是三德之中以仁為主而
明與武所以成之也故譬諸天地仁則其生成之德明
則其日月之照皆不可一日而無也若武則雷霆時可
一震而巳若震之數或震之過則天下何所容身而天
威亦反褻矣故說者謂是三德仁或可過而明則不可
過也明過則察明猶可過而武决不可過也武過則殘
臣願陛下自今中外羣臣有罪下之司寇責問罪狀明
白輕重誅黜皆依律科斷奸不能惑佞不能移所謂武
也若乃廷辱之以箠楚則恐其間或有心實忠良而體
素怯弱者一時不堪箠楚偶斃雷霆之下遂傷日月之
明而大為天地生成之累矣臣知此事非出陛下本心
實由羣臣偏見激烈之過然而轉播天下書之史册鞭
扑行於殿廷刑辱上於士夫非所以昭聖德之美也臣
願陛下自今謹之於後而已席書以達禮受知陛下親
擢禮部尚書真得古聖王知人善任之體事無容議書
亦不當避嫌固辭矣然恐後有文臣武將才望非書之
比而乃援書為例夤緣結托不由衆推以得倖進者聖
明於是仍許選部言官執奏而追奪之可也其餘新進
英達今雖議禮一言有合而以後難保其事事之皆是
舊任老成今雖執禮一事過當而以後難逆其事事之
皆非聖明於是惟以天地日月三無私之心照臨於上
其言是者從之非者置之其立心行事公者用之私者
黜之無分彼此新舊而先有適莫於中天下之幸也皇
上聰明仁孝親定大禮追崇皇考為恭穆獻皇帝而躬
致廟享尊崇聖母為章聖皇太后而日侍問安陛下之
事皇考聖母巳無子臣父之失皇考聖母受陛下之朝
享亦無卑臨尊之嫌禮義周至確然聖謨下紹以來人
心允愜天意潜孚已致風調雨順時和年豐如昔孔子
所言明王孝治之應災害不生而禍亂不作者其兆驗
矣然而議者欲正兩考之失追改皇伯之稱紛争不已
中外共疑臣非敢謂其言之不然也然竊有見陛下入
繼大統雖由皇考遺體倫序當立然而定策之初朝議
大恊實由昭聖康惠慈壽皇太后擁翊之功既而即位
以來人心永戴實承孝宗敬皇帝聖治之䕃臣知聖心
純孝其於議者之言必有不欲盡行而皇伯之稱必有
不忍遽改者矣臣願陛下明以此意止議者之再言而
消其嫉怨亦以此意釋羣臣之固惑而宥其愚忠要使
兩宫二廟均享陛下之孝而歡洽無間九州四海咸頌
陛下之德而愛戴無疆亦使新舊諸臣和恊於下以佐
理維新之治可也臣愚不能議禮惟聞善法古者師其
意而不泥其事如昔舜受天下於堯廟雖宗堯而其父
未嘗不尊為天子也亦未嘗不以天下養也雖尊其父
為天子父而廟之宗堯㒺敢貳也此兩考之義蓋並行
而不悖也堯崩百姓如䘮考妣四海遏密八音是舜之
宗堯匪徒為繼統之大義而亦順天下臣民之心不忍
忘也我孝宗皇帝之崩也天下臣民罔不號慟如䘮考
妣不幸一傳正德而為權奸所誤天下凛凛然十有六
年之間惟恐孝宗之業有墜其後弗傳也一旦得陛下
以其猶子而繼大綂仁孝同符孝宗而聰明英武尤似
古先哲王天下翕然歸戴如見孝宗也故雖間遇天災
流行百姓寜餓死而不忍思亂時議紛更羣臣寧冒死
而不忍㤀言其心可騐也今若如議者之言而遽改初
稱愚民不知禮義者將翕然懐悲遂謂孝宗無後非惟
聖心不忍聞而天下皆不忍聞也竊聞禮時為大順次
之故昔聖王制禮必因時宜而其事之興革必順人心
縱今議者所言禮也而於人情則未順羣臣所執雖若
為禮其實欲通天下之情也惜其不能以忠信善道感
孚陛下而乃忿議者之創論不合沮陛下之用人無方
至於激烈之過而聚哭於廷巳則非禮不能無罪矣昔
盤庚遷殷本以利國而羣臣不恱胥動浮言盤庚再三
誥諭以口舌代斧斤此殷以卒遷而商道復興盤庚為
商令主也今聞陛下宣諭羣臣不忍盡加之罪誠古聖
王之用心也更若擇其忠誠有識平正不偏者而一體
信任以共圗保民之政而亟行之以祈天永命於萬年
陛下萬世之孝也臣愚昩死不勝惓惓
　　重陵寢斥邪佞以安宗社疏
臣頃因時事有聞具本上奏今又聞中外傳言有等閒
廢小臣逞其邪佞妄圗起用因見陛下孝思純篤追慕
皇考無巳乘機上言陵寢宜遷改葬京師臣愚聞之不
勝憂惕蓋此事利害闗係匪輕誠恐聖心至孝為所感
動一朝改移羣臣戒前執議之過無敢再諫臣愚受國
厚恩義圗死報不忍緘黙然彼執言必以助成聖孝為
名臣豈敢偏見阻執也臣昔聞追崇廟祀之禮未定深
虞聖孝之心未遂上下之志不通致災殃民為宗社邦
本之憂巳述鄙見為陳言治道急務以效愚忠事具本
欲進間繼聞明詔大禮已定而止今欲言此愚誠恐有
未孚敢將前本附上伏願聖明併賜採納蓋臣前奏深
辯追崇之為禮者欲成陛下之大孝也今奏極言遷塟
之宜慎者亦欲成陛下之大孝也成陛下之大孝所以
效臣之愚忠也臣惟皇上一身宗廟社稷之主也四海
兆民之命也而所頼以儲祥䕃福於陛下之身者恭穆
獻皇帝之陵也俗言家之有墓猶木之有根根固則木
常茂而枝葉生生不已根動則木之榮瘁未可知此士
民之家所以重於遷墓也匪徒士民雖古帝王亦然昔
者舜都蒲坂而崩於南廵遂塟九疑禹都安邑而亦崩
於南廵遂塟㑹稽其相去國都各數千餘里後世莫之
敢遷故其子孫傳至春秋時千數百載猶君國子民不
絶此其騐也唐太宗祖墓在長安者為隋留守官所發
動其後子孫連遭武氏安祿山之禍慘不可言此其所
當戒也我太祖高皇帝初塟其皇考妣於今皇陵衣冠
蓋不備也及後富有天下追尊帝后我太祖統天大孝
豈不欲備禮改塟京師以便祭掃然亦曰慮泄山川靈
氣使體不安姑積土厚封備山陵之制而巳見於皇陵
碑大畧可考也此我仁祖之陵既䕃太祖興創大業而
以後未嘗輕動所以固蓄山川靈氣而又䕃我太祖享
國日乆子孫萬世為帝王也今獻皇帝之陵比於皇陵
已䕃皇上入繼大統今亦不宜輕動使之固蓄山川靈
氣而䕃我皇上聖壽萬年子孫萬世為帝王可也昔人
謂死者魂氣升天體魄歸地今獻皇帝立廟京師子孫
歳時祭享其神氣之在天者陟降昭格蓋無不在而陵
寢之在安陸者永為萬世體魄之藏豈宜輕動也况查
安陸至京水陸路程各數千餘里使遷梓宫陸行在途
未免震動舟行則逺涉江淮河漢風波數千里勢非旬
月刻期可到此時聖母聖心懸念何如舉朝臣子驚惕
何如而可輕動也即今士民之家重其父母而欲為子
孫長乆計者只求小小吉地亦嘗經數年不得至於天
造地設山川大聚完美可為帝王宅兆者舉天下蓋不
多也故我太祖初定國都聚天下術士而議者數百太
宗卜藏天壽山蓋自始封燕國至於紹極征討往來閱
歴山川數十年而後得豈易能也有如奉迎梓宫至京
一時難得吉地而經年未得安厝或主司恐以遲慢為
罪而遷就附㑹以未全吉之地為吉而誤國大事將如
之何臣謂陛下孝思誠切或遵奉聖母太后懿德至情
必欲遷塟亦須期以數年之間妙選近京山川大聚十
分全美之地如天壽山比者而後妙選年月日時十分
之吉啟遷皇考梓宫安塟方可無慮也今若如彼邪佞
之言輕率一二年為之萬萬不可也夫隂陽地理之說
從古有之今士大夫之家重其祖考體魄之安為其子
孫長久之計者㒺不精加選擇而或謬為大言謂此小
術不足信者是其愛國不如愛家愛君不如愛身故為
欺㒺非忠實也昔宋儒朱熹窮理致極精㣲乃塟其考
妣異處蓋亦拘於隂陽地理而勢有所難合其䟽論壽
皇塟地至為詳備蓋其知至意誠所發一時淺學之士
或未之及也易曰立天之道曰隂與陽立地之道曰柔
與剛立人之道曰仁與義今姑以塋塟一事言之夫愛
其祖考而慎於安厝者仁也處之合乎事理之宜者義
也然而天有隂陽地有柔剛則隂陽地理能為禍福之
說夫安得不信乎臣前䟽妄言今日急務以孝親為大
以保民為本而保民圗治之道又在擇言官而納諫諍
回士風而變治體以盡復祖宗之舊向使皇考聖母不
崇以至親至尊之號而受陛下之朝享則為卑臨尊於
禮為不順於心為不安此聖心之所以不得巳而必欲
追崇者天理人心之正也天下萬世之公也今則陵寢
巳安不宜輕動稱號巳定不宜再更明詔巳頒不宜數
易聖孝已遂别無不得巳之情矣何乃中外臣工希寵
妄言不已臣願陛下明禁斥絶此軰不許再言而惟君
臣恊恭專以任賢圖治保民為事以求固宗社於萬年
此誠今日急務也臣愚賦性忠朴特受明主之知今既
衰病成痼不能再起供職使非遇事盡言則終身負恩
有所不忍故敢冒死盡言至是也皇天皇考靈神昭鍳
臣言非忠甘受顯戮萬死無悔
　　陳言治道急務以效愚忠䟽
臣荷國厚恩義圖死報在䘮三年每聞時事可憂輒増
哀痛不食惟以禮制所拘不敢上言國事今既服闋即
當趨赴闕庭面陳得失又以疾病不能中心自悼寢食
靡寜臣又自傷病廢之乆志慮之昏修身治家尚多自
愧更言國事人其謂何况臣所欲言者實違衆議中外
一聞必皆切齒以為阿附求進是匪徒目前之有險禍
而將來身後之受惡名百世而下非遇大聖大賢至公
至明之見終有不能自白者矣臣是以欲言未敢輾轉
多時然又思臣痼疾天廢人所共知可無求進之嫌而
區區犬馬之誠實有寜受惡名險禍而不忍負恩緘黙
者故敢昩死為陛下言之竊惟今日聖治急務以孝親
為大以保民為本商書曰今王嗣厥德㒺不在初立愛
惟親立敬惟長始于家邦終于四海孔子曰夫孝德之
本也又曰孝莫大於嚴父其論明王之以孝治天下則
曰生則親安之祭則鬼享之是以天下和平災害不生
禍亂不作孟子曰孝子之至莫大乎尊親尊親之至莫
大乎以天下養是皆言孝親為大也書曰后非衆㒺與
守邦又曰民惟邦本本固邦寜又曰天佑下民作之君
作之師惟其克相上帝寵綏四方我皇祖聖訓有曰凡
古帝王以天下為憂者惟創業之君中興之主及守成
賢君能之又曰憂常在心則民安國固蓋所憂者惟望
風雨以時田禾豐稔使民得遂其生如風雨不時則民
不聊生盗賊竊發豪傑或乘隙而起國勢危矣是皆言
保民為本也臣聞陛下至孝之心根於天性即位以來
累欲尊崇皇考聖母而惑於衆議未能早定臣想陛下
孝思純篤每當入侍聖母之時痛思皇考在逺三年不
得躬致廟享聖心哀慕廹切必有抑鬱于中而上通于
天者是以天為感動時出災異以儆聖心而孝治之應
漠然未彰者事由羣臣見禮不明而執議僣差聖心於
是蓋亦過於謙讓而少貶明决矣是以即位之初大風
肇變而至于今亢旱之極洪範咎徴曰僣恒晹若曰䝉
恒風若是也臣謂此事在聖心獨斷之而已早定之而
巳在禮有曰為人臣者殺其身有益於君則為之况于
不殺其身以益其君乎就使追崇稍有不合乎禮陛下
為親羣臣為君寧受失禮之名而使陛下得全聖孝之
大以成孝治之美不亦可乎况此事出乎天理人心之
正合乎天下後世之公萬無非禮可議者臣請得而明
辯之夫謂追崇為非禮者不過謂陛下入繼大統為孝
宗皇帝後不得復顧私親也臣聞近古帝王有生前無
子而明立親弟之子為太子以承繼天下且預為其生
父立後者漢成帝之於哀帝是也有生前無子而擇立
從兄之子為子以儲繼天下者宋仁宗之於英宗是也
有生前無子而選育孤逺之子為太子以親授之天下
者宋高宗之於孝宗是也有歿後親子夭疾其後策立
親兄之子為子以承繼天下者漢安帝之嗣和帝是也
有歿後無子其后迎立從兄弟之子為子以承繼天下
者漢靈帝之嗣桓帝是也是皆如民間無子立嗣者然
不得顧所生父母固也陛下與之皆不同矣我孝宗皇
帝有子武宗已授之天下十有六年今陛下之立乃因
武宗晏駕無子又無親弟羣臣遵奉祖訓兄終弟及之
義推考天叙以皇考興獻帝為憲宗皇帝之第二子孝
宗皇帝之貴介弟不幸先日上賓陛下乃其嫡子也於
是上請昭聖慈壽皇太后懿㫖稱武宗遺詔以迎立陛
下是猶今武臣世襲長房無子則次房繼者然此自皇
祖聖謨宏逺預立此制以息争端其意在武臣則重在
立功之祖在朝廷則重在創業之祖非為嗣世子孫私
立後計也故今士民之家無子皆得立嗣而獨武臣之
家不得私立者以聖制有定也然則陛下以堂弟繼堂
兄而有天下稽古中朝未有其事未有其事則追崇所
生亦未有是禮而可以義起矣中庸曰非天子不議禮禮
運曰禮雖先王未之有可以義起是也昔衛出公不父
其父而禰其祖孔子欲正其名而曰名不正則言不順
今必曰繼世即為父子陛下當稱孝宗為皇考而不得
考其生父若使當時興獻帝在世則當立興獻帝矣其
亦當考孝廟而不得考其所生乎此其事理必不通矣
論者或又謂皇考初封藩國未嘗一日臨天下不得稱
皇帝者則又有說焉傳言武王追王大王王季文王不
以卑臨尊也今皇考聖母不尊以帝后之號而受陛下
之朝則為卑臨尊矣其心安乎且太王王季文王舊皆
諸侯亦未嘗一日臨天下也我皇考以憲宗皇帝之愛
子孝宗皇帝之介弟𤣥德昭聞於天下乆矣屬者武宗
頻遊九廟缺享天叙人心皆屬皇考皇考上賓乃屬陛
下推厥天源陛下因為皇考之子而得承大統也顧不
得比於太王王季文王追尊為皇帝者何歟况昔孝廟
之於皇考友愛尤篤近者尊號之稱又出昭聖慈壽皇
太后之懿㫖陛下尊奉慈訓既隆所生而益感所自由
是日嚴孝廟之享益隆昭聖之奉臣知兩宫二廟均享
陛下之孝而懽洽無間矣何不可之有或又拘於興國
之稱者則又不然夫今天下一統也父子一家也大明
一綂之内又有興國皇帝者何居此其事理又不通矣
或又拘於興國立廟者則又不然孔子曰吾不與祭如
不祭今皇考止有陛下一子而逺立廟於數千里之外
其降享之際不見親子孫一人在列能無含淚而不食
乎陛下高處九重萬年將至何日能一躬致孝享乎且
昔親王無後者皆得祔享太廟也今皇考有陛下為天
子顧不得别立廟於皇城之内者何歟此其事理又不
通矣大抵先王因時制禮各各不同今只以追崇一事
言之昔者舜受天下於堯禹受天下於舜一也禮言有虞
氏宗堯是不追崇其父瞽瞍也夏后氏郊鯀是追崇其
父伯鯀也天下後世固不以舜為是而禹為非亦不以
禹為孝而舜為不孝也今之議禮者乃欲拘一定之說而
不顧天下之大計何歟書曰蓄疑敗謀故臣謂此事惟
在聖明一下明詔早定之而巳固不必復牽於羣議也
亦不必追咎夫羣臣也夫羣臣為此者心非不忠而欲
沮陛下之孝也蓋其始議之時方追慕孝宗之德而傷
其無後故先有為後之說置於胸中而一時見偏議定
乃遂真以追崇為非禮而惟恐或䧟陛下於過舉其心
實忠於陛下忠於孝廟也及後再議復議舉朝人心蓋
以追崇為是者過半矣然而衆相顧忌懲宋濮園之議
槩以執前議者為忠直變初議者為逢迎乃遂翕然一
口而莫之囘非其本心也一時保名固位之心重而不
敢違衆也或以能辭官職謂非固位者非也蓋名與位
相須從衆則得名今雖暫退而輿論可以復起違衆則
失名今雖得用而衆怒難犯後有險禍隨之矣此忠臣
體國者之所以為難也正德十六年冬臣在四川歸途
遇給事中張翀嘉靖元年春臣奔䘮抵家遇郎中夏良
勝主事張大綸皆與之極論追崇之當禮欲其達諸當
道以將順陛下之美而君臣契合以共成天下之治不
知其言達否也夫將順與逢迎不同君所行是而人臣
順承其志以成就其美者將順也君所行非而人臣迎
合其志以求媚其心者逢迎也二者情事不同忠邪所
由以分也孔子曰君子之事上也進思盡忠退思補過
將順其美匡救其惡故上下能相親也今臣所憂者陛
下聖孝之美羣臣失於將順恐陛下緣此盡疑羣臣而
不之信上下不能相親以共成正大光明之業此實羣
臣之罪也然而所壊者陛下之國事也所害及者陛下
之子民也於羣臣何計焉昔宋神宗勵精圗治一代英
明之主也惟以議新法不合而舊臣相繼罷去乃致時
相誤引匪人以壊國事先儒程顥謂新法之禍吾黨激
成之則亦當時舊臣偏執不能委曲致君之罪也然而
宋業遂衰致為神宗盛德之累臣念及此不覺痛心故深
願陛下毅然早定尊崇之禮而釋然遂赦羣臣之失使
各安其位而責以開誠布公講求救荒弭亂之策而急
行之此誠今日急務也蓋自羣臣執議不通而陛下孝
思哀切之際内臣將有順㫖而得用者矣外戚蓋有希
恩而市寵者矣言官間有忤㫖而得罪者矣自古忠臣
愛君必憂其漸臣不敢避禍而不言也昔者漢唐宋之
季其致禍敗各有所由西漢以外戚之過寵東漢李唐
以内臣之漸横而皆言路之不通宋以奸相用事而言
官朋比為排異已以蔽主聰明而固其權三者不可不
慎也其奸相言官則多文臣也故自古文臣亦有奸謾
誤國者矣内臣亦有忠勤體國者矣非謂内臣盡不可
用也但文職在外而有奸惡則易知知則易去内臣在
中而有奸惡則難知知亦難去故文職如裼外華體之
服有㸃汚則人所共見見而日數易之無難也内臣如
貼裏近身之衣有垢弊則人所不見必湏服之者自覺
雖覺而欲易之恐有切膚致害而顧忌多難難去之禍
則有不可勝言者矣又其富侈成俗而一家人之用度
過於文職大臣數倍有餘則其取於人也必多而民易
困窮此其所當戒也臣願自今文臣内臣職任各遵祖
宗舊額而各選老成忠正者為之各欲時察其忠邪而
於内臣尤加慎檢一有奸佞竊權者混於其中則急去
之而改用忠良則可無前代宦官之禍矣國朝外戚遵
奉祖宗舊制自來不曽典兵預政前代外戚之禍無可
慮也然而分封漸盛則天下財賦有限而不能給民力
易於困竭書曰四海困窮天祿永終不可不慮也况聞
先朝外戚絶無封公者萬世而下乃謂外戚封公自陛
下始臣愚誠不願有此議論以為聖德之累也中庸言
尊位重祿所以勸親親陛下所行亦九經之道也然而
親愛之固欲其富貴富貴之必欲其乆長其若親愛之
過富貴之極而為國耗蠧為人指斥則非乆長之道也
故臣願如張鶴齡者聖明聽其讓而仍舊爵以成就其
美親愛乆長之䇿上也公爵止令終身而不世襲次也
著為令典以後不許攀援為例又其次也自古人君之
德莫大於從諫其失莫大於拒諫尤莫大於罪諫臣罪
諌臣而不幸偶至於死則其失又有不可言者矣我皇
上天性聰明聖德宏厚本心樂於從諌是以即位之初
凡科道有言無不嘉納然此時科道多係正德末年依
阿受賜取容於江彬而緘黙固位致䧟他官忠諌得禍
而莫之救正者也新政之初大臣失於奏黜此輩不知
認罪而乃混諸忠直肆意多言言或涉私忠良被枉聖
心明如日月蓋巳燭其言之不實而心之非忠者有矣
近二年來言者發於忠赤多切事理間有風聞偶誤者
蓋亦不多也陛下因前言者之多妄乃併後之言者而
厭聽之是以嘉納不如初政之多更或因是而得罪者
有矣近聞一二言者過當其罪不能無也朝廷暫下之
禁獄以懲其㒺然恐言官因是奪氣而以後忠言日少
則非朝廷之福也亦恐天下後世因而誤傳陛下有不
納諫之名也故臣願陛下早開釋之以責其後效而巳
其先降黜者收復之而巳臣又聞近者南京兵部侍郎
席書以達禮受知陛下親擢禮部尚書不知事體者或
相驚訝以為不由衆推廷臣或有執奏書或避嫌固辭
審如是則益煩聖慮矣臣與書未嘗識靣然昔見其雲
貴災異之疏漕船誌書之作固巳知其才猷出衆矣祖
宗朝固嘗親命大臣今陛下因其才而授此職允恊公
道何嫌之有廷臣執奏者或恐後有文臣武將才望非
書之比而乃援書為例夤緣結托不由衆推以得倖進
者耳臣謂後日萬一有此選部言官執之而已聖明納
之而已今如書則無嫌可避正宜聞命不俟駕而行以
急報明主之知不宜牽纏誤事也臣惟言官不可不擇
而其言不可不聽臣願自今科道官特勑吏部博選内
外郎官中必欲其忠直公正明識治體者奏改為之三
年之内考其敢言忠諌有益舉刺得宜及廵按在外激
揚興革有益地方者留以久任超擢卿佐等官如祖宗
朝故事其雖敢言而言或不切於事體或過於激烈易
至觸忤者則遷改内外相應職事以保全之後仍記其
忠直覈其後效而量加超擢其或當言不言或挾私妄
奏及廵按不職者明奏降黜務使言官皆得中正之人
陛下於言之善者則擇賜嘉納而見諸施行其不善者
亦曲示優容而置之不問要使朝廷多得忠諌之益而
君父不受罪諌之名可也皇天聖祖既以中國疆土暨
億萬生靈而付陛下矣然則保民也者實陛下今日之
急務臣昔聞陛下龍飛在途惜民財力惜民田禾朝野
播聞無不欣頌及登寳位以來愛民之心無日不存仁
民之政無日不舉凡遇災傷稅糧不惜蠲免凡告民飢
帑銀不吝賑濟陛下保民如此可謂至矣然今江淮以
南赤地數千里民飢至於父子夫婦相食所在餓殍疾
疫死者不可勝紀若莫為之救者何歟或謂數年以前
内臣鎮守剥民膏血至盡以致如是固也然自陛下臨
御以來鎮守剥削如前者少矣無乃臣等文職各以私
巳營利為謀而無體國為民之心所致也臣觀近歲以
來士風大壊而政體大變文臣不敢自言陛下不得而
知也臣愚昩死敢遂言之今天下親民者郡縣守令也
總督郡縣者藩臬二司也廵察二司守令者廵按御史
也數者設官皆以為民也祖宗舊制惟廵按一年交代
囘奏至今不改其餘藩臬守令則皆乆任而責其成功
𢎞治以前皆然也今則遷徙不常矣是故春為知府或
僉事於南秋陞副使或叅議於北來春則又陞叅政或
副使於東西矣甚者初陞右布政使憚逺不行在家稍
候三二月即改左而之近矣到任未及三二月即望轉
而京堂矣由是一歲之間往來道路如織月日過半其
能在任㡬何至於進士為知縣者亦惟持守三年有薦
即取事在承上而不在恤下也故今藩臬守令皆過客
也其視地方凋弊若見驛舍之損漏誰為之修也視生
民之飢困若見驛馬之疲瘠誰為之恤也舊時責之以
興水利勸農者不屑為也責之以積榖備荒者不屑為
也至凡覈户口均賦役除盗賊抑豪強等事皆不屑為
也乃惟廵按批問狀詞或委勘事情則禀其意而亟為
之虗實輕重惟視彼所欲聞而報上耳誣枉固不恤也
往時廵按秉權太重行事太過先朝考定憲綱一書以
為矜式其與三司知府等官相見各有定禮也其職任
事務各有定欵也今則藩臬守令皆不得專行其職而
事皆禀命於廵按矣甚而廵撫固位者亦不敢專行一
事而承望風㫖於廵按矣相見之際知府以下長跪不
起布政以下列坐隨行甚者答應之際皆俯首至膝名
曰拱手而實屈伏如拜跪矣至於審刑議事考覈官吏
之際與奪輕重皆惟廵按出言而藩臬唯唯承命不得
稍致商確矣一有剛正不阿可否其間或專行一事者
豈惟廵按惡之衆皆疾之或隂註以數字之考語或明
摘其一事之過失而劾之退矣由是布政以下皆以作
揖為名日候於御史之門而無暇各行其政甚者公文
往來皆必親逓而布政使方岳之重按察使外臺之長
乃躬任舖司兵之役而不恥矣彼為布政者則曰我姑
卑巽數月則有京堂之陞矣既為都御史廵撫則又曰
我姑謙遜數年則有部堂之擢矣不然則劾隨之能得
此乎由是内外大小官員皆以持循保位為賢而慷慨
任事者為不謹忠正之人因是而黜者多矣孰肯體國
憂民而為之興利備患耶此今日致民飢困所由也今
使大臣有如富弼之賢者陛下委金萬鎰使之馳往地
方賑救欲發倉廩則倉廩素空也欲買糧食則米榖絶
無也欲勸大戶則大户自不給也欲知飢民實數則守
令素不究知也欲委官則無實心行事者而或差占於
廵按則不敢承命也一人耳目有限將如之何哉不過
公文行下而造冊報上曰賑過若干而巳其生其死誠
不能知也此今日之飢荒實不能救而後日之飢荒所
當急備也聖祖所憂盗賊竊發豪傑或乘隙而起者此
正可憂之時也臣惟曰囘士風變治體而皆復祖宗之
舊此今日救民之急務也然此事大臣不敢獨任也惟
聖明張主於上而已何者臣僚昔皆陞速今緩其陞則
怨怨則謗御史先既權重今抑其權則怒怒則劾謗與
劾大臣之所深畏也今日職位退亦可矣而歿後議及
贈謚則又以有無彈劾為應否由是浮沉保名者恒得
志體國任怨莫之敢矣臣故謂保民今日急務在聖明
張主之而巳蓋能保民則天眷益隆宗社可永皇祖考
享祀於萬世陛下萬世之孝也然其本則又在陛下修
德講學以作憲天之聖也謹身節慾以固齊天之壽也
此二者近臣必言聖心已知而臣不敢多議也惟持守
之為難耳㑹子曰人之將死其言也善臣病勢日亟常
恐一朝痰厥壽命不乆聖恩終身莫之能報是以力疾
盡言至此也陛下憐臣愚忠憫臣疾苦而早賜得休以
終餘年臣之幸也其以為狂妄而罪黜之亦幸也若必
欲起臣上道則衰病不堪必死於道路矣臣惟一子貧
弱不能逺收臣葬惟陛下哀憐
　　弱病不能趨詔懇乞休致䟽
臣久患痰火極弱行不能百步立不能片時兼以心神
虚怯眼目昏花遇事慌張出言蹇澁常時氣鬰不通身
欲顛仆或時欝散不止氣如暴亡是以不能供職效用
自為副使及陞今職中間一謫再興十辭永允頃丁家
難今服闋因疾不能赴京陳情乞恩休致荷蒙恩㫖容
臣調理臣感激思奮調理不痊自分此生無緣上答中
夜哀思遇時多事乃瀝餘忠乃陳三䟽自知身如病馬
既蹶難興言比鳴鳥旁聞皆嫉直欲報恩於垂死而他
顧不遑豈圖基用於將來而公議有犯乃今十二月初
三日忽准吏部咨該本部備題奉聖㫖廖紀胡世寜姜
清都行取來京用欽此咨臣欽遵施行臣聞命驚惶即
欲趨赴奈緣病困日乆逺行驟難試一登舟而近出即
連數疾而速還尚冀調理少痊不覺延捱多日恐稽召
命以速官刑憂惶日積痊可無期竊惟自古忠賢難逄
聖主况今遺老皆昔困於權奸之久幸今得遇聖明之
知豈有不願仕進無故推托者蓋其他則或憂人忌而
避禍不行如臣則實由天廢而痼疾難起懸望闕庭感
戀徙切伏望聖恩垂日月之照而幽隱不遺擴天地之
仁而疲癃是保特降綸音容臣休致明勑吏部示勿復
用以便臣安養之私以免臣冒進之咎臣得以未死之
年感陛下再生之德日同野老含餔鼓腹而歌咏太平
時學緇流稽首焚香而祝延聖壽臣無任激切祈懇之
至
　
　
　
　
　胡端敏奏議巻四
欽定四庫全書
　胡端敏奏議巻五
　　　　　　　　　　　　明　胡世寧　撰
　　陳情乞調閑散疏(時官兵郡左侍郎/)
臣久患痰火極弱不堪任使先歴内外臺及陞吏部已
嘗十本具辭頃丁家難服闋因疾具本乞休荷䝉恩㫖
容臣調理繼䝉取用不能起程又行具本陳情復荷聖
恩温㫖勉留臣感激思報即欲强疾赴京奈緣困於炎
暑苦於疾暈未能動履欲候秋涼起程間忽准咨欽䝉
聖恩陞臣兵部左侍郎咨臣欽遵到任臣聞命自天感
激無地惟兵部司馬之官侍郎尚書之佐時或當署掌
部印有事或當出總邊疆須得才猷出衆徳望服人年
力精强邊事熟練之人方可運籌帷幄折衝樽俎上佐
聖明以選將而練兵嚴内而肅外賞必當功而冒濫不
容以蠧國罰必當罪而姑息不行以誤事也如臣庸陋
萬不及此豈堪斯任况臣年雖未届六十而病容衰朽
已過七十之形心雖圖報萬一而陋學迂疎適為輿論
之鄙兼恐不時病發痰或驟壅而言不能出口有妨奏
對氣或驟鬱而行不能正履有失朝㕘既為班行之玷
以負聖明之知臣是以展轉籌思進退難處蓋今聞詔
不起則臣方命之罪當誅使後任官不稱則臣誤國之
責尤重故今部咨一到臣已扶疾起程前来外奈臣病
軀沿路服藥到京恐遲而兵部事嚴員缺不容以久曠
抑恐到京疾病纏綿才力短淺不能稱職有孤恩命罪
當萬死故今不避煩瀆昧死陳情伏望聖恩特念本兵
重寄憐臣衰病殘軀别選賢能代臣陞職放臣還鄉休
致終老餘年或乞調臣南京部分使得就閒養病臣得
以其本等職業之餘或遇時事當言不避艱險盡誠獻
納以圖報於萬一臣以私情累干天聴不勝戰慄
　　乞定孝思早發宸㫁以安世饗疏
臣䝉陞職取用至京本月初六日朝見出門見羣臣奉
㫖往看世廟前道所宜初七日謝恩羣臣㑹議前事臣
以病弱不能逺行且未到任未敢隨衆看議今初十日
到任以来始列常朝聞前㑹議本尚未批出深恐孝思
未定聖心久勞衆議惕然臣有短見亦敢冒陳以助孝
思之萬一臣惟世廟之立本以義起不當援古曲証直
須論今事勢所宜耳若如何淵近奏欲開廟道直通祖
廟街門出入驟聞體面似好而於事理情勢不便有六
蓋聞神宫監碍路當拆太廟䕶牆樹木亦有當伐者是
皆祖宗原為太廟建植已定推恭穆獻皇帝孝敬祖宗
之心必有所不忍陛下體獻皇之心敬其所尊亦有所
不安一也異日神主入廟必經太廟門下輦臣子不得
全其獨敬二也以古者事亡如事存推之恐獻皇帝平
日神逰出入必經太廟門不無有所敬忌而不得自便
三也廟成之後聖母聖心遇時追慕或欲往敘家人禮
一瞻廟貌必須駕出午門再出端門轉入祖廟街門經
過太廟門甚有所不便四也以諸司職掌所載婚禮推
之則陛下後日聖子神孫立后册妃奉先殿廟見之後
理當次謁世廟亦須如前連出午門端門經過太廟門
亦有所不便五也隂陽俗忌本非正論然人臣為家則
拘而為國不言則亦非臣子愛君如父愛國如家之心
也凡隂陽家建立宫室忌前路直衝亦忌斜界故如大
明門前離正陽門直路方闊不逺而兩傍横路甚長今
不知廟道直南西並祖廟街地步㡬多若拆舊房直進
恐路狹長有犯直衝之勢欲避舊房曲入則又恐犯斜
界之勢六也若如禮官原議従後往南轉東折旋而入
則於前數者事情皆便矣臣初聞立廟在逺恐陛下不
得親祭致其如在之誠繼聞立廟在内恐羣臣不得陪
祭致其奔走之敬後聞立廟于此上下議同神人協應
已為盡善盡美止惟廟道不通祖廟街門耳二廟本微
不同所宜各道出入推獻皇帝孝敬謙抑之心必不欲
其事事比隆太廟我皇上立廟初心本欲求安獻皇帝
之靈而使其上合祖宗之心下合萬世之論子孫世世
享祀無間亦非欲其事事比隆太廟也彼淵議如奕求
勝不已國家大事豈容聴其舉棋不定哉中庸孔子稱
武王周公之達孝而曰敬其所尊愛其所親事死如事
生事亡如事存孝之至也陛下日新聖學體念此數句
則孝思過半矣或謂此事重大聖心若猶有疑則宜内
啓兩宫聖母之心上告九廟皇考之靈躬至廟門謀及
卜筮必于羣議有合洪範稽疑所云是之謂大同而身
其康强子孫其逢吉矣今若止依三二人之言而欲輕
動祖廟相干抔土株木非惟祖考之心不安而天下後
世臣民之心皆不安也伏願皇上俯察羣臣早定孝思
早發宸㫁以速世廟之成以奠萬年之祀則陛下盛徳
至孝協于臣民光于祖考建諸天地而不悖質諸鬼神
而無疑百世以俟聖人而不惑矣臣以病廢庸才誤䝉
簡用感恩刻骨冒死前来今若遇事不言恐孤聖徳謹
昧死陳其區區非敢附衆取容亦非敢立異求名也惟
聖明採納幸甚奉聖㫖這事已有㫖了該部知道欽此
　　陳言邊務情弊疏
臣以病廢之餘叨任本兵之佐其於宣大二鎮及陜西
三邊事務不曾經歴畧無一知不敢妄言若夫京左遼
東一帶則因往嵗平賊江西預奏宸濠之事被忌功都
御史俞諫佐逆御史潘鵬等百計搆陷誣臣死罪投繫
錦衣衞刑部都察院左府連禁十有六月編發遼東瀋
陽衞充軍首尾四年以是於彼地方軍務情弊耳聞目
擊頗知一二嘗費心思為彼私畫而未敢出言不意今
日皆臣本部職務也雖其間有數事不係本部掌行者
然臣與各部卿佐比肩事君同心體國人臣之義知無
不言不敢避嫌緘黙也謹以所見應處事務條列于後
其最後一事頗涉機密伏乞聖明自行斟酌行止不必
該衙門抄議以傳泄其事驚動人心其餘二十四事乞
勅該部再議施行
　　計開
一在京編發遼東充軍之人俱監在府半年有餘積至
二十人方差一官一舍管解其所差官舍先揭債銀四
五十兩使用幹差本利倍還而又欲多取肥家皆出此
二十人之身軍犯臨發經歴司既打送行大棍二三十
官舍領解出城沿路停歇逐日弔打使其痛苦哀號親
隣送者皆不忍見為賣房産揭債銀隨路追送軍解沿
途守等每五七日纔至通州一兩月纔至山海闗必欲
足其取盈之數内有竊盜充軍者放令墟市掏摸財物
以與之其間軍被打死軍妻被姦者不可枚數其軍到
彼不乆多死無益邊衞竊恐别府解軍亦有此弊乞賜
禁革再有犯者必加重治
一京差伴送貢回使人官員經過遼東一帶全無紀律
約束每百十人或三二百人擁至一處堡站官先失預
備使人到彼因無車馬供給任其留住三二日出入空
城畧無禁忌或忿將房舍損壊或故將門牕燒爨或自
用粗木鞍橋將馬脊打破或管解官唆令將馬尾割與
囘京賣銀一過三汊河使人竊認小路即將官馬騎従
小路徑行超過三五站故將馬匹騎死丢棄路傍官府
畧不經意甚損國威亦耗邉馬且被使人熟識道路益
輕邊衞入寇無忌事非小失合無今後使人往来宜令
伴送官分定班次每五十上下人為一起每起預將名
數報知前路堡站預備供給脚力使人到彼即時應付
打發前站已過報知後站方許次起使人起身到彼亦
就打發不許暫留經過地方仍要撥軍嚴整隊伍守門
䕶送使彼嚴憚不敢傍覷再有如前損壊馬匹房舍及
超路徑囘等事嚴禁重治庶壯國威免致輕侮
一軍政莫急於馬舊聞有禁官馬不許兩人並騎亦不
許婦女騎坐及䭾載他物切見遼東官軍全不惜馬所
闗料豆私賣食費不以喂馬致馬瘦損該管頭目畧不
㸃視而又不分男婦出門半里即便乘馬或將䭾載薪
糧行李逺行重壓而又騎一人在上以致馬易倒死虧
損公私今宜行彼將官嚴加禁約如有坐視不禁或指
此為名因而科害軍士者許撫按守巡官㕘問究治
一彼處原無驛遞止是各堡輪撥邊軍馬匹在堡走遞
號稱擺堡馬無奈鎮守分守等官各有親識伴僕人等
及各衙門公差人役日逐往来不絶多討馬匹騎坐及
䭾載行李下程馬易倒死負累邊軍買補更又嚇要管
堡官多斂窮軍財物供給酒饌必欲豐盛致令邉軍苦
不可言合行彼處撫按守巡官各堡站每月給與印鈐
格眼簿二扇將輪差馬匹編號書簿仍定與公差人飯
食品數令其馬匹挨次均撥即書格眼内其公差人用
過食饌品數亦令填註格眼循環弔查敢有多勒馬匹
供給者即行懲治其非公差人並不許私給濫與
一彼處鎮守總兵太監朝廷原給與令旗令牌以備臨
陣督戰之用旗牌所至即同詔勅官吏迎伏無敢違慢
有等無知官舍謀跟鎮守聴執旗牌其人名目即自號
旗牌鎮守官或令出外營辦私事亦稱旗牌所至凌嚇
官吏詐勒財物弊不可言如欲差彼齎銀邊堡糴糧報
納必與一軍帖以㸃軍為名旗牌一至守堡官股慄驚
懼即將軍士應支月糧扣留在倉准作糴買上納之數
却將原銀送還原發衙門更斂窮軍財物饋送旗牌以
免降禍其害人如此合無行彼禁約今後鎮守官非真
臨陣督戰不許擅出旗牌以䙝天威其公差人出外非
真執欽降令旗令牌者不許冒稱旗牌敢有違者官聴
撫按官㕘究公差人以矯詐論罪不許容情姑息
一聞先年遼東將官皆令馬軍下馬囊沙繫腿以習健
步是以遇敵馬傷即行步鬭進能尅敵退可全生以後
馬軍不分逺近沿路騎馬再不肯下走百步雖穿帶盔
甲亦不慣耐常令馬䭾以此馬易疲瘦遇敵馬傷不能
行走多被擒殺今宜行彼將官如舊操習騎馬逺行必
欲上下每騎十里下十里以節馬力以習健步庶㡬如
昔遇敵馬傷即能步鬭進可尅敵退能全生不為小補
一遼東城内原設分守副總兵一員西備長安等伍堡
牆外朶顔等衞逺人時日難離而又東備靉陽等六堡
邊外建州等衞逺人聞報赴援往囘七八百里山路險
逺緩不及事徒多走死馬匹合無行彼鎮巡等官従長
計議於東邉一帶城堡相度酌中相應處所添設守備
一員在彼常守或止添逰擊一員往来巡察防備庶免
遼陽守將顧此失彼臣又思遼東為京師左掖宣大為
京師右掖於彼三鎮各添養士馬萬餘以慣習戰陣一
可備邉威敵二則京師或中原有事緩急得以調用不
為無益
一聞遼東往年良將如郭振髙雲者皆㢘勇惜軍邉人
信服守邉數年畧無毫失唯彼抗直不能承奉當道以
得薦揚不得顯用今皆死矣不可再得今聞彼處將官
除却永楊鎮之外張銘王道畧可其餘或非將也舊任
逰擊林睿沈毅有謀行軍有紀㕘將孫棠頗有巧思善
處邉事皆曽勝敵立功而又頗能守法知恥不甚科虐
論理不宜閒廢孫棠曽與臣同繫禁獄彼不知臣甚肆
輕侮臣非與之私厚亦不念其舊惡也
一自古將材難得而起自行伍慣歴戰陣者尤為難得
今彼處邉軍衝鋒破敵者既拘例不得報功而斬獲首
級者又被勢豪奪去不得報陞官級至於指揮千百户
間有謀勇可用者又或家貧不得營幹管軍管事以顯
其材以是將官起自行伍真能禦敵者不可再得今宜
嚴勅彼處鎮巡官公心體訪指揮千百戸中間果有謀
勇出衆家貧不得差遣者務要公心選任管隊把總掌
印備禦等職至於勢豪奪功買功之弊尤宜痛革而行
伍士卒果能衝鋒破敵或斬獲首級者務要實報功次
使其得陞官職與前選任指揮千百戸俱令積功漸陞
品級以備將官之選則在邉將領可得真才而緩急有
備矣妄意此法或可通行各邉
一先年京差賛畫㕘隨到彼勢焰薰灼邉人凜凜總鎮
官既奪邉軍血戰所得之首級以與之報功衞所官又
尅邉軍忍死所待之糧銀以為之宴賞且又聴之乘其
馬役其人鞭笞呵叱如待囚隸彼為國家出死力者俛
首喪氣不敢言其中心哀怨何可言也故昔宸濠之討
調軍遼東人皆踴躍思欲南降向非天命有定北軍至
彼大事去矣皇祖聖訓所戒賞功不當久則禍生者蓋
㡬踐之甚可畏也今後此輩不宜再遣有欲去者賛畫
官則送本部面考方畧㕘隨官則送彼處巡按面試弓
馬如果謀勇可取者則分彼邉堡當先破敵退縮者如
古莊賈即行軍法以折其驕悍之氣以責其報效之實
果有謀勇出衆真立戰功者就陞彼衞職事使其在彼
積功漸多陞職漸崇以備將官之選方為有益妄意此
法亦可通行各邉
一先年各衞堡備禦及千百戸把總等官鎮守官差遣
各有定價令其借債買求往彼蒞事不久算其科斂足
勾還債本利即便取囘另差一官及本官使用另差一
處皆有定價凡客商借與銀兩即隨本官至彼守取是
以坐損軍士㡬不能生今合行彼撫按官痛革前弊鎮
守官同心體國於前各項職任必以才選再不許出錢
謀幹其有借債及借與者照依吏部聴選官借債事例
重行懲治庶可少救貧軍之苦妄意此法亦可通行各
邉
一遼東軍職犯罪該調南方衞所者到彼官少既得安
閒尊貴又得易選軍政實是置之樂土而彼皆戀親戚
墳墓不肯逺離况彼生長邉方慣習邉事比之南人到
彼者不同合無今後此等官犯止令巡撫便宜量罰邉
糧或合降級就彼差操免其調衞既得俯順人心又可
填實邉衞聖恩若念其祖功不忍盡降則止降其本身
以後子孫仍襲祖職亦不為碍妄意此法亦可通行各
邉
一先年禁伐近邉樹木以制敵馬之衝突不為無見惟
遼東各邉敵人止是潜進搶擄多被蔵伏樹林内苦於
瞭望不見以致失事與他處事情不同合無行彼查勘
果如臣言聴其斬伐不在禁例
一廣寧至海州一帶路途每年夏秋水淹報傳應接為
所阻隔甚為害事宜行彼撫按守巡官計議東西各従
三㲼河兩岸起手外開五丈之河可以洩水可以限敵
可以通舟而即用此土内築五丈之塘中髙禁車如北
直𨽻之制則馬步之行無間而邉場之守益固矣其濬
築之法宜於二月集夫三月興工計丈分役其濬必深
其築必崇每年止開數里遇雨即止来嵗繼之期以數
年方成則人不勞而事易舉其土籃鋤掘宜學南方置
造庶得用力少而成功多也
一遼東各邉之人止是搶奪人畜比之西北各邉頗為
易禦然今地震等項災異甚多恐有他虞微聞口西人
多有在彼妖言惑衆者先雖敗露擒獲猶恐餘風未殄
宜勅彼處鎮巡官密切用心訪察禁治務絶後患既不
可疎虞誤事亦不可驚張激變及濫及無辜
一彼處軍糧常缺每年奏討户部常賦有限不能多給
合無倣古常平劉晏之法選差通達有才部属官一員
前去管糧令其每月預報米價貴賤每嵗預報田收厚
薄如其豐收米賤之時户部那借官銀數十萬到彼多
糴米穀貯倉量用一年糧銀可糴三二年之食以後三
二年却將彼處應給糧銀那用别處所省甚多蓋亦治
家通融之法也但其糴糧全要差官立法簡便革弊嚴
明慎不許減價掯勒難收以致靠損屯軍妄意此法或
可通行各邉
一遼東地土廣衍沃饒最宜稼穡但彼人少不能開種
或恐開種即便起科為累耳今宜查比北直隸欽奉太
宗皇帝聖㫖事理聴令彼處官軍儘力開墾永不起科
但得彼地廣種多收米穀價賤緩急發銀到彼賤買即
得其濟矣妄意此法或可通行各邉
一古遷豪右填實塞下非忍勞民不得已也今南方發
彼充軍人犯多係窮兇極狡一方民害或死罪奏減之
人朝廷憫其一身之死減發充軍不知此輩到彼即逃
衞所反受其累而又累死軍解及買娶軍妻無辜三二
人尤可憫也今後此等罪犯宜令原籍官司務要審解
其真正妻小而家属隨行供送者不必禁絶其該永逺
充軍者即令當房解發到彼俱給與有力軍職之家作
為軍伴責令收管以絶其逃就令為彼開種田土以替
出原役軍伴别項差操要在得彼人積漸多田積益廣
邉備漸充不為無益妄意此法或可通行各邉
一遼陽等處倉厫弊不可言蓋由管屯都司衞所官員
各欲私收屯糧㡬分勒令倉官虚出倉串前後倉官多
被累死遺下子孫流落在彼貧苦不能度日只得附倉
近住亦皆包收屯糧挿和虚假後官憐憫只得聴容以
是出納增減為弊不一倉廩日虚邉軍受害管糧分守
官或髙坐付之不知或明知不忍查究今合行彼従實
查出前犯者量行寛貸以全其生後犯者必行重治而
置之法庶以後倉官免於累死而屯軍納糧不致多收
戰士食糧皆得實恵矣
一聞先年都御史王翺在彼總制十有餘年措積糧餉
不可勝用今後巡撫有缺宜選才能濟變心誠體國不
避嫌謗資淺官員止陞僉都御史或照先年王詢事例
止以寺丞等官領勅巡撫一般行事使得便宜措積糧
餉練習軍士識拔將官慎固疆圉待其年勞頗深加陞
副都再深加陞右都一如王翺故事在彼久任不為無
益妄意此法或可通行各邉
一遼東地方原設分守㕘議一員分巡僉事一員分地
管理詞訟及查革奸弊覈實功罪等事舊皆山東布按
二司輪差年深官員到彼守巡近時官員遷改不常年
深者到彼即陞而後代者經時未至地方常致缺官理
事合無今後遼東守巡官員就部銓註仍帶山東職銜
在彼常管夫久任則賢否易知而重難事務無所推避
於地方有益不淺
一彼處生員資性𩔖多聰敏而驕惰不肯力學蓋因無
提學専管考試不常進黜不公或先考退者夤緣復進
以是人無勸懲今北直𨽻地方廣濶學校數多一提學
常年巡考亦恐難週合無添差提學御史一員總前二
員一員専管京西以南直至大名府一帶一員専管京
東直至遼東一帶庶㡬教有常職材必多就邉人出身
文科者兼習邉備武事不為無益
一彼處原設衞學禮部奏准一衞二衞一學者正附生
員各二十名是比縣學三衞一學者正附生員各三十
名是比州學四衞以上一學者正附生員各四十名是
比府學彼處生員原不食廪止將正學挨次充貢後因
禮部失火舊巻不存近被直𨽻提學御史洪範朦朧奏
革正附名色挨貢不明又被廣寧在城四衞及在外右
屯一衞共五衞一學生員甚多向學頗衆每年考送科
舉常五六十名正該比依府學正附生員各四十名先
年撫按節次奏添禮部因無原巻失查舊例止增十名
比依州學是與他處三衞一學者多寡不倫且孤邉人
向學之志乞勅禮部斟酌仍照原設衞學奏准事例衞
學生員仍復正附名色使其附學優等者考補正學正
學年深者考充嵗貢而廣寧等五衞一學仍照舊例正
附生員各四十名比依府學一年一貢庶彼邉人知勸
向學而人材益衆矣
一遼東原附山東生員亦往山東應試者以海道之通
而地方相隣也今海道不通五六十年聲勢邈不相聞
矣每科生員猶赴山東應試路出山海闗西至京師往
南復東纔至濟南往囘路程六七千里又皆陸行比之
南方舉人赴京㑹試者勞費尤甚以是富者能往貧者
遂絶中舉之望實可為憫乞勅禮部計議合無順天府
鄉試每科量添中式五名就令遼東生員赴京應試實
為便益
一今遼東災異之多臣竊過慮往年劇賊劉六劉七齊
彦名李隆楊虎等倡亂流刼横行南北直𨽻山東河南
地方其敵殺官軍攻屠城邑殺人不可數紀而全家被
殺者蓋亦多矣事平之日不知法司何見全其妻子今
劉六二子劉仲倉劉草包兒者年皆二十有六矣原發
開元城内失記遼海或三萬衞充軍不知在否其人幼
皆狡賊異常其劉草包兒所以得名則因初生失母用
草包裹丟棄野外數日不死乃復收育其迹頗異昔元
末韓山童妖言被獲其子韓林兒得脱復與其黨劉福
通等倡亂割據遂不可遏古人除惡務本良以是也况
先民間謠言劉六劉七齊彦名皆不死逃命其屍獲非
真雖事未可信然今二雛在邉窮困無賴或其惡氣所
鍾乗其年少英鋭復起叛心而或妖言者挾之賊寇者
得之因以擾亂地方不可不計伏乞聖明宸㫁選差能
幹官校一二人齎駕帖逕往開元責彼守將密捕解京
斬首以絶禍根而齊彦名劉七等子孫有充軍他處者
一體查實施行則亦古人防微弭亂之䇿也如若聖度
寛容不屑計此則臣過慮妄言亦乞置之不問不必各
衙門抄議以傳泄其事驚動人心奉聖㫖該衙門知道
　　保養聖躬疏
臣少經父母多疾頻嵗調理兼臣元稟極弱素多疾病
年二十有七因臣父疾逺聞不真憂疑損性又值醫誤
遂成痰火奇症至今三十年間無日不病無時自保以
是於病情醫藥經驗頗多不敢輕忽蓋人稟氣厚薄甚
是不同醫之用藥亦當因人而異故如宋髙宗稟賦充
實每疾必以蠲毒丸推蕩之而愈其子孝宗偶疾髙宗
賜服前藥講官史浩亟以人參丸易之者蓋恐其氣弱
不堪迅治此雖一般帝王均受天命其稟氣不同亦有
如此至凡節欲保養氣弱者尤宜百倍加慎臣又聞醫
疾者於貧賤之人則無所敬忌可得而詳問其病原以
是用藥易中於富貴之人則多所敬畏不敢詳問其病
原而惟憑切脈切脈乃試病之一方不足以盡知病也
以是用藥易誤今只以感冒一事言之輕重不一凡草
野之人或因衣薄或因饑餒或乘勞後氣弱為風寒所
侵久而身熱氣喘不能飲食動履者傷寒也初發一二
日宜表汗三四日宜和解或有夾食當兼消導者氣厚
之人汗解即愈氣薄之人汗解後猶須調理多日方得
完復若解散不能延至七日後則治法多端必費調理
此為重病富貴保養之人多無是也其他輕疾或因當
風坐卧或因輕煖脱衣一時冒寒又或當夏冒暑皆為
感冒其病即發有身熱惡寒有不身熱而止畏風寒其
身熱重而稟氣厚者汗解即愈身熱輕而稟氣薄者止
宜用藥升散其不發熱而止畏風寒者或止加温煖或
畧致勞動亦能自解是皆不須發汗又有感冒後鼻塞
咳嗽或身微熱或身不熱皆名傷風身熱厚者亦可汗
解其餘皆不須汗止是聴其痰嗽數日邪従嗽出而自
散矣此皆不廢飲食起居不論貴賤勞逸之人皆有之
又有一等安逸之人或因飲食停滯或因心勞火動或
因七情所鬱身亦發熱或惡寒有似感冒而實非感冒
者當以雜病治之不宜發汗蓋發汗易傷元氣稟厚者
不覺稟薄者宜戒春夏猶可隆冬氣閉之時則尤宜慎
重也臣初至朝見敬畏之過不敢仰視天顔然聞聖體
生長南方與北方稟氣粗厚者不同近聞偶致違和臣
亦冒風痰嗽先註門籍在家初聞頗憂繼聞羣臣具本
問安節奉聖㫖朕偶感風寒已就平復臣心私慰今初
一日出朝始得隨衆至左順門問候乃聞聖躬始能進
膳則前此進膳尚減不勝憂惕深恐醫藥表散或過不
無畧損元氣以致完復稍遲今願皇上慎重服藥止是
節飲食慎起居將養數日則自完復矣尤願此後精選
内臣中性資忠實明慎曾多疾病經試醫藥者三二人
使之多看醫書究明醫理専以保䕶聖躬稍遇違和即
許大臣日至便殿候問起居藥食與醫商量調治則聖
躬常保安全而萬夀無疆矣臣聞古之大臣常欲其君
身之强固君徳之清明故設師保之官師以導之教訓
保以保其身體為義則其職固然也臣荷國厚恩叨任
卿佐唯以愛君如父之心不能自已冒進此言非敢為
是以䙝天威亦非假是以希天寵也如䝉聖明俯鑒臣
愚特將此奏留中省覽不必批出幸甚
　　忠益疏
臣以病廢庸才誤䝉聖恩録用强疾来京途聞陛下日
御經筵勵精講學臣為宗社生民喜幸無限舟中無事
日取舊讀經書擇其切于治道者試為講義三章到京
之初即欲封進然思陛下天縦之聖乙夜所觀儒林妙
選之臣經筵所講豈其少此而臣為此冒瀆豈不取笑
天下得罪公朝以是躊躇未敢今臣又思昔言野人有
食芹而美思獻王室者豈為王室無芹而欲為獻蓋區
區忠愛之誠不能自已也臣之愚誠實亦𩔖此故敢以
獻伏願皇上萬㡬之暇特賜省覽終篇如其切於治道
更乞留中垂意若係妄言非忠批外擬罪臣愚甘當重
黜謹開另封進呈御覽講義三章
　　　大學一章　　書經一章　　易經一章
　　計開講義三章
大學一章秦誓曰若有一个臣㫁㫁兮無他技其心休
休焉其如有容焉人之有技若已有之人之彦聖其心
好之不啻若自其口出寔能容之以能保我子孫黎民
尚亦有利哉人之有技媢嫉以惡之人之彦聖而違之
俾不通寔不能容以不能保我子孫黎民亦曰殆哉唯
仁人放流之迸諸四夷不與同中國此謂唯仁人為能
愛人能惡人這是大學傳之十章曾子釋治國平天下
臨了這一件大事都不説别的只説要與民同好惡而
不専其利者蓋人君好惡不與民同則失了人心便壊
了祖宗天下流到子孫禍猶未已所以治國平天下𦂳
要在此一著此引秦誓之言乃是指出兩箇當好當惡
的人秦誓周書篇名乃秦穆公悔過作此以誓戒羣臣
也㫁㫁誠一之貌休休易直之貌技謂有能彦是美士
聖是通明彦聖謂有徳秦誓言若有一箇大臣只是老
實一心別無他技能本事其心平易正直其度量寛而
有容見人之有才能如自已有的一般歡喜見人之彦
聖有徳不獨口裏説他好其中心著實愛他處甚於口
之所言這箇大臣能容得天下之才徳如此人君識得
此人而信用之則能保其子孫黎民尚亦有利尚是庶
㡬不敢執定之詞蓋子孫得他保則能世世為君黎民
百姓得他保則得箇箇安樂所以有利然非這箇大臣
一身能如此也由他好賢樂善薦得天下許多有才徳
的人都来輔佐朝廷行好政事立好法度子孫世守不
變所以能如此也又有一等大臣自家非無智能技巧
但是他立心虚詐不一不能休休有容所以見人之有
技能者則媢嫉以惡之媢是忌嫉亦惡也見人之彦聖
有徳者則阻絶人不許薦他使不得通達於上這箇大
臣不能容天下之才徳如此人君不知而誤用之則不
能保其子孫黎民亦曰危殆蓋子孫之殆則不能保其
位矣黎民之殆則不能保其生矣此亦非這一箇人便
能致此也蓋由此人妬賢嫉能阻遏得善人不許進用
其所以引用布列庶位者都是他一様的奸邪小人互
相䝉蔽君上顛倒曲直正人被排逺去無敢在朝指言
其過者以是任他私意行事蠧政害民雖傳到子孫手
裏還是他引進的人一向得用一翻過了又引一翻都
是這様人盤結䝉蔽住了雖有一兩箇正人得進朝来
被他衆口誹謗同説不好人君亦自難辯雖有英明之
君一時辯得亦被他人衆把持住了亦難張主以此子
孫黎民之禍有不可勝言者矣前代人君坐此累其子
孫凌夷敗亂者不可勝紀大學引此見得前一様能保
子孫黎民是所當好的天下之所同好也後一様不能
保子孫黎民是所當惡的天下之所同惡也然又慮此
媢嫉之人奸深計巧多能結交彌縫以自媚於人主左
右不忠似忠不㢘似㢘人君或蔽於私意識他不破或
牽於姑息去他不得故又謂唯仁人放流之仁人即仁
君也蓋獨是仁君至公無私故於此媢嫉之人不為私
意所蔽能早識他不為姑息所牽能決去他雖其罪惡
未著未忍殺他然亦放逐流竄之將他逺置四方蠻夷
之地不與同居中國蓋恐其近則投閒抵隙夤緣復進
以妨賢而病國也此正古語所謂唯仁人為能愛人能
惡人者如此蓋能惡人者謂能逺去此媢嫉之人不為
子孫黎民之害公天下之惡而惡之也能愛人者謂能
去此惡人則能保全善人使得安心輔佐以為子孫黎
民之利公天下之愛而愛之也故曰民之所好好之民
之所惡惡之此之謂民之父母臣按先儒朱子有言小
人為惡千條萬端其可惡者不但媢嫉一事而已仁人
不深惡乎彼而獨深惡乎此者以其有害于善人使民
不得被其澤而其流禍之長及于後世而未巳也今之
言者乃徒劾人貪暴等事而捨媢嫉不言其故何歟臣
又觀秦穆公乃周末一箇强國諸侯其人有何足法但
此篇説話説得君子小人之情狀利害極是明白痛快
故孔子刪書存此於百篇之末以垂訓後世曾子傳大
學又引此於十章之末以為萬世治國平天下者之昭
鑒也臣切見我皇上臨御以來内無聲色貨利之慾外
無戚近私昵之蔽而惟一意脩徳講學勵精圖治孝養
均於兩宫憂念存於百姓誠不世出之仁君也今惟鑒
此古訓試察在朝大臣有能薦賢而又喜人薦者即秦
誓所言前一等人也宜當信用有不肯薦賢而又怪人
薦者即秦誓所言後一等人也宜當迸逐惟此一事最
闗治亂惟聖明留意天下幸甚
書經一章惟辟作福惟辟作威惟辟玉食臣無有作福
作威玉食臣之有作福作威玉食其害于而家凶于而
國人用側頗僻民用僭忒這是周書洪範篇周武王初
得天下訪問箕子以治道箕子推衍大禹洪範九疇以
告之也洪大也範法也謂治天下之大法也昔者大禹
治水功成天與神龜出於洛水其龜背上所列文數有
九大禹聖人黙契天道因而則之以為九𩔖示萬世人
主治天下之大法故曰天乃錫禹洪範九疇箕子推衍
至此上言六三徳一曰正直二曰剛克三曰柔克者蓋
言人君因時制治有是三者作用不同皆所以納天下
臣民於皇極者也然是三徳非人君自操威福之柄則
不能用故此言唯辟作福唯辟作威唯辟玉食唯獨也
辟君也福謂凡與人以爵禄使之得福也威謂凡治人
以刑罰使之可畏也玉食猶今言珍羞盛饌也蓋獨是
人君受天明命為天下主則可以賞人之善用人之賢
而與之爵禄使之得福是謂唯辟作福亦獨是人君則
可以討人之罪黜人之奸而治以刑罰使之知畏是謂
唯辟作威至於玉食亦獨是人君居天下之上則可以
享天下之奉而食用珍羞尚膳是謂唯辟玉食臣謂大
臣也大臣則不可有擅作威福僣用玉食者故曰臣無
有作福作威玉食使大臣而有擅作威福僭用玉食者
則英明之君終必覺察而討其罪故在大夫必害于而
家在諸侯必凶于而國大夫稱家諸侯稱國者蓋古之
大夫如今武職然多是世禄家傳僭亂則滅其家故曰
害于而家諸侯如今公侯伯之𩔖多是分封有國僭亂
則滅其國故曰凶于而國人謂羣臣側不正也頗不平
也僻不公也若大臣有作福作威玉食而君之不覺則
凡在羣臣因見大臣作得威福可以趨附他求得官禄
免得禍患遂皆靡然従風隂懐一種不正不平不公之
心立為一種不正不平不公之論以顛倒是非混亂曲
直而蔽主聰明排斥忠良以隂附權臣之勢為禍不淺
下而小民亦皆倣傚成風過分僭用而不可繩以禮法
此言人臣僭上之患如此臣觀自古人君不能總攬威
權不覺威福漸移臣下而致失祖宗之天下者多矣然
考虞書舜典篇載舜命九官兩咨四岳其餘或咨衆論
之公或因大臣之讓而命之周書立政篇周公告成王
言文王㒺攸兼于庶言庶獄庶慎惟有司之牧夫是訓
用違則知自古賢王進賢行賞必先咨于衆論用刑勅
法必責成于有司又若不専以一巳之見與此不同者
蓋人君一身深處九重不能盡識天下之才亦不能盡
厯天下之事故必先得忠賢數人布列卿輔要職以後
命徳討罪必咨衆論必聴有司従公擬上然後人君察
其公私可否稱制臨決是雖先咨衆論而必㫁自君上
雖㫁自君上而皆合乎公論此昔人君自作威福者如
此舜文所行與箕子所言同一揆也乃若秦漢唐宋之
季中材之君不能知人委用奸相一人被其䝉蔽排斥
忠賢無敢直説引用奸邪托為鷹犬使之攻擊異已以
致羣臣畏威附勢無敢異見凡其所欲即與議奏其挾
下奏以欺上則曰衆論所同而不知由其一人私主也
其挾上㫖以欺下則曰上意所主而不知由其平日従
諛也凡善則歸已曰上初不然我勸如是也過則歸君
曰上所固欲我不能囘也大臣一言天下皆信由是怨
皆歸上而恩皆歸下威福予奪皆出其身而主威日削
國勢日去矣此後世臣之有作福作威者然也我太祖
髙皇帝獨秉全智髙出千古監前代奸相之弊革去秦
漢以来丞相之官逺法成周六卿分職之制分設府部
寺院等衙門以分理天下庶務彼此頡頏不敢相壓事
皆朝廷總之所以穏當明著祖訓首章以為子孫萬世
之法至我太宗文皇帝簡任内閣儒臣日與咨訪政治
然彼時内閣多是朝廷親選翰林編修等官才猷歴練
能識人才治體公忠體國者為之不曽驟加髙品至於
選入翰林者又皆唯材是取不拘内外新舊職事迨我
仁宗昭皇帝宣宗章皇帝朝間亦選委六部尚書如夏
原吉等商量條㫖彼時絶無偏重之勢兼且以前大臣
多是祖宗親自下僚識拔不論資格者蓋由日嘗面試
知得明白所以如此一一得人及後英宗睿皇帝再登
寳位凡選用卿佐重臣必召吏部尚書王翺與大學士
李賢面議可否彼時或用二臣所薦或由聖意自定皆
稱得人廷無間議憲宗純皇帝以来始不召大臣面議
止令吏部㑹推才望相應者二三員疏名請㫖㸃用一
員此又上合虞舜命官必咨四岳詢謀僉同之意也臣
猶記𢎞治七年間内閣員缺吏部㑹推相應六員上請
孝宗皇帝㸃用位次最下者二員曰李東陽曰謝遷都
只是詹事等官不曾驟用崇職不知自何年起内閣自
加隆重凡職位在先第一人羣臣尊仰稱為首相其第
二人以下多其薦引隨事附和不敢異同近又另立掌
誥勅一員多自尚書侍郎翰林出身者不由衆推首相
坐名題本取用後有内閣員缺即令推補又不知是何
年間曽否奏准限定翰林院官必是進士第一甲及庶
吉士原係内閣取中教養之人為其門生者方得選用
吏部不得擬其陞黜亦不許擅陞外職使之歴練民事
稍涉干計辛苦又占定禮部尚書侍郎職事優閒者俱
是翰林院官做吏部𦂳要衙門必用翰林一人其餘内
外官員雖有文學才猷出衆者不許再如祖宗朝選入
翰林大臣非翰林出身者不許推入内閣是皆私訛相
傳謬稱舊制以欺後進以箝衆口下視六卿等官勢分
懸絶若其属吏不敢違抗使後相承入閣者必其門生
子弟自相傳受後者未遇感前人之接引前者既老責
後人之報施而凡身後贈諡䕃子等事不論忠邪一皆
預為已地而盡力為之至於纂修書史亦必私其黨𩔖
而善惡倒置褒貶任情以是不如祖宗朝選取外官同
脩此則自古所無之大弊也近聞吏兵二部選用𦂳要
官職及㑹推大臣必先問首相所欲而後敢擬名奏上
法官出外勘事者亦必承其意㫖而不問虚實任情勘
報由是威福予奪盡歸于此一官矣使得其人皆如先
朝楊士竒楊榮楊溥及今石珤之忠清楊一清之才識
可也不幸而有奸險媢嫉者濫居其上則彼其排斥忠
賢引用兇邪國事日有可憂矣陛下試省往年禮部尚
書員缺吏部㑹推賈詠為首陛下親用席書均之侍郎
資格不異也席書陞禮部舉朝士夫皆以為非而攻擊
不已賈詠一時雖未㸃陞數月以後首相坐名取掌誥
勅遂入内閣位居書上安然坐受舉朝畧無異議今此
二臣日侍左右其忠猷才力聖明豈有不知而何用於
陛下者如此不服用於首相者如彼帖然人心所向如
此今陛下採諸輿論㫁自宸衷慨然召用楊一清勉留
石珤舉朝欣躍方謂陛下知人善任輔弼得人天下之
福而言者多方計沮欲以久留一清于邉且不欲羣臣
早推應代一清之人意有所向也羣臣奉㫖叧推見任
兩員寧受稽違之責而不敢少拂當道之意即日推進
者勢有所畏也陛下視今威福出于誰乎易因覆霜遂
戒堅冰蓋以隂比權臣防其勢之漸長也此事忠臣有
識者深以為憂故今在内者危迫而不能自安在外者
畏縮而不敢求進也不然以陛下聖明何古帝王之治
不可復而天人之心有不順乎今天心儆戒灾異頻仍
男子不假婦而自生不育者喻君無臣欲養萬民而不
能也雨絲者喻上恩澤之降被變而成私也地震者隂
不能安静而僭為陽動臣强之象也陛下遇災儆懼命
其撰勅戒諭羣臣脩省彼不肯撰者恐羣臣或因是而
指言其失也多方隂沮楊一清之進者恐才出其上因
而代已也此其心迹甚明惟聖明早加省悟宗社幸甚
生民幸甚
易經一章不出户庭无咎子曰亂之所生也則言語以
為階君不宻則失臣臣不密則失身㡬事不密則害成
是以君子慎密而不出也不出户庭無咎這是周易節
卦初九爻辭周公所繫本説初九這爻以陽剛得正居
節之初猶賢臣君子在下未有職位且有九二大人塞
遏其前未可以行能節而止者也故其象占為不出戸
庭則無咎戸庭戸外之庭乃私室無人往來慎密之處
也孔子於此又見得古今君臣多因言語不密以致禍
亂故作繫辭又因此爻而釋之曰凡禍之所生則言語
以為階階為梯級由此踏上而漸至者也何以見得言
語是生亂之階蓋人君與其忠臣密謀國事君若一時
不密而洩其言則所與謀之忠臣必被人怨謗用計殺
了所以失其臣臣若一時不密而自洩其言則招人怨
謗終必見害乃所以自失其身凡此君臣密説的言語
或欲行大政事或欲除大奸惡皆不利于權奸小人不
可使知者所謂機密重事也自古權奸之人平日善於
交結必有心腹左右之人為之探聴使君臣之間一有
不密而漏洩其事則臣既見殺君亦被怨國家禍患由
此而成是以君子之人務要謹慎周密凡事蔵諸其心
而不出諸其口使户庭之間亦無人知也此君子兼指
君臣上下而言臣觀自古君臣議事不密而致忠臣被
殺國家受禍者不能悉紀只如漢成帝時大將軍王鳳
専權成帝止欲自用一人左右争執以鳳未知不可因
此主威日削災異屢見成帝乃問師傅之臣如張禹敢
諫之臣如谷永輩皆私附王鳳將災異指在别事身上
不肯實説以此成帝一向信任王鳯不疑後有京兆尹
王章言及成帝召問感悟遂與章議舉賢代鳳彼時只
因言語不密以致王鳳知得反行用計左使劾章下獄
而死又諷御史劾其所薦之人亦致去官以此舉朝怕
鳳再無敢言王氏者傳至其姪遂移漢祚孔子此言真
萬世人君謀國之切戒也惟聖明留意幸甚
　
　
　
　
　
　
　
　胡端敏奏議巻五
欽定四庫全書
　胡端敏奏議巻六
　　　　　　　　　　　　明　胡世寧　撰
　　乞恩辭免陞俸疏(官同前/)
臣聞士夫立心以不欺為本人臣事君以無隠為忠臣
頃因病乞休䝉恩未允即欲强起謝恩供職間奈緣舊
疾未瘳不能出户只得暫行調理今忽聞報該禮部題
奉聖㫖胡世寧陞俸一級欽此臣聞命驚惶不能寢食
竊惟大禮再議臣時丁憂服闋寢疾在家逺聞江淮餓
殍盈途採諸輿論皆謂天災流行由我皇上孝心未遂
上下不孚以致聖治未彰而且臣工多玩無肯體國愛
民所致臣時感恩圖報不忍緘黙乃欲極言治道於後
而敢僭言大禮於先竊效古人忠信善道納約自牖之
義實非専言大禮也况查臣奏至京大禮已定臣實無
一字之助于廷議也况臣同日他奏有曰皇伯之稱不
忍遽改有曰稱號已定不宜再更臣見亦有偏言亦有
謬宜當罪黜不敢欺隠也彼他人之偏謬者皆罪黜未
復而臣獨荷寛容且䝉召用叨冒巳甚今又縁此陞俸
公議其謂臣何况臣衰病不職本等俸給猶愧素餐更
復增益踰分豈堪故雖感恩刻骨誓圖死報而亦恐為
朝廷濫賞之累下情終日慚惶豈得安心供事也伏望
聖恩收囘成命容臣調理數日幸疾痊可即起供職勉
效勤勞以消三品之俸如是過旬不愈則臣命薄終負
天恩乞勅吏部查例放囘容臣閒住安養以終餘年使
得免于尸素之慚叨冒之罪則尤感陛下曲成之徳也
臣以私情累干天聴不勝戰慄奉聖㫖俸巳陞了不准
辭該衙門知道欽此
　　陳情再乞天恩懇辭陞俸疏
臣聞孔子曰事君敬其事而後其食又曰勿欺也而犯
之臣愚固滯確守聖言臣近因大禮書成䝉恩陞俸一
級自慚非分具本力辭奏奉聖㫖俸巳陞了不准辭該
衙門知道欽此臣聞命自天措躬無地欲謝恩恭領則
事理不當恐貽君父濫賞之累欲照前執辭則愚誠未
察恐犯天威冒瀆之誅展轉慙惶莫能為處不得不自
陳素履以瀝愚衷而祈以少動天聽也臣在正徳年間
初任廣西太平府知府繼任江西兵備副使𠞰夷平賊
節效微勞臣皆不敢一字求紀以希陞賞唯以敬事後
食之心不敢有他也今大禮之成實由聖孝格天而尚
書席書等首倡大義屢經廷辯不避艱險以賛陛下定
此中制垂憲百王陞賞宜也經歴黄綰等書因言禮識
其才猷忠力可用而乃纂其言於中冊疏其名以上請
意欲陛下法祖宗破常格而收用之亦宜也如臣在逺
因事言及而且奏上于禮成之後實無一字之助也何
敢濫叨恩典况臣先䝉聖恩初任僉都御史巡撫未及
半年即陞吏部右侍郎守制未嘗一日到部又陞今職
官叨三品日侍清光使臣果有忠益允惬輿情循資推
擢固未晚也今纔到任二月卧病兼旬且因召用出自
聖衷未協輿論兼以才識短淺事體生疎自慙職業一
事未盡一言無補恐孤聖徳因病乞休何敢更叨踰分
之賞使臣冒領則先此有勞不言盡忠于先帝今則無
功受禄負恩於明主是臣既老而衰貪得忘戒也竊惟
自古帝王未有不以慎賞節財為保國長久之道今國
家常賦有限而經費無窮正徳末年冒功陞賞食費無
限天下㡬至大壊幸我皇上即位痛革此輩天下始安
今未五年冒濫漸開然皆武臣軍匠也臣佐兵部義當
捨生執奏以助陛下恪守祖宗之法長保祖宗之天下
而傳之無窮惟以誠信未孚輿情未協未敢輕言實負
陛下也不意今日文職冒賞乃自臣始臣若祇受異日
何以言人何以感格聖明而貪昧誤國之罪萬死不足
以贖也故今冒死直言亦以誦法孔子勿欺而犯之訓
也諺曰小事不通長筭今聞太倉積銀不及富勢一家
之産天下空廩皆缺貧軍數載乏糧往嵗大同甘肅軍
士之變皆由糧餉不繼也凡受國恩者所宜人人體悉
事事撙節而擔石積累以裕國儲而贍軍餉惜民窮而
備急用也如臣陞俸一級計每月多支米一十三石可
養窮軍戰士一十三人一年則多支一百五十六石所
謂不通長算也伏願陛下裁省冗費自臣今始即賜收
囘成命容臣以舊俸供職使得執法行事而効忠一二
以報聖徳於涓埃則臣感恩過於陞賞萬萬也奉聖㫖
俸不必辭該衙門知道欽此
　　因劾認罪乞恩罷黜疏
近該給事中余經劾臣心術奸囘欲要速行罷黜等因
臣㢘恥素重初聞惶愧甚不能堪既而自省彼勸陛下
辯君子與小人實今日之急務也其欲進賢退不肖亦
言官之要職也其劾臣諸事人或自知無庸臣辯唯謂
臣奸囘累疏秘計輒乞留中一節臣愚自負素抱忠赤
受知明主頗信天下而經以為奸臣苦不自知惟思近
奏保養聖躬并忠益事二疏内所言唯保身講學二事
皆切陛下身心者臣愚獻此恐涉沽名竊倣古人貼黄
之意請乞留中省覽經縁此疑臣勢難與辯唯乞聖明
將臣原奏二本再賜親覽一遍則臣之心術忠邪莫逃
聖鑒更或批出九卿科道各抄看詳臣言果涉奸囘不
忠甘受顯戮則臣心事亦得暴白于天下後世矣若謂
臣為索元禮告密之事則臣昔奏宸濠已被附勢者誣
陷㡬滅身家今見凡為宸濠有功被難者皆横遭劾退
臣豈不懲而無故為此就如有之則所告何人何事其
虚其實聖明豈不施行經亦何従預知蓋或誤聴人言
也其謂臣陞俸不當宜速罷黜則允協公論亦中臣私
臣當認罪求退更何顔復玷清班以咈公論也伏望聖
恩天地日月即従論劾將臣罷黜或俯察愚忠容臣休
致使臣得保餘生以全晚節則臣雖退猶榮感徳無既
也臣勢孤情迫冒死不避煩瀆奉聖㫖胡世寧不准休
致著照舊安心供職吏部知道
　　乞囘成命以全聖徳而保治安疏
近該御用監太監張忠等題准將成造龍牀頂架寳橱
金冊金寳珠翠龍鳳冠頂各項畫軸并書篆春牌等件
官匠趙奎等六十八員名内該陞職五十四員冠帶一
十四名事下本部節該兵科都給事中鄭自璧等盡言
論諫本部尚書李偕臣等㨿法奏請俱奉聖㫖已有㫖
了欽此竊惟自古國家建官分職下至百工技藝之人
皆有月給俸糧使之各食其食而事其事非若民間雇
用工藝人等身非所属事必相酬也至于陞官止惟武
職論功蓋因用其死命其餘則皆遇缺掄材銓補非以
酬勞也今趙奎等嵗食官廪成此工作乃其職分豈應
更加陞賞故如我太祖太宗創造兩京宫廟城闕及各
項衣冠禮樂器物併各衙門廨宇比今趙奎等所作工
程何啻倍蓰千萬若皆一一陞職冠帶則流外官豈堪
數紀而竭天下財力不足以供矣何以能至今日保民
如此之盛傳天下如此之逺也豈惟我祖宗列聖未嘗
有此雖考古歴代中葉之君亦未有因如是工作之成
而一旦陞職如是之多者陛下試思此事傳聞天下後
世以為何如其于聖徳有累否也太監張忠素聞安静
老成今不意其有此蓋止知下植私恩不顧上虧國體
知愛忠者猶為惜之况我皇上天縦聖明即位以来痛
革權奸濫賞之弊再造我皇明萬世之業豈宜誤聴人
言一旦有此陛下試勅户部通查天下額徵税糧嵗入
㡬何嵗用㡬何有無足彀更勅吏兵等部通查每嵗功
陞乞陞各項官職㡬何該添俸糧㡬何常賦有限將何
以給竊惟自古國家財盡必取于民民窮必至于變我
皇上聰明睿智日新聖學其于古今治亂之原何事不
知何思不到今思所以為祖宗保天下為天地養生民
者必由慎賞節財其于前㫖之誤鄭自璧等之言必有
契於心矣而猶未即従者豈非以令出惟行不欲因臣
下之言而遽改也昔書言成湯不邇聲色不殖貨利徳
懋懋官功懋懋賞用人唯已改過不吝以為一代聖王
垂裕子孫六百年之天下至于今歴代帝王祀之與天
地同久我皇上天性恭儉仁孝自来聲色貨利一無所
好蓋實于湯有光者乃惟官賞或非功徳吝於因言有
改惟此一事豈忍聖徳未全如湯也伏願陛下痛思祖
宗創業之艱備訪軍民困苦之狀思欲愛人必先節用
欲節用必先省官俯納言官之諫曲従本部之請將趙
奎等陞官前㫖收囘勅令照舊供役或止與署職冠帶
俸糧照舊闗支不許再後夤緣奏乞如此則紀綱正而
人心服財用足而民生安陛下聖徳亦傳于百世祖宗
鴻業長保于萬年矣臣以病廢庸才誤䝉擢任兵部軍
職之濫職所當言不敢負恩緘黙謹昧死奉聖㫖該部
知道
　　因疾讓賢乞恩改任以圖報疏
臣讀周書周成王訓迪百官有曰推賢讓能庶官乃和
不和政龎舉能其官唯爾之能稱匪其人唯爾不任故
昔舜命伯禹宅百揆而禹拜稽首讓于稷契暨皐陶命
伯夷作秩宗而伯拜稽首讓于夔龍此虞周大臣濟濟
相讓一時盛治曠古莫及而有宋盛時亦令常㕘官各
表讓一人以自代蓋有見乎此也臣之愚陋豈敢上希
古人然幸逢陛下則虞周之主也臣久病極弱䝉恩叨
授今職才力不堪先已備陳不敢再瀆唯以常日朝㕘
行步甚艱每進一門常再歇足而後能至比至御前痰
喘氣促不能存立常時眩暈輒欲顛仆或時到部不能
坐堂至于近失朝儀尤玷班列况居兵部多事之司豈
臣竊禄養疾之地臣之自揣豈宜冒居斯任而久妨賢
路也若論國法分宜罷黜唯以先日累辭不獲感恩圖
報未敢乞休臣切見先任遼東巡撫今改南京都察院
右副都御史李承勛素存經世之志卓有過人之才先
任南昌知府而華林碼碯二山劇賊萬餘皆其討平口
不言功後任遼東巡撫而遼海三萬等衞邉牆積廢皆
其修復人不告勞中間一任按察使於浙江而一時風
采光前絶後一任右布政於陜西而三邉事體多訪預
知此則臣嘗久與同事而知之頗真雖今賢俊滿朝固
不少此而自臣視之則數倍不及者也又有原任吏部
今改南京工部左侍郎何孟春臣雖不曾與處而素聞
其通敏之才宏博之學清介之操剛正之氣皆不可及
而且出身兵部素習籌邉巡撫雲南克平巨宼佐職銓
衡雅志推賢此皆人所共知者也然聞其亦有過失不
敢為匿蓋其一時誤認大宗小宗大夫士庶人之禮以
為天子諸侯之事識者非之臣初逺聞深為錯愕繼又
聞其深悔前論之失而感聖徳之寛容且曰幸䝉皇上
曲全此身安得馳驅邉徼以盡心經畫而圖報於萬一
也臣又喜其不文過飾非而感恩知報以為不失為忠
實之士矣此聖人不貴無過而貴改過舜帝所以宥過
無大也臣又思昔唐虞之朝君聖臣賢宜其見無不同
論無不合也然考其時君臣相語有曰都者美其言也
俞者然其言也此其見同而論合者也又有曰吁者不
然其言也咈者甚不然之辭也此其見不同而論不合
者也然則孟春前論之失幸遇陛下堯舜之君宜其置
之吁咈而不計矣如䝉聖明深念本兵重寄特勅吏部
再加訪察將李承勛何孟春二臣中推舉一人代臣今
職將臣量才改任南京部院卿寺對品相應職事使臣
得在彼就閒養疾以待及年休致幸保餘生則臣未死
之年皆陛下再生之徳而此二臣中有能盡忠補報于
陛下者即臣區區圖報之心也臣不勝祈望天恩之至
奉聖㫖胡世寧著照舊供職欽此
　　申明職掌以賜成命以盡臣節疏
臣以病廢庸愚誤䝉聖恩擢用量力不堪累辭不獲乃
痛别祖宗墳墓而强疾輿櫬以来誓而思曰此行病死
道路不恤也罪死刑獄不恤也被汚名而勢不能辯任
難事而力不能堪以死皆不恤也其惟曰何以報我明
主之徳而不為誤國之臣乎夫自古天下之壊曰民窮
財盡也曰賞罰不當也自堯戒舜舜戒禹皆曰四海困
窮天禄永終戒財盡也我聖祖垂訓有曰凡賞功要當
不當則人心不服久則禍必生焉戒賞濫也斯二者之
壊多在臣職兵部也使臣今佐兵部不能盡忠執法致
我皇上中興之朝而復為濫賞耗財之事祖宗天下漸
日以壊則臣誤國之罪雖萬死不足以贖也况臣衰病
才弱不堪軍旅盡出人人之下聖明豈有不知而用之
兵部也其必以臣效忠先朝死罪不避今必不改初心
而兵部又最當執法之地也故特授臣斯職臣豈敢負
恩改節而不盡忠以報今使臣言得用則臣職得行可
以圖報於萬一言之不用則陛下任臣為無益臣亦終
當誤國徒死而無益也故今受職之始敢預言之切惟
自古論兵先在足食我聖祖開創天下至今地不加闢
也賦不加增也頻遭水旱嵗多蠲免比前所入蓋益減
也然而内府供用不知比舊加㡬倍矣宗室世禄不知
比舊加㡬倍矣是皆不可得而減也乃惟正徳年間權
奸黷貨富勢小人皆冒軍功得陞世襲軍職始惟内官
家人市井富商終則文官子弟亦竊為之金紫冒濫數
無紀極至于各監局濫收食糧軍匠數亦無紀此二途
者何益朝廷而嵗耗國儲數十百萬臣初平賊江西見
彼殺賊之人無一報功報功之人無一見賊及後充軍
遼東見彼冒功之人勢焰薰灼邉人凜凜總鎮官既奪
邉軍血戰所得之首級以與之報功衞所官又尅邉軍
忍死所待之糧銀以為之宴賞且又聽之乘其馬役其
人鞭笞呵叱如待囚𨽻彼為國家出死力者俛首喪氣
不敢言其中心哀怨何可言也又聞有等身不出京而
寄名各邉地之相去各數千里而或同時皆報此人獲
功其虚冒何可言也我太祖懸世禄之賞以武臣之死
力蓋以人非為其子孫孰肯決其軀命也然其時皆起
自濠滁身經百戰始得千百户一官指揮以上非有大
功絶不輕授豈知近日冒濫至此也彼真出死力者見
之誰不隳心也故昔宸濠之討調軍遼東人皆踴躍思
欲南降使非天命有定北軍至彼天下大事去矣聖祖
所戒賞功不當久則禍生者蓋㡬踐之豈不甚可畏也
國家糧賦出自逺方窮民終嵗勤勞焦體爛足力耕所
得而或嵗歉收薄貧不能輸有司催併鞭笞哀號之苦
坐食者不聞也逺運至京軍士常年暴露剥淺渡江驚
風拍浪艱危之狀坐食者不見也通計船料車脚加耗
養軍之費大率費米三石始運一石至京坐食者不計
也乃以養此蠧國害事之人是猶割子弟之肉以飼虎
狼豈不大可恤也識者謂當此時而更遲以一二年非
我皇上入繼大統祖宗天下不可支矣天幸我皇上即
位明詔盡革此輩人心始快天下始安然有識者猶恨
不籍其家以足邉儲而濟窮軍之困戮其首以梟邉境
而快憤軍之心也自前二者耗國之餘至於今太倉積
銀不及富勢一家之産天下空廪皆缺貧軍數載之糧
無計可補記言國無六年之蓄曰急無三年之蓄曰國
非其國者豈得不寒心也今各邉一議出軍便憂缺食
近者甘肅大同軍士之變皆由糧餉不給也使仍不給
而各邉效尤將如之何豈得不寒心也陛下今日所宜
特勅在廷文武大小臣僚㑹議所以不背祖宗成法而
能足國裕民贍軍固邉之䇿各陳所見擇其善者而必
行之以制治於未亂保邦於未危可也乃聞冒功革職
之徒朝夕窺伺以圖收復而食糧軍匠已收及五千餘
名言官論諫再三本部執奏堅一忠誠剴切聞者流涕
而聖意未囘中外洶洶臣切私憂而過計則曰弊端一
開其何能止恐冗食者漸如往昔之多而國用遂竭將
如之奈何既而忽自省曰陛下聖明焉得有是今惟宫
廟興建器皿繕修孝思所急事欲速成工須廣集不得
已也工完之後必有改爾或謂此出左右之意陛下誤
聽其言者臣以陛下聖如文武所任左右必皆正人而
咸懐忠良事或未之思也臣請以國家譬諸山岳臣等
内外臣僚則皆附山之室宇也天下軍民則山下之土
石也財用則猶山之元氣周流於上下之間以滋䕃土
石而壯山之趾者也使人各欲崇其室宇而日鑿山之
土石以自培則山趾剥而元氣耗山日易頽室宇其能
獨安乎故不若内外同心體國節用愛人以輔我皇上
共固皇圖於萬載臣等子孫亦世受太平之福也伏願
陛下以臣此言謀及大臣諭諸左右如其謂然乞降明
㫖凡昔冒功革職之人永不許議復再有冒者必誅無
赦食糧軍匠亦不許再收已收者宫廟完日叧議裁革
使臣得附左右大臣之忠以安心效職于一二臣之願
也天下之幸也如其皆謂不然則臣竊祿無補靦顔憂
悸死亡無日矣伏望聖慈憐憫丐臣餘生早賜骸骨還
鄉不勝感戴天恩之至
　　㑹議疏
近該吏部奉㫖㑹議少詹事霍韜所奏内外官員遷轉
資格臣職當預議奈縁疾病不能進朝竊有鄙見不忍
緘黙臣讀虞書皋陶謨有曰在知人在安民又曰知人
則哲能官人是知人君代天理物其職専在於安民然
推安民之要又在于能知人而使官稱其才也臣謹用
斟酌古今事宜遵照祖宗舊制擬為知人則例五條官
人則例一十五條上塵聖覽以助睿思之萬一昔宋臣
范仲淹上百官圖于宋仁宗曰如此為敘遷如此為不
次如此則公如此則私且曰進退近臣不宜全委之宰
相仲淹當時官非言路任匪銓曹豈不為越職當罪也
然其區區愛國之誠不遑自顧傳至天下後世皆以為
忠而惜其不能盡用也臣之愚誠竊亦效此伏惟聖明
垂意省覽天下幸甚
　　計開
　　知人則例五條
一論人之才術當以誠心體國愛民為主而才與守斟
酌品第有是心而才與守兼優者為第一等有是心而
或才優守欠或守正才欠者為第二等無是心而才守
兼優者為第三等無是心而或有才無守或有守無才
者為第四等
一論人之心行當勅大臣科道翰林及在外方面正官
當以奸詐冒嫉為重而貪墨為次其部寺属官方面佐
貳及知府以下則惟罪其貪酷而偏詐之人尚未可去
一凡尚書侍郎都御史府尹翰林科道布政使按察使
兵備提學知府以上各項𦂳要官俱責到任一月後各
舉一人自代吏部擇其舉多者擬奏陞擢庶多得人
一兩京大臣及在外撫按官俱以能薦賢稱職多者見
其知人之明異日可備吏部之選吏部堂上官尤宜責
其接人多訪不必避嫌
一今内外臣僚皆以因循保守為賢其有盡忠為國擔
當幹事不避流俗者朝士則衆怒羣猜不能存立在外
司府等官亦多被衆忌流謗考劾因而誤黜以此盡沮
忠義之氣萬一國家有事無人肯當是皆彼職名不聞
于上故也今宜法古御屏記名故事密訪内外臣僚中
有盡忠體國才堪委用者親記其名一二則彼不為奸
謗所陷而真才得用矣
　　官人則例一十五條
一内閣三員或四五員舊當寅亮輔弼之任今又總裁
六部而議其進黜職任至重論理有缺宜當斟酌先朝
李賢等事例於六部尚書左右都御史中取其才望出
衆練達事體公忠體國知人有容者推補
一兩京六部尚書左右都御史約共十四五員為一等
有缺宜於在外行事右都御史及兩京左右侍郎坐堂
副都御史共二十四五員内推補仍須論其職務難易
輕重或量其才力所宜由簡易而陞重難或聽其心志
所願辭重難而就簡易以均勞逸
一兩京六部左右侍郎坐堂副都御史在外總制總督
等項右都御史約共二十四五員為一等有缺宜于兩
京大理寺卿坐堂僉都御史府尹詹事學士并在外各
處巡撫巡視南京管糧副僉都御史十三布政司左布
政使共四十餘人内推補其兩京侍郎坐堂副僉都御
史亦當論其職務難易輕重或量其才力由簡易而陞
重難或順其心願辭重難而就簡易以均勞逸
一遼東薊州宣府大同山西延綏寧夏甘肅陜西四川
貴州雲南兩廣勛陽南贛保定河南山東湖廣江西淮
鳳蘇松各邉腹巡撫并巡視河道都御史共二十三員
為一等右此等官最要得人最宜久任如宣徳正統景
泰年間各邉巡撫有只用寺丞等官領勅行事不必官
大又如周忱在蘇松自侍郎陞尚書凡二十二年王翺
在遼東自僉都歴陞副都右都左都凡十有一年于謙
在河南山西一十八年陳鎰在陜西亦十餘年是皆事
久功成保濟得地方生民為朝廷分憂今此等官宜於
兩京各寺卿少卿大理寺丞年深出衆給事中御史郎
中在外右布政使按察使左右㕘政年深兵備副使上
等知府内推陞原職髙者陞副都原職卑者陞僉都十
分資淺者止陞署職令其領勅一般行事其有在邉不
諳軍旅而善理民事者改任腹裏不為貶抑年深有勞
者就彼僉都陞副都副都陞右都常管此方十分年深
勞著者就陞部院掌印如正統天順年間金溓年富皆
自副都陞戸部尚書不為躐等蓋先必如此廣推方能
得人後必如此重擢方能久任久任方能修葺得邉疆
完固撫治得百姓安樂以為國家久安長治之計
一兩京府尹并在外十三布政司左布政使共十五員
為一等俱要用心厯練民事不厭煩勞者循資遷轉此
官稱職者留以久任選陞六部侍郎并都察院坐堂副
都御史不必更陞在外巡撫以致遷轉不常不得盡心
民事其雖公㢘而才力不稱者遷改相應職事奸貪者
即時罷黜如天順年間刑部尚書陸瑜禮部尚書蕭暄
皆由布政径陞今若止陞侍郎副都不為躐等
一翰林春坊詹事府等官以備顧問侍講讀草制誥修
史牒最是清要之職唐宋以来多重此官以備卿輔之
選然多選外官才學過人者試任雖取中狀元亦令試
歴民事方纔取入翰林我國初多用徵聘隠逸之士永
樂宣徳正統以来如楊士竒張洪由王府審理教授黄
淮劉鉉張益由中書舍人鄒濟陳仲完由教職儲懋王
洪陳山由給事中劉球李時勉陳敬中由主事胡儼由
知縣蔣驥由行人于敬由御史各陞翰林春坊詹事等
職又如張英由教職薦陞給事中復進中允郭璡由㕘
政李賢由主事薛瑄由御史皆歴陞侍郎尚書兼詹事
學士又如張顯忠由翰林歴陞祭酒出為布政郭濟歴
任春坊復陞知府王珣由檢討陞大理寺丞巡撫貴州
歐陽謙由御史改編修復陞郎中徐旭由御史陞郎中
祭酒復改修撰羅汝敬由侍講改御史是皆惟才所宜
不拘内外出入所以得人近年拘定庶吉士及進士第
一甲素稱閣下門生者方得選授天下不無遺才今宜
遵復舊制不拘内外郎中職事但有文學才行出衆者
許大臣言官論薦内閣吏部召試此官庶㡬得人而可
儲卿輔之望矣
一給事中御史皆有言責上而君身朝政缺失下而臣
僚是非邪正皆唯其所言是聽使非其人人主誤聽其
言則聰明惑亂是非邪正不明誤事不小不聽其言又
為拒諫取謗天下至于御史又有巡按在外激濁揚清
除奸革弊之責所係一方利害尤重故自古慎重此官
我祖宗朝如王翺由寺正甄庸由知府左遷陳祚由㕘
議康慶由知州落職皆復陞御史虞祥王鐸年富由教
職冀凱由州判官皆陞給事中又如丁璿由主事馬守
中由同知俱陞御史徐旭由御史陞郎中復改翰林歐
陽謙由御史入翰林復陞郎中是皆唯才所宜不限資
格所以得人而又拔其尤者超擢侍郎僉都御史等官
所以肯盡其職且又不時考察使偏私浮偽者不得混
于其中以惑上聰明所以天下常受納諫之福而君上
不受拒諫之名今宜使大臣于内外郎官及聽選進士
中各薦所知必其忠直公正明識治體者方授此官三
年之内考其敢言而忠諫有益舉刺得宜及巡按在外
激揚興革有益地方者留以久任超擢卿佐等官其雖
敢言而言或不切于事體或過于激烈易至觸忤者則
遷改内外相應職事以保全之後仍記其忠直覈其後
効量加超擢其或當言不言或挟私附勢妄奏及巡按
不職者明奏降黜如此則言官皆得忠正之人而朝廷
納其忠諫有益於天下矣
一吏部文選考功兵部職方武選禮部儀制等司郎中
亦須妙選若得其人亦宜久任量加超擢其中常不稱
者即令外補
一通政司鴻臚寺官専取聲音洪亮于本衙門遷轉已
有舊規其有才堪部院者亦行推用
一兩京坐堂僉都御史南京總督糧儲都御史及各寺
卿佐并各部寺属官照常循資遷轉然人才各有所長
有不相宜者彼此更調不妨
一在外布按二司官宜只於本地方衙門遷轉雖有資
格遲速不同臨了總算有甚懸絶不得已者方推隣近
地方官陞補仍照𢎞治以前事例僉事徑陞副使副使
径陞按察使按察使径陞左布政使㕘議径陞㕘政㕘
政径陞右布政使不必如今逐級挨陞南北逺調以致
往来不常虚曠嵗月地方常致缺官誤事其四川雲南
貴州廣西員缺宜于附近地方資淺人員内比常早陞
以酬其勞逺
一各道分巡僉事微聞國初選定道分九年方改後因
改道不常凡遇地方難事皆推避不理以致豪强貪猾
任情作弊害民地方受患今宜皆如廣東等處事例三
年滿日方許改道仍須考其三年任内奸弊盜賊豪强
貪猾之有無以為殿最本司若有進表等項公差止於
貼堂副使或分巡滿道僉事内差遣其分道三年之内
不許改差
一各處𦂳要兵備及提學官俱要於資淺人員内推其
才力相應者先陞僉事後加副使常管此方其職任内
事務不許他官撡越如提學所管教官兵備所管有司
巡捕并衞所官有犯撫按衙門俱就委其提問不許改
委他官以致權柄不一事體難行兵備必須兼理本道
分巡以便行事至於練兵捕盜應該勸賞等項財物許
其措置或動支官錢如此久任専制方可責其成功十
分年深勞著者提學推陞少卿祭酒等官兵備推陞各
邉巡撫其餘照常遷轉才力不稱者就行改調别任不
宜姑息
一知府知州知縣三等親民之官使非其人則上司雖
有好官行得好事不能實到百姓所以自古國家慎重
此職漢制郎官出宰百里郡守入為三公唐制不歴刺
史不得任侍郎列卿不歴縣令不得任臺郎給舍我國
初取中進士俱選縣官徵至賢才多選守令正統以来
知府俱責大臣保舉知州知縣另委吏部揀選所以得
人且又立為定制知府知州見上司不行跪禮以重其
職其久任卓異者不次超擢如何文淵由知府即陞侍
郎胡儼由知縣即陞檢討所以人多樂為此官𢎞治初
年又責其備荒積穀多少以為殿最所以民受實恵固
得邦本如此久長正徳以來此官不重輕選驟陞下焉
者惟圖取覔得錢以防速退上焉者惟事奉承取名以
求早陞皆不肯盡心民事以致民窮財盡一遇凶荒多
致餓死今宜遵復先朝舊規知府令在京堂上官於京
官七品以上在外在閒五品以上官内保舉在外撫按
及布按二司掌印官于㕘議僉事同知知州内保舉其
知州知縣俱聽吏部預行揀選仍責撫巡布按二司於
府通判推官州同知知縣内保舉堪任知州之人州判
官縣丞主簿儒學教職司府衞首領官内保舉堪任知
縣之人俱必其有愛民之誠有守巳之操有處事之才
三者俱備而後可任此職後有不稱舉主連坐誤舉者
先能自首則免到任之後察其奉公守㢘而不盡心民
事才力不稱者改任品級相應職事貪酷罷軟者即時
罷黜其稱職者留以久任知府九年上者即陞四品京
堂并布按二司長官次者照常陞㕘政副使等職知州
九年上者即陞㕘議知府郎中僉事次者照常陞員外
府同知運同等官知縣上者三年行取到京考其文學
徳行出衆者選入翰林忠直剛正識治體者選為科道
才識明敏者分任部寺属官其有深得民心願留久任
者超擢府州正職次者九年六年照常遷轉如此選任
方得民受實恵地方雖遇凶荒盜賊可保無虞矣
一在外知府知州知縣并凡方面有司等官陞選俱合
註於原籍相近地方廣西雲貴有司尤宜查照𢎞治以
前事例只於本省人員内陞選庶免其不服水土且得
到任易便不致地方曠官日久奉聖㫖吏部看了来説
欽此
　　病弱不能朝㕘懇乞休致疏
臣久病痰火虚弱常時一身之間隨火變動為病百端
近自五月以来每入朝班侍立輒患腿膝酸軟不能存
立節欲顛仆蓋因身弱之極心時存敬氣輒屏息以致
火鬱下焦注腿膝如是也是雖明知病原不能醫療者
由臣命薄不足以上承天寵也念臣昔遇權奸亂政不
能仰俯隨時死生禍福旦夕難保然猶靦顔竊祿以致
久遭兵陣刑獄之苦荐歴炎荒苦寒之地而萬死無悔
者誠以上思先朝作養之恩下為今日興復之計而欲
存身效用也幸遇皇上即位之初首擢臣以吏部之職
臣感殊遇巳分捐軀既而不幸事變中沮妄言取忌然
猶曲䝉聖眷寵召再三臣今强疾来京侍朝八月誠見
陛下勤政好學至仁大孝而又恩禮臣下加志窮民誠
不世出可與致太平者雖臣位卑言髙躁妄孤陋不足
以上當天心下協人望然猶冀忠誠積久漸當感孚可
得效涓埃之報於萬一也乃不意病久益弱無如之何
故不得已在在累乞休致三乞改調南京其願就南京
者尤非得已實以病弱不便朝㕘又不忍負恩輒去故
欲就彼安養數年庶㡬病愈可復進用也不意䝉恩未
允今病已深不敢再乞兹瀝情欵伏願聖恩憐憫特賜
還鄉休致以終餘年不勝感戴之至
　　重民牧以安民生以固國本疏(時官南京吏部左/侍郎)
准本部咨准吏部咨該監察御史朱豹奏前事節該吏
部題稱合無行令兩京文職三品以上官各將平日信
服不拘在京在外堪任知府者疏名上薦可薦者不嫌
於多已薦者不厭其重不可以親讐而為嫌疑不可徇
私昵而為欺㒺等因欽奉聖㫖是在京在外有材識敏
達操存端謹志慕循良堪任知府的著兩京文職三品
以上官各將平昔所知疏名上薦欽此欽遵備咨通行
到臣臣愚所知數人不能去取躊躇累月今思在京志
行可保才堪知府之人有如南京刑部養病署郎中事
姜綱見任主事余鋟等皆名譽素聞人或多薦年資將
及吏部自有擢用臣不敢以塞眀詔外今訪得先任光
禄寺少卿掌欽天監事後降直𨽻宿州知州樂頀先任
廣東按察司副使後降廣西籐縣典史孫懋是皆操持
清苦志慮忠純初任知縣各播循良之譽繼任給事中
屢陳忠實之言暨後樂頀超遷卿寺而以御下過嚴致
来所属之怨一時被誣孫懋厯官方面而以身在逺方
不知校尉之真一時失待幸皆得遇聖恩辯明薄示懲
降今聞樂頀因疾還鄉而日頌聖徳於田里孫懋依限
到任而日勤民事於遐荒是皆夷險一心始終一節似
此循良巳試練達巳久之人論其原資復之清要一職
固宜因其巳降委之僻静一府尤稱臣愚輒敢上聞以
備採擇乞勅吏部再加訪察量行擢用如臣今舉欺㒺
徇私甘當重黜或彼後任犯贓非誣願與連坐
　　應詔自陳不職以弭災異疏
准南京禮部咨該禮部等衙門㑹奏奉聖㫖是兩京文
武衙門大小官員著痛加脩省勉盡職業以囘天意四
品以上官著自陳欽此欽遵除痛加脩省外切惟近日
災變實出非常臣每見奏報一次驚惶累日及今捧讀
聖㫖勅諭益加憂惕無地自容思我皇上聖徳中興仁
孝恭儉豈宜有是也無乃以今天下民窮財盡不能再
支荒歉而我聖祖垂訓所憂民不聊生盜賊竊發豪傑
或乘隙而起者臣等在位之人有能致之無能禦之將
為國家無疆之卹是以天心仁愛預儆陛下而迭出災
異乃一告不巳而再告屢深欲陛下一朝省悟而大奮
乾剛致果於用舍黜陟之間也書言邦之杌陧由一人
邦之榮懐亦尚一人之慶是知人君未可以用一人之
誤而不能種亂致災去一人之當而不能轉危弭變也
臣愚自省兩京大僚之中未有如臣不職之甚者蓋一
則身弱之極遇事不堪委用二則見偏之過出言不能
合衆三則愚㒺之甚自以妄言為忠言而乃過憂明主
之孤立臣有此三失焉敢冒恩竊祿而不以告陛下哉
臣自到南京以来舊疾痰火比前益甚加以心神虚怯
語言蹇滯足難於行步手倦於執筆而又自前屢經言
官論劾人心所同即天意所在也臣豈敢再厠班列况
查南京各部皆止侍郎一員而惟吏部多臣一員似為
冗濫亦當裁革伏願聖慈憐臣愚昧早賜罷黜以協公
論以答天心臣不勝戰慄待罪之至
　　謝恩疏(時官南京工部尚書/)
臣原任兵部左侍郎累因多病不能朝㕘懇乞休致䝉
恩特改南京吏部左侍郎以便調養臣到南京竊禄優
閒巳逾半載正慙尸素無補累奏乞休未得今本年五
月十七日忽准吏部咨欽䝉聖㫖陞臣今職臣量材難
稱無任戰兢揣分不堪曷勝感激但惟天地之恩未報
犬馬之性素存敢不益勵勉膺新命期為國家守法信
度節用愛人上思卿輔之義因事納忠下同工技之流
執藝以諫更效華封仰天祝聖而多夀多男之是保願
祈明主得賢立政而庶獄庶慎之㒺兼臣已於本月二
十六日望闕謝恩到任理事外
　　乞憐民困議
都水清吏司案呈奉本部送據應天府呈據上元江寧
二縣顔料舖户陳鑑謝雨等連名狀告鑑等賣物當行
編充前役遞年各衙門賠累消乏後䝉南京工部坐派
福建等布政司辦解折料價銀一萬四千兩有零到部
派買銀二硃等料比䝉審得硃料起運今用綱司水脚
浩大體照時價估計每銀硃一百斤價銀九十兩二硃
一百斤價銀八十兩只勾完納錢糧尚且靠損續有別
省料價解到不及千兩買少賣多已䝉本部減估銀硃
百斤價銀八十五兩二硃百斤價銀六十六兩虧累賠
補近有福建布政司仍解料銀一萬八千兩到部又䝉
拘買硃料買多賣少以致貨價騰貴若照減估價值買
辦不無尅損小民錢糧况是外省解納鑑等京民難替
賠補乞憐移文加價買辦等情據此看得舖户陳鑑等
告稱䝉南京工部拘買銀二硃料俱係外省錢糧况要
起運北京交納合用綱司水脚浩大即今貨價騰貴若
照減估價值買辦不無尅損小民抑且京民難以賠補
乞要移文加價買辦一節為照前項硃料舖户既稱虧
價難以買辦相應處分呈乞裁處等因到部送司案查
先於正徳十三年為急缺供應家火物料等事奉本部
送准工部咨開預備取討生漆七十萬斤桐油五十萬
斤銀硃五十萬斤二硃三十萬斤肥皁二十萬斤鉄線
三十萬斤竹掃箒三十萬把數目緣由前来已經案呈
通行分派浙江福建等七布政司辦解節行催據湖廣
福建廣東江西陸續解到共該生漆一十二萬四千六
百餘斤桐油六萬九千六百餘斤銀硃三萬六百餘斤
二硃二萬七百二十餘斤鉄線三萬六千餘斤肥皂一
萬六千二百餘斤竹掃箒六千一百餘把俱巳轉送南
京内官監起運備用外内有福建布政司解到前項料
價一萬四千一百五十四兩三錢為照京價不彀買料
行令加徵價銀四千七百四十七兩三錢遇䝉正徳十
六年四月二十二日詔書特加蠲免訖嘉靖四年又奉
工部咨開取預備鉄線五萬七千斤肥皂一十萬斤竹
掃箒一十萬把分派浙江等七布政司陸續解到鉄線
三千八百餘斤肥皂九千三百餘斤竹掃箒五千一百
餘把已送該監起運奉本部送據福建布政司批差行
都司經厯吴斆福州中衞郭仁管解舊派福州等府羅
源縣生漆等料巳徵價銀共一萬八千九百八十一兩
四分四釐四毫二絲七忽六微到部送司隨將銀兩照
數秤收貯庫行拘上元江寧二縣在冊舖戸查審買料
間今據前因巻查正徳四年本部奏為修省事内一件
為急缺供用家火物料等事正徳二年准工部咨開取
預備生漆五十萬斤桐油三十萬斤銀硃二十萬斤二
硃二十萬斤肥皂二十萬斤鉄線二十萬斤竹掃箒三
萬把分派湖廣江西福建浙江四布政司共已解到價
銀二十五萬八千二百四十餘兩本部内借銀六萬兩
脩理武英殿等處應用又將銀五萬一千餘兩給與舖
户買辦生漆五萬八千餘斤桐油四萬八千餘斤銀硃
一萬二千餘斤二硃一萬二千餘斤肥皂二萬七千餘
斤竹掃箒四千餘把鉄線三萬二千餘斤送南京内官
監起運赴京交納量勾數年之用查此數十萬兩之銀
俱係民膏民脂若盡數買此物料積久必至乾涸損壊
誠為可惜本部合無差官將此銀兩解運赴京收貯如
用油漆則買油漆如用肥皂則買肥皂如此則朝廷得
以實用而百姓又免起運之勞即今敵人時或出沒若
將此銀以為邉儲之用猶為有益等因節該工部議得
前項未買料銀除前借用銀六萬兩尚算該銀一十四
萬七千二百四十五兩有零合無依擬行令照數解部
收貯若遇前項物料缺乏照例收買應用一則可免舖
户人等營求窺利一則可免運送脚錢及沿途夫役之
費實為便益題奉武宗皇帝聖㫖都准擬行欽此欽遵
備咨到部送司欽遵外今照福建解到生漆桐油等料
價銀一萬八千九百八十一兩四分四釐四毫二絲六
忽六微内查得近奉本部送准兵部咨為年例冬衣缺
少紵絲綾紬白綿等事内開針工局署局事司設監太
監賈友等題稱南京内官長隨四百七十九員名合用
紵絲綾紬一千三百二十二疋每疋折銀三兩共該折
銀三千九百六十六兩移咨南京工部於該解本部料
價銀内扣數支送南京針工局俵散等因備咨到部送
司查得先年支剰在庫料價銀止有一百八十四兩七
錢二分九釐六毫四絲二忽九纎五塵四埃不勾支送
就於前項福建解到料價銀内動支三千七百八十一
兩二錢七分三毫五絲七忽九微四塵六埃凑送該局
以作冬衣折支紵絲綾紬銀兩外其餘料銀一萬五千
一百九十九兩七錢七分四釐六絲九忽六微九纎五
塵四埃正與先年本部奏准解銀事體相同又查得節
該南京内官監掲帖開報内府皇城宫闕殿宇及諸禁
門城樓磚城内庫等處損壊㵕漏應合脩理緣由又稱
節該南京内外守備㑹同府部科道等官相看回奏六
次已經三十五年即今坍損尤甚委係𦂳要去處相應
逐旋脩理等因到部為照前項工程浩大先於𢎞治十
五等年起本部節次㑹官奏議彼因年嵗不豐財力艱
窘各衙門一向未敢輕議奏請興工修理然計合用工
料必須預先整備今照前項料價銀兩合無不必買料
聽令本部明立文案收積在庫備役内府𦂳要修理惟
復照前正徳四年奏例差官解運工部收貯遇缺買料
應用均於事體官民兩便具奏施行等因案呈到部臣
等看得前項坐取生漆桐油等料原係正徳末年權奸
用事倍常加派多取之數有加銀硃一料派坐五十萬
斤福建一布政司派銀八萬六千餘兩及後徵銀解部
又因買價不敷派令加徵似此竭民膏血豈能盡供幸
賴我皇上即位權奸誅黜前項多派未完料價盡行蠲
免民始得生今此赦前已徵在官銀兩論理各處亦有
而有司任其乾沒不行查解今惟福建布政司官員奉
公體國起解前来今欲照依原估定價責令舖户買料
送納既物價騰貴合用起運綱司水脚浩大難以賠補
欲照前加徵價銀則此赦前多派料銀各處拖欠未納
者既得盡行蠲免而此福建官民已納解到者反欲加
徵情理豈堪是此布政司官本因體國而反使殃民本
欲奉公而反令致怨也况查前料派後徵運過生漆一
十二萬四千六百餘斤桐油六萬九千六百餘斤銀硃
三萬六百餘斤二硃二萬七百二十餘斤鉄線三萬六
千餘斤肥皂一萬六千二百餘斤竹掃箒六千一百餘
把又有嘉靖續派徵解過鉄線三千八百餘斤肥皂九
千三百餘斤竹掃箒五千一百餘把通前二次量彀數
年之用今此價銀一萬八千九百八十一兩有零内除
依奉工部咨到針工局題准事理動支三千七百八十
一兩二錢七分有零凑送南京針工局以作冬衣折支
紵絲綾紬銀兩外其餘一萬五千一百九十九兩七錢
七分四釐六絲九忽六微九纎五塵若令買料起運照
依每年常裝該造木桶板箱雨罩扛䌇鎖鑰事件動以
數千百計該用各項物料匠作工食約計銀二千三百
八十餘兩又約計南京兵部計撥裝運馬快船共三十
餘隻又沿途人夫供送需索不知又費㡬何且物料積
久無用深可痛惜今思内府皇城前項宫闕殿宇及諸
禁門城樓磚城等處多有損壊雖云工程浩大地方荒
歉一向未敢議脩倘後内有十分損壊處所亦難終不
脩理一時盡派民皆緩急難倚而且竭天下之力不足
以供是猶七年之病而求三年之艾非及今漸蓄終不
可得臣等若不預思奏處是負我皇上愛恤民隠之仁
遇災修省之勅也如䝉軫念南京根本重地各處人民
災困乞勅工部查議合無容臣等將前銀不必買料立
案收貯庫及查各布政司有如前項赦前原派巳徵未
解各項料銀或料物原徵折價未曾買納者一體解部
䟎積以為修理内府宫殿門闕等處急缺備用免後盡
派小民緩急難倚惟復止照正徳四年事例將銀解京
工部收候遇缺買料應用
　
　
　
　
　
　
　
　
　
　
　
　
　胡端敏奏議巻六
欽定四庫全書
　胡端敏奏議巻七
　　　　　　　　　　　　明　胡世寜　撰
　　病弱不堪重任懇辭恩命疏(時官左都御史/)
本年七月二十五日准吏部咨該本部等衙門會題本
月初六日奉聖旨胡世寜改都察院左都御史著馳驛
上𦂳來欽此欽遵臣一時聞命感激驚惶觸發舊疾一
面調治一面束裝扶疾上道外念昔忠賢素懷經濟不
遇明時而老死岩穴終滯下僚或更遭讒害多矣顧臣
何人得逢聖主起之罪廢之餘置之卿佐之列體其私
情則官未歴任而誥封三代行其鄙見則身未至闕而
言播四方屢奏乞休而不忍棄捐頻遭論劾而未能罷
黜往歳六月既憐其病苦而改置優閒今未逾年復念
其愚忠而召居清要且又命之速來許之馳驛臣之叨
遇聖恩自謂古今難得心非木石豈不知感而委身圖
報乃復過為辭避也但臣不幸元禀素弱久患痰火竒
疾今年六十矣顔面火衝外雖貌澤精神火爍内實隂
虚醫書言火為元氣之賊變化莫測臣是以常日之間
忽時眼暗忽時膝輭更或精神恍惚語言蹇澀迭相為
病皆火所為人固不識也况聞總憲之官所以貞百度
而肅百僚者尤在行巳之恭執禮之固使臣為之一朝
病發坐立不安或當侍朝而傾仆或臨坐堂而臲卼僚
屬觀瞻豈不大為風紀之玷以貽朝廷之辱况臣性資
麤率局量褊淺不自揣巳而過於望人是以上則欲君
必為堯舜下則欲臣必皆忠良其視人之奸貪蠧政事
之因循害民者痛心疾首不能容忍使其入朝不能調
停衆論相與協濟時艱而或更致激壞則臣報國之心
反成誤國之罪萬死莫贖臣是以私憂深懼而不敢冒
膺斯任不得不實告於君父也臣今病甚且因霪雨風
波未能前進暫於江南尋訪舊醫調治略可待時雨霽
即渡江淮兼程北上聽候進止外伏望聖慈憐臣病苦
察臣才弱别選賢能代臣任使容臣休致還鄉使得散
誕田里歌詠太平以終餘年不勝感戴天恩之至奉聖
㫖卿素禀剛方節行久著歴官中外夷險不渝朕采公
議召總風紀以肅百僚宜上𦂳前來到任管事再不必
辭吏部知道欽此
　　陳言治河通運以濟國儲而救民生疏
臣聞河流遷徙不常自古為患歴考周漢至今未有能
使久而不决之術國家救災䘏民亦未有聽其决而不
治之理今之河流漲溢淹浸豐沛徐三州縣地方數年
於兹矣去年以來復致運道阻塞夫此三州縣之地兩
京南北衝要國家咽喉之地也其民常歳為國運道勞
苦不息猶之咽喉之氣也今之被水迯亡過半是猶咽
喉之氣有傷救之不可以不急也至論國家財賦仰給
東南而運道少阻猶人膈噎之病為飲食之阻救之尤
不可以不急也故今日之事開運道最急而治河次之
然今運道之塞者河流致之也葢使運道不假於河則
亦易防其塞矣臣請先述治河之説而後言運道夫自
古言河流者曰分則勢小合則勢大言河身者曰寛則
勢緩狹則勢急大而急則難治小而緩則易防理固然
也其言治河者曰順其性則易遏其性則難又曰不與
水争地此其大法也河自吐畨發源流入中國漸納百
川之歸而行萬數千里其勢之猛烈可知也其過孟津
而下至汴梁以東土疏易決故能為患然自宋以前多
決而東北自宋以後漸決而東南其決於東南也入海
路近所經為害猶小决於東北也入海路逺所經為害
尤大然因決而分得以殺其勢者亦多矣河自經汴以
來南分二道一出汴梁城西滎澤縣經中牟陳潁等州
縣至夀州入淮一出汴梁城東祥符縣經陳留亳等州
縣至懷逺縣入淮其東南一道自歸徳宿州經虹縣睢
寜至宿遷縣出其東分新舊五道一自長垣曹鄆等縣
至陽榖出一自曹州雙河口至魚臺縣塌塲口出一自
儀封歸徳等州縣至徐州小浮橋出一由沛縣之南飛
雲穚出一在徐沛之中境山之北溜溝出是此新舊分
流五道皆入漕河而總南入淮今聞皆塞矣而止存沛縣
一道則所謂合則勢大而河身又狹不能容納所以不
得不泛濫橫溢豐沛二縣徐之半州漫為巨浸近又溢
出沛縣之北而漫入昭陽湖以致運道舊河流緩沙壅
而漸致汙塞也或恐沙壅積久其地漸髙水髙趨下其
勢必决而東南有山限隔猶禍小也决而東北則往年
張秋之潰運道因之以竭前宋澶州之决郡縣數十皆
灌禍不可言也故今治河不得不因故道而分其勢其
前出陽榖魚臺二道恐其決而東北斷不可開也其在
汴西滎澤近開孫家渡至夀州一道决宜常濬以分其
上流之勢不可使壅也乃若至汴東南原出懷逺宿遷
二道及正東如徐州小浮橋溜溝二道各宜擇其利便
者開濬一道以分其下流之勢或恐豐沛漫流久而北徙
欲修城武以南廢堤一帶至於豐單等縣黃徳賀固楊
明等集地方接至沛縣之北廟道口築堤一道以塞新
決河口而防其北流此亦一計也此治河急患當急施
功而開運道尤在所急也然今運道止塞沛縣以北三
十餘里而不能遂開者雖人力不至亦由天時未利也
方夏秋水溢其塞處半流沙壅使人撈沙水中為力甚
難而沙隨水勢隨掘隨壅豈能成功或謂乘今冬初水
退昭陽湖暫可通船之日預備工力截其上流乾其下
土而併工挑築旬月可開矣或慮此挑沙開築終不能
固來歳水淹或憂再塞不若趂冬水涸冰凍船阻不行
之時照依南旺湖式様就於昭陽湖中開河一帶兩面
築堤以通運道比今塞舊道不増十里之逺來歳通運
與舊道二處隨便行舟此一策也或又慮河水入湖亦
能帶沙致塞只如今昭陽南口金溝舊閘處所漸入沙
壅此其驗也臣與尚書李承勛同行計議以為莫若於
昭陽湖東岸滕沛魚臺鄒縣地方之中地名獨山新安
社等處擇其土𦂳無石處所另開河一道南接留城北
接沙河口二處舊河其間應開不過百十餘里更或隨
勢利便各尋近道工力尤省其河新開深則各隨地勢
濶則先止五六丈以通二舟之交行其就取土厚築西
㟁以為湖之東隄且防河流之漫山水之洩而隔出昭
陽湖在外以為河流漫散之區所謂不與水争地也來
冬冰結船止之時更加濬濶以為運道於彼立一夫厰
量撥山東州縣人夫接遞以暫寛豐沛之民而消息咽
喉之氣此其上策也其開掘之處有礙民田民居則宜
補給閒田扣除糧税而量措與開荒遷徙之力可也但
其地之髙下土之堅疏勢之難易臣等不曾親歴試驗
未敢執定為是乞勅總督河道都御史一面科集工力
一面親驗可行趂今興役開掘此河或此河難開則止
開豐沛縣舊河及前擬湖中近河二道兼使放舟以防
一道之塞運道既開而後以次相度河勢順其性而分
導其流則大決可免矣臣等又慮山東河南并直𨽻江
北之民連年水旱災傷勞苦特甚豈可復興此役乞勅
户部計議從權於兩淮兩浙招商額外多賣鹽引令其
買補灶煎餘鹽照常販賣急可得銀數十萬兩以雇役
近河貧民并備應用器物興此大役則亦宋范仲淹浙
西救荒之術也昔唐中葉疆土分占日促田賦所入甚
少而養軍多費専賴劉晏理財亦惟興此鹽利况我國
家全盛食鹽生齒數倍於昔而鹽課舊額有限民間所
食皆私鹽也今取而歸官河成之後以資邊餉實為大
利且鹽既官賣民間私鹽漸少而巡邏之役可減鹽徒
意外之慮可無又弭大患豈不當為然以為難者第恐
勢要狥私之徒乘之以占利庸俗泥常之人因之以謗
阻大臣持循保名不為國計者又不肯於是而擔當必
賴聖明革此三弊而後可行也至於挑土之器工役之
流亦宜量募江浙衢嚴二府之人百十用之其人取土
一工勝如北人數十工之力是宜給之路費厚其傭值
使樂應募來必漸多又使北人漸次效之亦以後治田
勸農之利也臣愚又念豐沛南北一帶近河州縣之民
近年十分困苦朝廷宜加十分愛惜伏望聖恩垂念以
後進貢等項船隻計可停止者暫為停止可減省者量
為減省其南京工部該派器物内府應用者或令原解
州縣倒批徑解或令該部委官自解工部進納不必經
由南京監局以致多造器皿裝盛因而多撥船隻裝載
又因而多用人夫牽送其士夫往來船隻倚勢多索人
夫者乞嚴加禁治其河道驛遞夫役照前管河郎中兼
理稽考撫按官不時巡察糾治庶使衝要之民得以安
養休息而國家南北咽喉之地不致阻絶矣近該少卿
黃綰奏乞修復海運以備不虞其為國逺憂甚忠然聞
其事勢甚難不得巳而思其次則聞國初漕運自淮逹
河由陽武起㟁百十餘里陸運至衛河復下船至京又
聞沁水至武陟縣紅荆口分流一道六十里通衛河近
年始塞是河流因沁可以通衛也後當國家閒暇之時
亦宜差官踏勘如紅荆口舊河可開則開舊河不可開
則於陽武上下相度地勢相應處所離㟁十數里開掘
一河北通衛河歳撥江南相應衛分糧船百十隻於彼
轉運習慣以備徐沛而北會通河一時之塞此亦一計
也臣愚叨任大臣茍有所知不敢緘黙奉聖㫖工部看
了來説
　　乞恩辭免加官以昭公道疏
臣近䝉聖恩改都察院左都御史聞命驚惶扶疾上道
自陳病久衰極性麤量褊不堪重任具本乞休奏奉聖
㫖卿素稟剛方節行久著歴官中外夷險不渝朕采公
議召總風紀以肅百僚宜上𦂳前來到任管事再不必
辭吏部知道欽此欽遵臣思聖恩簡任分當委命不敢
再辭力疾前來行至濟寜地方忽聞邸報復䝉聖恩陞
臣刑部尚書臣思班列愈峻而政務益繁菲才病軀决
所不堪再具本陳乞間十月十六日行過徳州地方接
到吏部咨節該詹事府詹事兼翰林院學士霍韜奏稱
臣宜都察院王時中宜刑部等因奉聖㫖胡世寜仍改
都察院左都御史加太子少保掌管院事欽此同日又
准本部咨節該兵部左侍郎兼翰林院學士張璁題臣
叨任副總之職今署掌院事合請命官更代等因奉聖
㫖吏部還差官齎文馳驛去催促胡世寜上𦂳來欽此
臣聞命驚惕晝夜兼程力疾來到今巳朝見幸得復覩
天顔無任欣感切惟都察院之軄臣雖自揆才力不堪
然上承恩命不敢有違祇候吏部題奉明旨即往到任
不敢再辭外惟照宫保之加自來朝廷以待輔臣六卿
之年勞多而徳望重者故今各部尚書年資過臣者尚
多未加此秩顧臣年資才力皆出諸臣之後今年四月
始以侍郎陞南京工部尚書七月即改都察院左都御
史九月復陞刑部尚書半載三遷巳為太驟今䝉仍改
左都御史二品同階不為少貶顧臣何功如此隆秩天
恩太重臣分奚堪深虞覆餗之㐫公私竝累抑恐積薪
之議中外交喧再查霍韜奏内稱臣過當至論秩之崇
卑可勿計者則實知臣之心而亦可為明主用人之告
忠臣事君之法也伏望聖恩天地日月察臣誠欵憐臣
分薄収回太子少保成命容臣以左都御史掌管院事
臣若幸䝉天庇病得少愈忠得少盡誓當終身供此一
軄以報天眷如其病困才弱不堪供軄則朝廷有黜幽
之典當上認罪之章不敢貪位素餐以誤國事臣以私
情累干天聽不勝戰慄奉聖㫖卿風節素著人望所歸
朕仍命掌都察院事正欲糾率各道振揚風紀又念卿
歴官年久特加宫保以示優崇宜勉承朕命用心供軄
不允所辭吏部知道
　　陳情再乞天恩懇辭加官疏
臣以今年四月始由南京吏部左侍郎陞南京工部尚
書七月䝉恩即改都察院左都御史九月復陞刑部尚
書近復䝉恩仍改都察院左都御史加太子少保臣思
聖恩太重臣分不堪具本上辭奏奉聖㫖卿風節素著人
望所歸朕仍命掌都察院事正欲糾率各道振揚風紀
又念卿歴官年久特加宫保以示優崇宜勉承朕命用
心供軄不允所辭吏部知道欽此臣聞命慚惶感激無
地思惟天語叮嚀聖恩隆厚如此臣當祇受曷敢再辭
但臣私情實有未安者事君無隱義當披瀝君父之前
以求日月之照也臣本農民幼生艱苦備甞民瘼因識
吏弊思欲効用明時麤習章句獵取科目然臣自量才
器不過欲得一郡守之軄或一巡撫之任而止以少展
為民之志遺惠一方耳至於卿輔之官則思天下自有
碩徳宏才如古名世者而用之臣愚志望萬不及此也
不意入仕之初即患痰火竒疾雖歴前官不得久任縁
此惠民之心未得盡展報國之念未能遂忘然又不意
中歳以來荐歴艱憂益致危困今年六十矣精神膽力
巳喪十分之九而乃誤䝉明主之知擢任掌憲之重臣
愧非分且憂病弱具本力辭過䝉温㫖趣令到任臣不
敢違力疾來京思欲都察院供職而宫保之加踰分太
逺不敢冒受又不敢即辭正爾躊躇而朝見之際驟與
楊一清謝遷等同班一時惶愧舊疾痰火即發方上御
道而腿膝戰掉幾不能存立比至御前而咽喉哽塞幾
不能致詞退而急趨直房服藥始解乃知臣之福量至
淺而徳薄位尊古人之所戒也故敢決辭加官不意䝉
恩未允臣又聞古之明主用人忠臣事君皆惟欲使諌行
言聽膏澤得下於民而巳不在位之崇卑也故昔虞廷
九官周室六卿皆各因其才専任一軄以終其身不聞
累加崇秩又如宋太祖初許曹彬克取江南以為使相
及還獻俘乃以太原未平使相極品而未之授古帝王
之不輕官爵也如是顧臣何人試職之始即加宫保倘
後數年得効㣲勞更將何軄以加臣是以深虞負乘之
致冦亦恐鬼神之害盈而不敢冒躐崇階實由𠂻欵伏
望聖恩天髙地厚容臣止以左都御史掌管院事使臣
得安心守分以亮天工不使踰分隕越以孤天眷臣不
勝感戴祈請之至奉聖㫖朕以卿資深望隆特兹加秩
卿乃兩疏懇辭足見大臣推讓至意勉從所請宜即赴
院供職吏部知道
　　建言疏
臣聞人臣之義知無不言臣竊見陛下天性聰明日勤聖
學至於敬天法祖愛民求治之誠誠有格於皇天而非
三代以下令主所能及者然臣竊聞帝王之學有要其
推之於治亦有要臣愚私恐聖心泛勞於上敢述所聞
以獻臣聞帝王之學中而巳矣堯之授舜舜之命禹皆
曰允執厥中嗣是以來若成湯文武之為君臯陶伊尹
周召之為臣既皆以此而接夫道統之傳至吾夫子繼
往開來而傳至其孫子思遂筆於書曰喜怒哀樂之未
發謂之中發而皆中節謂之和中也者天下之大本也
和也者天下之逹道也致中和天地位焉萬物育焉夫
喜怒哀樂情也方其未發則外物未有所感而此心寂
然不動無所偏倚故謂之中有感物而動喜怒哀樂發
皆中節則事無不當物無不宜無所乖戾故謂之和和
即中也夫喜怒哀樂發之一心之㣲而措諸天下之廣凡
國家刑賞之政慶恤之典無不皆由於此故曰天下之
大本天下之逹道故如人君喜有賞怒有罰或當喜當
怒而隱忍不發或既喜既怒而留滯不散皆非中節也
又或今日當賞而因前日之怒格之不賞或今當罰而
以平日之喜縱之不罰又或此事當賞一分而因喜賞
過二分或此人當罪一事而因怒併罪其餘亦非中節
也故人主於平居無事之時常當涵養此心使寂然在
中無所偏倚既而遇事有當喜當怒者則又臨時省察
其中節與否而後發之至於哀樂亦然不徒今日如此
而無一日之不如此不徒此事能然而無一事之不皆
然此之謂致中和而天地以位萬物以育是使天下無
一物不得其所而何徳不修何治不隆何災之不弭哉先
儒以為此學問之極功聖神之能事者不過此中而巳
伏願聖明留意然中無定體隨時而在隨事不同故執
之者常如持衡之勢不使少有所偏如古聖賢論治體
則周公告成王有曰伻嚮即有僚明作有功惇大成裕
汝永有辭謂使百工知上意嚮各就有僚明白奮揚而
赴工惇厚博大以裕俗則王之休聞亦永辭於後世矣
夫當守成易溺宴安之時而不為明作有功之戒則士
習偷惰而廢政殃民日見陵夷之狀矣然専明作有功
而不為惇大成裕之圖則治流刻薄而人心不安又非
悠久之道矣此二者不可偏廢亦執中之意也故周公
欲使百工知成王意向如此以供職而使其君長有令
聞於後世忠臣為國逺謀之意如此臣竊見國家承平
日久士習因循偷惰太甚以致政弊民窮天灾日見聖
心憂勞累年今一旦豁然天唘奮然雷動信用忠賢釐
革政弊人心惕然警省政治煥然一新知我皇上勵精
圖治之志而皆為奮明作有功之舉然而中人之性素
無定見惟事隨風趨靡以速時名而或事為過舉以失
朝廷建中立敎之本意則非惇大成裕之道也臣近見
撫按叅官本中有以飲食紙劄應用㣲物而即坐贓奏
提者至或大姦大貪置之不舉而惟繩此武職小官以
塞責如此臣恐諸臣倣傚刻薄成風而傳諸天下後世
不知我皇上天髙地厚之徳非周公願其君永有辭之
意也除此小事臣巳駁令改正外至於大政事大賞罰
之有關於天下大體者伏願聖明特勑大小臣工今後
供職行事常懷明作有功之念而不可有失惇大成裕
之體雖懷惇大之心而又不可遂隳明作之志復蹈因
循之弊則陛下之聖學推之政事者真為允執其中而
堯舜禹之聖不是過矣至論聽言則舜戒禹曰予違汝
弼爾無面從是則舜之大聖亦欲其臣正諫也然雖樂
正諫而又曰朕堲讒説殄行則妄言者亦疾也雖堲讒
説而又曰欲竝生哉格則承之庸之則又疾之不為巳
甚而許其改過復用也此舜之執中見於所言者如此
至於後世孔子論事君曰進思盡忠退思補過將順其
美匡救其惡則將順與匡救皆忠也孟子則曰逢君之
惡其罪大則深惡逢迎之不忠也臣昔上論逢迎與將
順不同君所行是而人臣順承其志以成就其美者將
順也君所行非而人臣迎合其意以求媚其心者逢迎
也二者事情不同忠邪所由以分也近歳以來講學不
明人心士習不正妄以將順為逢迎而各欲掠取正諫之
名故於君上至徳所當將順者而亦曲加阻遏以為匡
救甚者其心靡懐執國之誠惟圖媚竈之利因而排擊
忠良為除異巳至欲明主不得専行一事自用一賢而
威福惟其所媚者之歸數年以來主威不立善政不行
民生困苦亦巳甚矣其罪蓋不止如舜之所堲也近賴
皇上天日開明赫然奮發讒説屏除士氣一變矣然恐
其間或有事實當然而言或過激又或心本効忠而意
見差謬者與彼讒邪同棄不無可惜又恐中人惕禍遂
怯正言而後有大事大姦莫之敢論至昧我皇上本心
納諫之誠以誤國事伏望聖明容臣與吏部細加查訪
并凡因公降謫官貟究其心之公私原其罪之輕重量
其才之長短陸續上請或還原職或量収叙至於情理
難容不該収叙之人久謫遐荒者亦乞聖慈體大舜欲
竝生哉之意量加寛恤使得生全至論用人則曰湯執
中立賢無方此其大要也伊尹告太甲曰任官惟賢才
左右惟其人其難其慎唯和唯一此其大法也夫難者
難於任用慎者慎於聽察夫既立賢不拘其𩔖而欲難
慎如此者所以防小人之似君子而誤用之也然人全
徳實難或有一失如玉之明有一玷木之良有一朽不
害其為器也惟夫姦險媢嫉之人無隙可指而能誤國
大事者則不可用耳和者可否相濟一者始終如一所
以任君子也往時人才自入仕途即事交結投置清要
坐躐卿輔而乃私立門户謬為舊制以排斥真材不使
得用以是民瘼不知政體日壊民生困苦實由於此今
我皇上聽納忠言痛革前弊均調内外立賢無方期得
真才以輔至治大臣體國者日事薦賢明良相遇真足
以共成正大光明之業矣然恐其間萬有一誤者則在
聖心其難其慎而巳至於可否相濟者匪徒君臣為然
而僚寀之間見或不同相規相就亦當如是不以為嫌
此臯陶陳謨於舜禹之前所以有百僚師師之説也更
願陛下以此時戒羣臣使和而不同以共成我國家無
疆之休而巳凡此經書大旨聖明天縱經筵日講豈有
不及而臣猶以為獻者區區芹曝之私不能自巳也伏
願聖明俯賜採納天下幸甚奉聖旨覽卿所奏足見大
臣愛君陳善至意朕知道了查復官員且罷吏部知道
　　申明職掌以清刑訟疏
竊惟祖宗設立都察院専以糾劾百司辯明寃枉今糾
劾之事専責各道監察御史而堂上官不預至於理寃聽
訟一節則其事情多端不可執一所當詳議酌中以處
易之中孚曰君子以議獄緩死則取風感水受之象辯
寃當緩而以虚心實意求得其情也其在豐曰君子以
折獄致刑則取其威照併行之象獄既折則當致刑不
可姑息也臣愚生長草野三歴有司三任刑曹既又一
任外臺一任内臺又不幸久繫禁獄久戍窮邊故於民
間疾苦獄情變詐不一之狀頗亦備知今幸遭遇聖明
擢掌其事敢不悉心敷陳以助我皇上至仁欽恤之萬
一切惟今天下奏訴本狀有本無寃枉而倚奸畏死毎年
奏辯一次輒行所司提人再問而致累死干證貧民三
五人或六七人或十餘人而本犯終不免死者有實負
寃枉而累次奏行所司畧不與辯止依原案増飾開上
以致終於枉死者又有貧民無力訴辯而被有司淹死
獄中非惟朝廷不知雖上司亦不及知者又有富民本
等奏訴而有司避嫌明知寃枉不肯與辯又有奏行得
調隔别衙門問理而疑其夤縁所得不肯與究曲直眞
偽輒推所司查勘所司則又顧忌原問更入重情以報
而必致之死者是皆所司之不仁以負皇上好生之徳
以致天下災異之多實由臣等不能平法任人之罪也
然原其情亦有不得巳焉者葢由士習不正刻忌成風
毎有獨能持正伸枉者小官則上司嚴刑逼其招贓大
官則士夫興謗致其被劾而終身廢黜大臣莫之敢救
此其所以致此也近如浙江僉事彭占祺其平日作縣
則十分循良為御史則獨能守正惟以違衆執一豪俠
之罪而遂騰謗致劾朝覲去官此其一也臣初到任日
與僉都御史熊浹斟酌時弊講求二者畫一折中之法
欲乞聖明裁處俯賜通行所屬内外衙門一體遵守
　　計開
一舊凡奏訴本狀到院堂官不能盡看分與各道御史
亦多不曾親看止憑該吏撮寫數語粘揭帖面次日持
以稟堂或云該行某衙門或云該立案即時註簿施行
夫吏有打㸃者則揭其應辯𦂳要之語無打㸃者則揭
其不應辯無𦂳要之語而事之行否乃唯聽之寃何以
得辯也臣等本擬本狀連人分送各道御史務要親自
審看明白本道有案者則弔其原招原訴無案者則於
刑部抄招或弔巻各欲比對叅詳如刑部亦未有招開
到者則止摘抱本人口辭與本拆辯務要逐一叅看原
問情罪有無允當今訴情節有無指證可辯或雖可辯
而看係一面之辭未可據信或該立案不行者亦當明
開其所以當立案之故各具一帖如刑部各司問刑招
帖之狀前一日送堂臣等再加叅詳批照次日當堂稟
議可否方纔註簿施行
一凡本狀中叅看出情節似有寃枉當與辯者則行巡
按或按察司原經巡按辯問者則行巡撫各與提初審
初辯官即與辯出者原勘原問官仍不追究若審辯官
明知寃枉因忌原問故不與辯或更誣重情者後或他
官辯出或十分寃抑查提至本院辯出者原問經審官
俱從重追問其若本無寃枉而狥私曲辯縱脱者亦當
追究重罪
一凡初經撫按司府等衙門問成重罪奏訴寃枉例該
與行而叅看其間無有𦂳闗該辯情節者則行巡按原
經巡按辯問者則行巡撫先將見在人巻查審似有寃
枉方與提人證辯如無寃枉仍依原問監候會審奏詞
就彼立案不許一槩提人以致累死平民其有累次奏
辯累經再問開報今復奏訴者雖例該立案若叅看其
間委有可辯情節亦與照前施行
一凡重罪囚監至五年以上曽經再問無寃轉詳評允
及奉欽依依擬處决而臨秋怕死毎年奏辯一次者若
係上半年奏至照前與行撫按弔審見在人巻似有寃
枉方與提人證辯如無寃枉仍依原開監候會審處決
奏詞就彼立案仍要備由先報若係下半年奏至者本
院即與立案不行
一今各道御史多係新任刑名未練臣欲縁此觀其用
心能通刑名與否其若如此不肯用心刑名不能疏通
以後歴任更無大建白及興革激揚有益國家者考滿
之日斷難書以稱職其試職理刑官在道實無刑名可
理今欲各道本狀多者每日各分與一二件令其照前
叅看開詳具帖送堂臣欲縁此日見其刑獄用心能通
與否後考實授亦有所據
一在外重罪囚多係强盜人命人命唯謀殺者最為難
問有司凡遇此者唯於其事發之初虛心審察叅以詢
訪方得真情若遽嚴刑鞫問鮮有不致誣服者矣至於
强盜或因情迹疑似即便嚴訊或因誣指讐攀不能辯
察多致寃枉或有小官一時誤拿不敢脱而遂致之死
以圖免罪者又有同起數十皆係平民誤死而真盜不
獲者又有真盜既獲而審供同盜之人或因先有誓約
或圖後為營辦劫奪不肯供出好漢而唯供報新誘數
人或更讐攀平民以抵數者至於失主或冒供不曾被
劫之家以為其後辯脱之計者有司一時輕信誤事不
小又或巡捕職役賣放真盜而逼其妄攀平民以詐錢
者又有獲賊得錢而延緩不追真贓為其辯脱者凡此
情弊多端不可枚舉故凡獲真盜數人必須隔别一一
各審其同盜姓名年貌來歴及失主住居劫分財物件
數有一不同即辯其誣不可遂紀其名以作未獲之數
則誣枉者少矣臣愚乞勅各處巡按御史各行所屬軍
衛有司問刑捕盜官今後人命强盜務各懲前弊多方
用心審捕如若率意徇私有所脱枉必行重治其巡按
分巡官所至地方見監重罪囚俱要逐一親審有寃者
即與伸辯不許避嫌推調不理巡按歳滿回京各要將
辯過寃枉名數事跡開報本院以憑查考
一查得差官審録事例原勘原問官出入等罪悉免究
問夫原勘原問官一時誤信人誣告曲證失入枉問不
行追究以免其回互執誣聖朝急於救人之仁也若乃
日久事定明知其枉而顧忌原問私避嫌謗故不與辯
或誣重情以必致之死者則其人之忍心害理背公行私大
可罪矣伏乞聖明立為定例除以前勿論外今後重囚
果有寃枉而初審初辯官既與辯出者原勘原問官仍
不追究若審辯官明知寃枉因忌原問故不與辯或更
誣重情者後或他官辯出或十分寃抑奏提至本院辯
出者原問經審官俱從重追問其若本無寃枉而狥私
曲辯縱脱者亦當追究重罪
一今差官出外審録重囚凡可疑者再問事無容議矣
惟可矜者奏發邊衛充軍一節則其事情輕重利害不
同有所當議者葢此等罪犯或因致死人命而其所致
死之人有多被慘毒而死者有致將屍骨拆散蒸檢二
三次或五六次者又或遞年奏辯累死屍親及干證平
民三五人或十數人者今此人止發充軍及至解衛即
逃又累死長解二人及買妻代解軍妻一人審録官但
知此有罪一人之命為可矜而不知前後累死無罪多
人之命尤可矜也伏乞聖明裁處今後此等罪犯間有
如果情非得巳事實可矜者則明與辯出或徑發隣近
衛所永逺充軍或編隣近州縣驛遞永充機兵民壯水
馬夫等役以代出貧民一差使其若情雖可矜而法該
抵命及曽累死平民者則務追真正當房妻小差人管
押遞解邊衛永逺充軍仍定撥見任軍職之家以作軍
伴為之種田使有収管不致脱逃又得代出邊軍一名
作正操備則邊境漸次得人充實而農種漸次可廣矣
若其情苦無可矜者必須抵死不宜輕縱
一竊盜三犯係是怙終之人舜典所當賊刑者也至於
偽造印信之人多是狡猾通曉文義之人敢于盜竊朝
廷之符柄其為此者或以誆人財物或以盜官錢糧或
以詐官假吏或以刑人殺人而勢亦無難祖宗所以制
為重律使人畏而不敢犯也今累次審録輒混作可矜
開奏𩔖得充軍是使人明知不死而有恃故犯也豈立
法本意哉况此等奸惡之人多監一日則地方免害一
日遲發衛一日則衛所省事一日臣愚乞勅審録官今
後不得以此開入可矜之列混奏得辯之數毎年秋後
會審開奏聖恩若未忍處決止令監候必待朝廷有大
慶會大肆赦而後釋之則恩不濫而法不廢矣
一問刑執法被誣奪職如僉事彭占祺者乞勅吏部再
訪無異奏復其官以為獨立守正之勸更乞斟酌舊例
凡朝覲考察去官自行奏辯者仍照前例重遣其若大
臣出身與辯者當議奏復若大臣所辯不公不實者許
科道彈劾吏部叅奏即罷其軄奉聖㫖覽卿所奏無非
慎重刑獄疏理寃滯之意都依擬行該行内外問刑衙
門的行去著一體遵守朝覲考退官員巳有累朝禁例
難以輕収今後果有執法被誣奪軄的許大臣言官即
時與他論辯吏部仍查訪可否具奏定奪
　　省繁文復舊規以便勤政疏
臣聞君逸臣勞古之訓也執簡御繁治之體也自古帝
王未有不以親覽章奏為勤政勵精之實徳然而覽之
無要則亦徒敝精神而聽斷不能無遺矣書曰政貴有
恒辭尚體要律曰陳言事理竝要直言簡易不許虚飾
煩文欽此臣切見𢎞治以前内外臣僚章奏皆用心刪
去煩詞務從簡要如臣法司叅官本皆節去同起各犯
無干情罪而止具奏應叅官該問𦂳闗情節不過數語
其餘衙門大率𩔖此以是君上得以親覽無遺情弊易
見可否易知比自正徳以來因武宗皇帝不親看本臣
下因循怠玩乃各自圖安逸不將本語修削止憑吏胥
全寫上下徃來文移或通具前後或駁問招由故或一
事而重説三二次或一本而粘連十數紙目力不能照
料反致𦂳闗情節字様多有脱略不能看出有誤聽斷
此弊相沿至今是雖臣下竟日有不能周讀一遍者乃
以上勞君父萬幾之繁且為聖心静養之累且分聖學
惜隂之功臣子之心安忍如是臣愚乞勅在外鎮巡三
司等官今後事當奏題者務要照依𢎞治以前舊規刪
去繁文務從簡要開具上奏不許全録上下往來文移
亦不許不行親㸔以致脱略𦂳闗情節字様如遇叅究
其奏下部院該覆本者亦要看本官刪去繁文撮從簡
要具稿呈堂務要詞無贅冗字無錯漏堂上官亦要親
看明白方纔具本上覆庶幾少便省覽不致多勞聖心
臣又竊聞孝宗皇帝時毎日奏章進入先令近侍知書
忠實之人看詳事情緩急輕重分别等𩔖凡群臣建言
及部院卿寺奏覆重大事情必進御覽其有事情重大
而本長難看者亦令指㸃𦂳闗情節進覽其民本常事
不須一一親㸔者另作一𩔖又不時於其中抽看一二
以驗其精别當否以是聖目不致多勞而大事聽斷無
遺此事舊聞長老傳言如此不知的否臣又念陛下聖
如文武左右慎選必皆得人其為陛下恪守舊規執簡
御煩以節養聖躬而為勤學惜隂之助者必有出於夷
思之外矣何俟臣言苐臣區區野老負暄之誠不自覺
其疎罔矣伏惟聖人不棄芻蕘採納幸甚奉聖㫖覽卿
所奏具見忠愛内外衙門章奏俱朕親覽今後不許煩
詞虚文但要平直開奏敷陳𦂳關情節庶便看閲都察
院通行曉示各衙門知道
　
　
　
　
　
　
　
　
　
　
　
　胡端敏奏議巻七
欽定四庫全書
　胡端敏奏議巻八
　　　　　　　　　　　　明　胡世寜　撰
　　懇乞天恩休致疏(時官刑部尚書/)
臣不幸久患痰火竒疾為變百端然向惟旬日間發猶
可支持今年逾六十血氣益衰病發不時難料毎當侍
朝奏對之際常恐昬瞀顛仆玷汚朝列慚惶無地自容
其苦有如是者君父之前豈敢欺隱念臣荒野疎陋之
人間關罪謫之後得遇聖明登極遂擢臣以吏部侍郎
之職既而七載之間累辭累召累劾陞官六卿誥封三
代行而給驛以馳病則遣官問遺恩寵逾分感激無涯
臣豈木石之頑遂忘天地之報况今陞轉司冦之官自
古尤重葢以五教弼於五刑民命繫於國命在昔臯陶
之種徳虞廷蘇公之策名太史皆以是也而臣又以起
身法司幸便熟路且又上遇聖明勵精圖治言聽計從
下遇輔臣忘巳推賢志同道合臣方喜所學於是得行
而乃無故求去也此以公義言如此至言私計則臣家
勢至㣲遇險特甚長子繼年未弱冠隨臣廣西江西討
夷平賊歴同艱險而預發宸濠之事實其謄奏頗有贊
畫時被都御史俞諫附逆忌功搆臣深禍臣恐父子併
陥逼其還鄉不得侍臣哀痛成疾而死及臣赴京投獄
又被都御史石玠狥時附勢奏捕家屬次子純年方十
餘驚竄流離遂荒舉業絶意科目今臣先任三品雖三
轉官而未滿三載今任二品亦三轉官而甫及數月臣
當此衰病待盡之年止此一子豈無老牛䑛犢之念而
求任滿三年使得亦如諸臣之子入監讀書以不絶衣
冠之嗣也故臣前歳奏疾尚求南京去秋䝉召即來北
上葢亦欲以犬馬餘生强力就列上報君父之恩下為
身家之計也不意疾病纒綿勢難支久今臣交歳以來
畫夜痰𠻳不絶常時坐卧不安至於郊天陪祀慶成侍
宴朝廷重典臣子至榮亦不能預負罪慚惶心如叢棘
故今昧死俯瀝血誠上祈恩照特賜骸骨早還鄉里使
得安便以終餘年臣不勝感戴天恩之至奉聖㫖卿召
用未久有疾善加調理痊可即出供職不允所辭胡純
准送監讀書吏部知道欽此
　　老病乞恩休致疏
臣以衰病凡庸誤䝉陛下天髙地厚之徳起之罪廢之餘
置之卿輔之列贈祖同官廕男入監復召至京將及一
載之間視如手足許布腹心言雖妄而多行採納罪當
認而毎賜寛容病則遣官加賜辭輒温㫖慰留特憐衰
朽不時病發許當嚴會隨處退班真天地之曲成萬物
父母之愛惜孤子不是過也臣雖粉骨碎身何以能報
但臣不幸元禀素薄久患痰火竒疾為變百端近因勉
强日久精神日耗加以耳聾健忘脾泄食減或早起裝
嚴而更衣不止或晝出判署而臨事不知只今半月之
間早朝入至午門而不能進者二望端門而復回者一
在部疾發驟危而急借輿扶回家者二僚屬毎見失驚
朝市聚觀不雅未有病困如是而猶可以竊祿居官徒
曠天工者也思負聖恩慚惶無地臣是以不得巳再瀝
血誠伏乞聖慈憐憫容臣氣息尚存趂今河道可行之
日早賜骸骨還鄉以遂首丘之願則臣未死之年皆陛
下再生之徳也子孫世世其何能報臣以私情累干天
聽不勝戰慄祈望之至奉聖㫖卿職掌邦刑明慎公恕
况朝審在邇宜用心調理痊可即出供職慎勿再辭吏
部知道欽此
　　病弱乞恩容令退避疏
臣以病弱乞休荷䝉温㫖勉留且容臣子送監讀書臣
伏遇聖明仁同覆載謂臣召用未久雖病發巳極而不
忍棄捐念臣受患孔多雖年例未及而即令䕃子老牛
曲遂其私情病馬尚策於故道荷殊恩之出於望外實
私感之切於由中義圖死報敢望生還但臣不幸少多
憂患致成痰火竒疾不時常發其發也或為眼目昬花
或為心神恍惚或時膝軟不能行立或時氣塞不能言
語蓋其發無時難於預料故或前日無事不註門籍而
今早疾發不能入朝惶懼無措或今晚疾發巳註門籍
而明早疾愈不敢入朝於心不安葢臣因病多憂而憂
即病發故毎當大朝會大禮節輒憂病發失儀而前疾
因憂即發常恐昬瞀顛仆有汚闕庭故臣常自慚惶累
乞休致今奉恩㫖調理病痊之日即出供職不敢煩瀆
外但臣病發無時憂莫能處伏讀禮儀定式内一欵如
朝叅近侍御前有患病咳𠻳者即許退班如䝉聖恩容
臣侍朝或侍經筵各項大禮之際如遇病發即許退班
或當入朝之時猝遇病發亦許隨處退避則臣憂患心
少而病發或亦可減得以致死効勞矣臣以私情累干
天聽不勝戰慄奉聖㫖卿端亮忠鯁實心幹事朕所簡
注宜照前㫖即出供職既有痰疾不時舉發准照禮儀
定式事理退避該衙門知道
　　慎封爵以重親親疏
臣聞明主慎動不使一事有差忠臣事君惟恐一言有
謬蓋謬則君事或因以誤矣臣與尚書桂蕚李承勛方
獻夫等受國厚恩誓皆赤心事主豈敢一毫有欺然而
自揣天下之人不能盡知也天下之事不能盡識也是
以毎承付托相與憂惶反復論議不定唯恐有差因誤
國事近如昌化伯邵氏保襲之事是也臣昔因與邵輔
親識奏乞避嫌欽奉聖㫖這事巳有㫖著再會同法司
將各奏至親拘審卿既與邵輔隣親伊家宗圖來歴宜
必素知况卿職掌風紀是非曲直正當分辨以杜争端
豈可引嫌迴避便照前㫖上𦂳會問明白歸一來説該
衙門知道欽此欽遵臣受命以來多方詢訪以備會審
間未幾嵗終䝉恩轉官刑部又不意春來疾病纒綿巳
該原會官會問歸一奏請然臣之心終有未盡也其事
終有未安也我皇上智周萬物而於明倫尤重今於邵
氏之事正明倫理篤恩義之事也使臣瞞昧不言致誤
此事則萬世而下累我皇上聖徳臣雖萬死何足以贖
哉竊惟皇上之必欲邵氏封襲伯爵者是即古聖王逹
孝之心蓋推皇考恭穆獻皇帝之所自出於孝惠皇太
后又推太后之所自出於其父母邵林楊氏而欲榮富
其子孫以世享之也今不幸林之子曰宗曰瑄曰喜其
孫曰華曰英曰蕙皆巳故絶今争襲者曰萱曰輔曰葵
則皆旁枝非林子孫其不當襲也明矣乃惟千户邵茂
真為林孫則所當襲然茂雖自稱其父邵安為林之第
二子而引恭穆獻皇帝為其乞恩復官與邵喜同稱母
弟為證臣下奉此不敢輕辨然而審諸其親族訪之於
傳聞則皆曰義子臣愚不能無疑也書曰疑謀勿成臣
恐邵安真或義子而其子孫襲伯則太后父母之神不
歆非𩔖而太后皇考在天之靈皆不安矣若彼爭襲者
曰安出淮安王氏則其言出附會不可輕信而且世逺
人亡莫之能究也今江南客船運船毎嵗經過山東直
𨽻一帶地方鬻回幼男女甚多至或忘其父母姓名生
年籍貫者豈能究憶也是以安為義子孫雖有數事指
證可疑而莫敢為言也竊惟舊侍太后宫人内使或有
得聞一二者内廷或可親問至於昌化伯夫人何氏嬪
於邵門五十餘年矣其平日與邵安妻妯娌相處何如
其夫邵喜存日與邵安兄弟相處何如其男邵蕙存日
與邵茂長幼相處何如豈有不明而陛下差一堪信内
臣就其家開誠問之豈有不實對者其各家年老家人
平日耳目所習聞見亦真使東厰一召問之孰敢不盡
言者非如臣等會審悉多拘忌不得盡情也再不然行
彼原籍拘審年老親隣勘實回報亦不過遲之半年耳
臣愚昧死伏願聖明如是詳審而巳若以臣等有疑之
言一時遂定臣恐賜彼一代之爵而或亂彼百代之宗
誤我皇上明倫之智逹孝之仁外議有言内廷得聞此
時追罪臣等雖死無益於事故願自今謹之而巳臣愚
亦知祖宗朝皆有外戚封爵何獨皇考外家而忍見其
無况臣鄉里亦豈不願崇爵之輝而顧其時勢有不得
巳焉者不敢不言也臣觀大江以南蘇松九府州暨浙
江等九布政司地方之人近來並無侯伯世襲者蓋地
氣之薄所不能勝故邵喜封伯未逾年而遂卒傳其子
蕙僅再世而遂絶邵輔陞指揮回家其弟弼即夭邵玘
三子其長次二人皆以疾廢其不幸門祚之薄如此蓋
亦地氣使然也故臣愚見以為與之襲伯則必拘倫序
而或濫及旁枝誤及異姓且弟曰弟姪曰姪太后親兄
弟不得以之為子親父母不得以之為孫他人富貴而
本親告絶幽明之間各生嫌隙生者不得安其養死者
不得歆其祀况其門祚薄而福䕃隆如前所慮恐非邵
氏久長之利也不與之伯則使何氏得如民間擇愛立
嗣而使之承其家業養其孤寡奉其宗祀太后親父母
有孫親兄弟有子而後量與恩澤䕃卑流逺邵氏久長
之福也臣愚叨任大臣與國同體昧死敢言不勝戰慄
待罪之至
　　應制陳言以弭災變疏
河南清吏司案呈奉本部送禮科抄出禮科右給事中
蔡經等題前事奉聖㫖事闗朕躬的自有處置其餘該
衙門看了來説欽此欽遵抄出送司除將抄内省雜料
處布絹㧞淹滯正風俗四事備咨各部徑自查覆外其
慎差遣一事係該本部議覆案呈到部臣等竊惟聖明
御天四海臣僕孰召不來孰罪敢匿而内外法司委之
提問罪犯孰敢延縱至差官校齎駕帖出外所過地方
無不驚擾雖有以身許國之人素持不顧利害者無故
猝然途遇亦皆震駭失色至於所提罪犯之家老幼驚
惶被嚇財物怯懦者或因喪膽以成疾病弱者或因稱
貸以破家被提罪犯或被窘辱難禁而自殘身命所至
官府急無打發多借官銀奸貪官吏乘機尅落以一報
十上司坐視莫敢誰何小民代陪不勝哀怨聲聞於天
降灾致儆不無所自我皇上至仁覆物勵精圖治平日
事天如父愛民如子凡所以體天心而究民隱者無所
不用其極惟此一事無人敢言未經聖慮今給事中蔡
經等因言弭災建議及此實効忠諫之職言所難言伏
願聖明俯從今後官民有犯在内責之法司在外責之
撫按按察司等官作急提問完報不許淹滯遇有事體
重大合提在外𦂳闗人犯到京問理者行令各該巡按
御史嚴限責差的當人貟提解來京以憑問理非有事
干機宻十分𦂳急重情近在畿甸地方不須再差官校
乞斷自宸𠂻永為定例如此則陛下攬權於上百官承
式於下體統正而朝廷尊人心懽悦而和氣致祥矣伏
乞聖裁奉聖㫖卿等所言朕知道了自有酌處
　　顧大體以平刑政疏
近該陜西隴西縣問革監生栁瓚訐奏同鄉御史王朝
用各項違法事情欽奉聖㫖這所奏王朝用貪滛不法
事多又枉道回家錦衣衛差千户一貟會同巡撫都御
史將事内人犯行提勘審明白將有罪及𦂳闗干證人
犯并王朝用都解來京不許狥情回䕶今後御史公差俱
不許枉道回家違者聽所在官司舉奏容隱的一體查
究不饒欽此欽遵臣等查得節次奏行事例凡奏告不
干巳事立案不行又一欵官吏軍民人等竝不許將曖
昧無所稽之事醜穢不可聞之語牽連開寫䙝瀆宸聽
敢有故違併將奏訴他事不問虚實立案不行從重治
罪前項二例一向遵行葢所以存大體而抑刁風也今
查栁瓚所奏王朝用事情内多曖昧無稽之事醜穢不
可聞之語又其間干巳事少不干巳事多陛下不照常
下所司抄議題覆而即差錦衣衛官到彼會勘將有罪
及𦂳關干證人犯并王朝用都解來京者臣等仰窺聖
意葢欲急正百官以正萬民而正百官又先自風憲官
始也臣愚伏讀本月初九日勅諭有云言責之官其位
甚重風紀之吏其責尤嚴勿外飾虚名而内罔其實大
哉皇言真見風紀之重而欲實盡其職矣昔年大臣選
任御史多用附巳之人致其倚勢妄為臣嘗備奏其事
其尤甚者如藍田之劾席書中間詞意上欲激怒尊親
下欲屏絶忠良其劾陳洸盡破累朝法例奏行讐謗書
内曖昧不干巳事以致誣陥洸罪太重累死鄉人數多
事皆由田臣今會問前事方欲列其罪狀奏請提問豈
敢偏䕶况今大臣選任御史如前私意者保其必無矣
其所任御史必非皆前人也王朝用原籍陜西其鄉行
臧否逺不能知但今在浙巡鹽則聞其守法奉公確持
風紀而奏處鹽事頗合事宜今一旦聞此勢當驚惕孤
危不能存立而按屬官吏下視為囚巡按在彼傍觀亦
無光彩而有司玩視體面漸為難處風紀不易振揚矣
况當修省之日中外臣僚聞此亦皆憂患失色思今居
鄉履任不敢違俗再行一事有傷一人以來刁訟之及
而為身家之禍名節之玷矣其有損於士氣不淺也夫
士之處鄉實難同流合汚則得鄉人皆好其若稍有執
持則善者雖好而惡者必惡或有請託不行則怨謗立
致矣今如栁瓚自稱其父柳景和原任知州致仕在家
為其二子皆納粟入監所費不貲又稱指揮苖永等欠
其本銀二百兩取討𦂳急親到其家央父寛容又稱被
王朝用説其父子兄弟放債生事毁敗鄉宦則其家之
富横鄉里可知𩔖非貧弱齊民鄉宦可以欺壓者此正
尚書桂蕚近奏所謂貪汚去官者以富厚取重所以亷
恥道消而奢靡成俗欲行巡按勘追𩔖解以備賑濟助
里甲者也昔臣多以犬馬自比故謂御史為國鷹犬犬
昔媚盗而憎主人吠佳客叱而去之宜也後之代者不
皆前犬矣主人欲其吠盗守門則宜養其氣力精鋭可
也若或過抑之則犬皆不吠而盗入不知矣故昔御史
妄為當治其罪今任御史非昔則宜稍加愛惜崇重以
作養其氣也臣愚伏乞聖明再勅輔臣計議或止行巡
撫都御史或仍差千户前去會同將栁瓚今奏王朝用
并王氏原告柳瓚各干巳事情通審明白干礙王朝用
有罪叅奏提問其各奏告非實依法重治王朝用待其
到京之日仍問其枉道回家之罪則法有常守士無他
顧而臣僚得以一心効職刁惡不致多端誣善國家正
大之體立平和之政行葢亦可以安人心而悦天意為
弭災之一端也臣愚衰病至極自知報陛下之日少矣
昨遇隂霾異常驚懼疾甚今國家弭災大事嫌于侵越
不敢僭言惟茲一事頗動人心係臣職掌不敢避罪緘
黙臣昧死干瀆不勝戰慄惟乞聖明矜察奉聖旨卿所
言的是著差去錦衣衛官會同巡撫都御史將栁瓚奏
内事情提人勘審明白有罪及𦂳關人犯依律議擬監
候奏請發落果礙王朝用叅奏拏問不許狥情回䕶該
衙門知道欽此
　　災異陳言自求罷黜疏
臣伏於本月初九日跪聽修省勑諭一時驚惶無措觸
發痰火舊疾十二日在朝房齋宿忽遇大風隂霾天色
異常臣年六十素所未見益加驚惕思省真若身為誤
國之事而天誅將及不能自解即時病甚以致胸膈疼
痛連日不能飲食伏枕推究今日有此不知何故今一
旦省悟思我皇上敬天如父愛民如子修徳講學勵精
圖治天豈不知故降之祥瑞如甘露河清者所以表我
皇上之徳嘉我皇上之心也降之災異如風霾星變地
震天旱者所以儆我皇上之用人行政猶有未當而膏
澤不下於民到今生民窮困而盗賊易起邊境空虚而
烽烟多警將有大可憂之事也乃是知天之於我皇上
真愛之如慈父敎之如嚴師也然則今日欲回天意以
弭災異豈有外於用人行政之大者而用其力乎天下
之政盡在六卿而輔陛下以擇任六卿者則在内閣與
吏部六卿所職皆天工也有一不勝其任即能誤國殃
民致災必然今刑部如臣雖有犬馬之心然衰病之極
月常數日不能朝叅及到部理事近又加以耳漸重聽
目常昬眊不能見字心神不時恍惚忘前失後實是不
堪前職矣今災異如此内閣吏部不以時告陛下而將
臣罷黜是徒惜臣一人而不惜誤天下之事也然使臣
力不能强而未久喪生或得罪以去是亦不能惜臣也
如䝉聖恩特勑内閣吏部計議將臣放歸田里以應災
變天下幸甚愚臣幸甚如若聖恩未忍乞改南京使臣
得就閒養疾因事納忠以報陛下實為公私兩便臣看
得新授南京刑部尚書髙友璣南京工部尚書胡瓚皆
刑名練逹精力過臣逺甚堪任刑部若令與臣更任尤
無不可然臣實以十分病弱不堪恐誤國事不得巳求
罷求閒而感恩圖報之心雖死不能瞑目病中謹具弭
災大要數條除事干本部者巳開報吏部會奏外今有
上干陛下聖學一事下救生民困苦事干吏部任官九
事輒敢上陳葢仰荷聖明納善不棄芻蕘而吏部尚書
桂蕚心同憂國必不罪臣也其餘尚有議處邊境空虚
等項數條事干他部者臣嫌侵越非奉明㫖許臣言不
敢進也臣在病中不能搆思綴文毎事直言輕瀆聖聽
無任殞越
　　計開
一欲用人行政之皆當在乎周知天下之情弊深識天
下之人才而明究治亂之源監古以知今也書曰人求
多聞時惟建事學于古訓乃有獲夫今之五經四書備
載古聖賢為治之道即古訓也然其大要不過曰敬曰
誠曰精曰一曰中曰極言雖殊而理則一我皇上日勤
聖學葢巳深得其要而體諸身心大本立矣是即學于
古訓之獲也然而天下人情物理變態多端古今治亂
興衰所由不一將欲監古知今多聞建事則歴代之史
不可廢觀然以萬幾之繁勢不能盡觀也宋儒真徳秀
所編大學衍義一書乃貫古今經史而一之為治為學
之要充然畢具其間所言辨人材察民情之二者尤為
警切我太祖仁宗皆重此書臣昔兩言於孝宗皇帝之
世一言於陛下紹極之初皆以人㣲言輕未能徹覽近
得輔臣唘沃聖心日命儒臣講讀此書天下臣民不勝
至幸然聞日講不過數條一時未得周遍古稱經曰窮
經要使字字而窮究其義也書史曰渉獵不過渉獵一
過識其大義而巳臣愚欲乞聖明萬幾之暇於日講之
外自將此書任意觀覽論講儒臣仍備顧問聖性聰明
諒可旬月一週閱其大義而反復再玩一二遍則於前
代政治得失今日民情事理與凡奸庸害政之人奸弊
害民之事可以無不周知而於用人行政之間自然皆
適事理之會而當天人之心矣然臣又聞徳秀所編讀
書記有甲乙等集而此書乃其乙集上巻其下二十二
巻則通記歴代輔臣事業聖明倘讀衍義之外更得併
其乙下數巻而渉獵一過則亦可為用人行政之一助
也臣愚寡昧芹曝之私不勝至願
一生民窮困由於善政不行善政不行由於官不得人
或雖得人而銓註路逺卒難到任地方當時缺官或雖
到任而未久遷改人無固志皆無肯實心為民所致也
官之切於民者莫如巡撫守令今宜勅内閣會吏部計
議定畫一之法今後巡撫應於何項官内推用守令合
於何項人内選用各該責何項官保舉其間稱職有實
政在民者應該任内何項陞奬其因循油滑交結逢迎
不肯實心為民者應改降何官不許姑息九年任滿該
陞者應授何項職事一一奏聞裁處立為定制不宜甲
可乙否朝令夕更壞此久任之法至於為此官者尤宜
重其責任寛其文法使得展布為民不宜苛察太甚使
之掣肘難於行事
一布政使統理郡邑亦宜久任今後布政任久該陞者
宜比照天順年間徑陞尚書事例上者徑陞各部侍郎
并大理寺卿都察院坐堂副都御史次者陞太常太僕
光祿寺卿不必再推巡撫致難久任
一各處分巡僉事宜令三年専管一道凡任内刑獄盜
賊水利屯糧及奸貪豪惡害民等事皆責之管理其無
兵備官處操練巡捕清軍等事亦責之提督三年滿日
考此數事實能行否以為殿最三年未滿竝不許其營
幹别差聽令改道以致避難誤事
一各處有司官貟該陞者皆宜僉註本省及隣省相近
地方其在京新選陞者亦宜求其原籍相近以免到任
遲誤地方缺官日久廢政殃民
一布按二司官如叅議陞叅政叅政陞布政使又如僉
事陞副使副使陞按察使及因才性所宜二司更互改
陞者皆只於本處衙門遷轉不宜南北交遷使其終嵗
往來道途地方缺官誤事内惟叅議僉事有缺纔將京
職并在外應陞官貟内銓補然亦必須求其地方近便
以免其到任遲誤地方缺官日久
一今後才力真不及官貟量宜降級或對品調除才力
相應職事不宜調任逺方以致廢政殃民釀成邊患貽
累朝廷如近日雲貴之事其若地方不宜或有嫌隙當
避非真才力不及者則止稱才性不宜明白改調
一今後邊方布按二司佐貳官須要越資㨂用才堪巡
撫之人一二貟在内使之諳練邊事以備本省及隣鎮
巡撫之缺取其便於到任地方不致缺官誤事
一廣西四川雲貴地方司府州縣官尤宜越資選用原
籍相近風土相宜年力精壯之人其後陞擢比腹裏官
量加優厚以酬其勞逺慎不可如前槩用衰老貪懦之
人以致廢政殃民釀成邊患故如近日四川芒部雲南
武定尋甸之亂使地方該管原有好官不致有此就使
有此亦能自為區處不須動煩朝廷征討勞費至於廣
西雲貴有司官尤宜查照成化以前知府郭本等事例
只於本省人貟内陞選
一朝覲考黜官不許奏復雖有重禁然前嘉靖二年五
年二次考察吏部上遵内閣分付下畏科道彈劾多將
剛正有為不肯逢迎交結之人黜退致今人才甚是缺
乏合無不為常例此等官并内外一應養病休致等官
責令大臣科道保舉堪用者一體起用後有不稱連坐
舉主即今皇上勵精圖治留意人材而所任内閣吏部
科道官皆非昔比矣今歳以後考黜官貟仍照舊例嚴
禁不許奏復奉聖旨卿才識老成召用未久宜盡心供
職不允所辭所陳勤學事朕知道了朝覲考黜官貟巳
有累朝舊例豈可更變以唘紛擾其餘著吏部議處停
當務在可行欽此
　　久病廢事乞休疏
臣昨為災異陳言自求罷黜事奏奉聖旨卿才識老成
召用未久宜盡心供職不允所辭所陳勤學事朕知道
了朝覲考黜官貟巳有累朝舊例豈可更變以唘紛擾
其餘著吏部議處停當務在可行欽此臣聞命感激幾
欲流涕思臣廢病庸才實是不堪重任前歳䝉恩特改
南京使得就閒養病因得量才供事不致尸曠臣荷天
地生成之徳感泣無涯去秋皇上誤聽輔臣之薦趣召
臣來臣不敢稽命力疾來此黽勉供職今春因疾自陳
荷聖恩憐臣病苦特准病發不時退避不拘常叅而又
每有妄奏雖拂時議者亦荷優容不加罪譴而稍合事
理者多賜採納臣荷陛下之知自謂千載難遇臣非木
石豈不知感而思所以盡心供職委心圖報也苐臣不
幸衰弱之極强支日久益加困憊近自本月十二日起
忽病胸膈疼痛不能飲食自十三日强病入朝之後至
今逾旬不能朝叅及到部理事近雖服藥痛減而元氣
益虚痰火愈甚耳漸重聽目常昬眊不能見字心神不
時恍惚忘前失後實是不堪供職矣念今天戒如此主
憂如此而臣常日卧病在家其何能安是以曉聞朝鐘之
聲而曰主上夙興視朝為天下也臣何食祿自安於家
晝閱獄情之案而曰主上為今天熱恐重囚情可矜疑
者淹禁而死令冩來看也臣何因病不能出審而尚未
開奏今臣身倚牀褥心如芒刺其何能安而病可得愈
况今人才求欲康濟時艱以輔成陛下正大光明之業
者固不多得若惟練逹刑名守亷執法精力過臣可任
刑部者則其人固不少也臣實病久廢事靦顔竊祿有
孤任使伏望聖恩念天工人代之重憫臣病身弱之極
特放還鄉休致以終餘年使臣得免素餐之愧誤國之
憂臣不勝感戴天恩之至奏奉聖旨卿引疾乞休巳累
有㫖慰留今災異修省正賴卿明刑慎獄以恤民固本
豈可懇求休退宜即出管事以副眷懐所辭不允吏部
知道欽此
　　遵祖灋以處外夷疏
臣聞人臣之義知無不言况臣特受明主之知其遇國
有大事豈敢隨衆避罪不言也臣先任兵部事閒日閲
邊奏舊案今任刑部近准兵部咨欽奉聖旨該會臣等
三法司詳擬分别先令有功有罪官貟等第欽此欽遵
備將抄到錦衣衛千户等官鄭金等勘報甘肅事情案
罪反復叅詳更又憶所舊聞叅以新訪頗知其事然以
處置之道未定則羣臣之功罪難别是以彼此牽持未
敢定擬臣愚昧死敢盡言之昔我太宗文皇帝雄武冠
絶古今徼外四夷無不臣服是以北封元之後裔阿嚕
台為和寧王瑪哈穆特為順寧王西封托克托為忠順王東
北置尼嚕罕等都司衛所二百餘處皆以撫綏荒逺藩
屏中國至於南討黎季犛復古中國之地建立交阯布
政司尤為偉績宣宗以來黎賊復據交阯殺官劫印不
可勝記阿嚕台亦為瑪哈穆特所併其東北各衛所亦皆
兼併不常存亡莫考先朝皆置之不問蓋不勞中國以
事邉境所以保我子孫黎民永固基業尤得古聖王推
亡固存之道也乃惟哈宻逺在萬里其王托克托之後巳
絶自其主國王母以來三被吐魯番殺擄占奪城池廷
臣莫敢直言請以古羈縻弗絶之法處之者乃强求其
親黨曰哈尚曰善巴而立之旋被占奪今其民回回一
種久附吐魯畨為傾本國哈喇輝輝和爾生敵二種已
逃附肅州依我存活不敢復歸其王巴雅濟自願投附
吐魯畨反欲導彼入冦矣正徳年間兵部奏差彭澤緫
督經略仍請勅一道齎諭番酋蘇勒坦莽蘇爾并和卓
塔濟廸音欲其獻還哈宻城印將巴雅濟送回本城居
守夫巴雅濟自願歸彼雖令復守本城亦其臣屬也於我
何益又勅一道令恩克保喇回還哈宻與舍音和珊同守
城池夫舍音和珊為彼占據哈宻而恩克保喇避難來
歸今使之還是驅入虎口也一時廷臣失處如此彭澤
素懷忠勇身任其事乃亦依阿不行執奏而茍且行事
不終而還責以大臣體國之義不為無罪也使今吐魯
畨獻還哈宻城池忠義王真有嫡𣲖應立之人朝廷與
之金印助之兵糧數萬到彼為王誰與之守蓋不過一
二年復為所奪益彼冨强辱我皇命且使再得金印城
池以為後日掯勒求索之計耳於我中國何益也夫吐
魯畨變詐多端善為反間其欲間我附城屬敵使之激
變則稱哈喇輝輝和爾稍書交他來其欲間我謀臣使
之受罪則稱壊事的都是陳都堂實迪納克䇿稜前説
著來這裏把巴爾岱起發了饋你飯米賞賜又言射死
和卓塔濟迪音惱了人馬往甘州城殺了一日其欲使
彼番使得通内間再無阻害則稱王子因見漢人殺了
和卓賽音扎蘭并舍音和珊父子故來報讐夫自嘉
靖二年十月進獅子夷人已遞番文開稱番使明埒克
搶了馬又遇隣敵殺了人蘇勒坦莽蘇爾要動人馬一定
來肅州甘州三年五月初三日舍音和珊子穆爾瑪哈穆
特等在甘州臨刑口稱八月裏王子人馬如麻的來聞彼
四月已収人馬八月果至則其造意通謀已久豈謂殺彼
三人報讐亦豈為陳都堂反哈喇輝輝和爾使之來也其
恐我復結衛喇特為之後患則言七八月裏領着衛喇特
敵人還要往漢人地方上去而竟不來其變詐何可信也
其自正徳六年得送回伊弟章特穆爾因在甘州住久深
知風土好過即起逆心要來侵犯正徳九年即要插旗
甘州城門上十年六月陳九疇方到肅州十一年彼自
以原許緞子不曽與足及拘留番使為名興兵入冦豈
因陳九疇也其先三取哈宻城池皆以哈宻姦回為之
内應其漸置姦回舍音和珊等親黨買屋久住肅州城
内而又節差番使多羅和卓□巴爾斯等來探消息為通
書問一旦擁兵徑至城下各回潛置兵甲圖為内應使
非陳九疇奮身不顧後患即將各回監故打死而又近
遣屬夷劫其營帳逺交衛喇特搶其城池使彼聞變内顧
而還則肅州城池難保無虞臣以為文臣之有勇知兵
而忘身為國無如九疇固彼番酋之所深忌而欲殺也
惜其後信僚屬之公移輕聽姦回之揑報而妄奏蘇勒
坦莽蘇爾雅克摩哩之殺則其罪有不免爾王邦彦奏其執
殺夷使激唘邊釁又言二次甘肅之亂由殺舍音和珊
等之誤蓋彼武夫輕信惑於流言為彼内間耳至於通
貢一節則其後事難料前事可徴𢎞治四年因其擄去
忠順王善巴六年欲犯肅州不服撫處奏准絶貢將其
貢使一百八十一名盡發兩廣安置十一年因見器用
缺乏諸夷歸怨方才悔過送回善巴嗣後通貢不絶地
方騷擾亦不絶而反間内應絡繹於凉甘肅之間馴至
十一年暨嘉靖三年二次大舉入冦今奏准絶貢又三
年矣秖聞來求不聞侵犯者豈其力有餘而心不欲也
葢亦懲前二次和卓塔濟迪音之被殺衛喇特諸夷為之後
患而長慮却顧也今廷臣議者以有備為長策以通貢
為權宜其言誠是也臣愚欲乞聖明特與輔臣熟議今
後哈宻城池照依先朝和寜交阯捨置不問而唯責彼
番酋恭守臣節再無侵犯一二年後方許入貢或止通
互市仍約其貢其市皆不許多帶人衆淹留歳月則我
之邊城驛途供費可省而得専事邊儲我之謀臣勇將
反間不虞而得盡心邊事矣臣愚昧死妄言未敢以為
必可用唯乞聖明採擇幸甚奉聖旨覽卿所奏知道了
兵部便照前㫖會同三法司議處具奏定奪欽此
　　用賢疏
近該詹事府詹事兼翰林院學士霍韜節䝉陞禮部侍
郎尚書節辭不受者葢其心不欲以議論編摹為功而
虚受髙位無所事事也臣觀韜之為人薦賢如不及論
事常有餘其心直欲致君堯舜輔臣唐虞其孤忠勁節
誠為近世罕有舉朝推讓雖其所薦之人間有實不堪
用所言之事或有時未可行衆論不合者亦未嘗固執
為是人亦不敢妄議其私也其心之無我行之服人如
此陛下有是臣焉既知而信矣誠為宗廟之器社稷之
福不宜久置優閒而使専事編摹也竊惟祖宗原設都
察院都御史以糾劾百僚以後都御史與六卿皆為同
僚人情稔熟彈劾遂爾不行而専委御史至於輔諫之
官亦廢不設老成正直之言自是不颺於庭殊為盛世
缺典今賴陛下英明法祖霍韜才力堪任臣愚謬謂宜
特以都御史之官而仍帶詹事或學士之銜不使在院
聨署刑名考察等項煩雜事務而専以論思糾劾為職
凡事干君徳朝政有所未盡善及臣等大僚之中有衰
病不軄姦慢不忠者責其指實上聞聖明省察而行之
則朝廷有直臣上下無過舉如古汲黯立朝淮南寢謀
而有益於天下不少矣後若有如其人則置無其人則
巳大抵全才自古難得故雖古人擇用輔臣亦有數等
漢設御史大夫為丞相之副唐太宗時房𤣥齡善謀杜
如晦善斷彼此相資為賢相下此又有王珪魏徴善諫
而房杜讓其直李靖李勣善兵而房杜濟以文是皆或
以他官叅議朝政之𩔖太宗唯是善用賢才故能致天
下斗米三錢外户不閉治蹟之美庶幾三代使其能修
身齊家徳如陛下則真比堯舜矣故今正直善諫如韜
者固宜别置崇用終身不改也雖彼善兵之人亦宜購
聚於朝以備不虞任使可也臣愚一時􁅜見如此未敢
以為必然伏唯聖明特與輔臣吏部採擇施行天下幸
甚奉聖旨霍韜近累辭陞軄欲效編摹朕因其志特允
所辭今卿有奏足見舉賢才之意吏部知道
　　妄言誤國乞恩認罪疏
臣上年九月䝉取到京道經沛縣見彼運道久被河流
沙壅屢開屢塞而開者避怨因循莫敢致力彼時勅命
緫督都御史盛應期候勑未到臣因慮此國家饋運咽
喉之路日唯撈沙水中終恐無益一時謬見具本建議
欲令水退昭陽湖暫可通船之日截其上流乾其下土
而併工挑築旬月可開又慮此既被沙淤來嵗或憂再
塞若不趂冬水涸冰凍船阻不行之時照依南旺湖式
様於昭陽湖中兩面築堤開河一帶來歳通漕與舊道
二處隨便行舟而又妄慮河水入湖亦能帶沙被塞莫
若於昭陽湖東岸滕沛魚臺等縣地方之中擇其土堅
無石處所另開河一道南接留城北接沙河口就取其
土厚築西岸以防河流之漫入山水之漫出而隔出昭
陽湖在外以為河流漫散之區其河新開止通二舟之
交行來冬冰結船止之時更加濬濶以為運道就彼撥
夫接遞以暫寛豐沛之民而稍息咽喉之氣至於補給
民田措置財力招募夫役等項亦皆輒為妄議而以地
之髙下土之堅疏勢之難易不曾親驗欲乞勅下總督
都御史親驗可行趂今興役開掘此河或此河難開則
止開沛縣舊河及湖中近河二道兼行以防一道之塞
彼臣奏下工部行勘公文雖未到彼而盛應期先因僉
事江良材有奏偶與臣合一時官屬又皆聞臣過彼有
言到京有奏一皆倚重臣言遂爾奏報新河宜開得㫖
料集工力於今嵗三月遂開此河原議工程六箇月本
不為急而盛應期勇於集事功止四月遂成八九官吏
嚴督怨讟並興朝議以安人心為重亟止其事財力空
費方當罪責而應期猶奏乞再加一月保其成功紛然
衆笑其愚而臣獨昬昧執迷乃猶疑其人之見謗惜其
事之中止意欲奏差忠實不欺一人假以旬月之功到
彼勘實而後為行止賞罰懲昔躁妄不敢也今聞應期
與管河郎中柯維熊皆因此罷職臣心驚惕無地自容
節查柯維熊與臣揭帖則報新河巳開一百二十里止
有二十餘里未及原擬尺寸見奉明文停止而言沛河
三淤三通以見其不足為倚而新河不當止之意又言
近論當道者曰督責過嚴怨聲載道此皆奉行者致然
而忌者不少其與他處掲帖則甚言應期開河害人之
致怨此其反覆變詐隂陥大臣私誤國事其罪當不止
此至論應期平日執性過嚴所至物情不體非遇寛大
之朝固亦不止罷黜之罪今得此非為不幸也但論自古
國家凡遇大事之誤必追責首議之人今以應期之亷
勤果毅受任數月之間沛縣運河既通黄河上流趙皮
寨亦開比常固當加勞而乃因臣妄言請開新河之誤
得罪以去葢臣不惟誤彼徒費工力而使後任事之人
皆以應期為戒而莫肯盡力則臣之一人所誤不小也
竊聞人臣之義有罪不敢逃刑今臣之罪不當在應期
後雖荷聖徳寛容未行查究而臣心日慚惶不敢欺隱
伏願聖明日月容臣從寛認罪亦同應期罷黜而或更
加重擬或薄示降調使天下後世皆知我皇上馭臣賞
罰之公愚臣雖死不敢有欺之義不勝感戴天恩之至
臣冒死待罪無任戰慄奉聖旨覽卿所奏巳悉至情但
應期受命治河委任非人督責過嚴以致怨聲載道不
能無罪巳著冠帶閑住了卿宜安心辦事不必引咎自
責該部知道
　　敷揚聖製疏
臣昨病間得聞聖製十有六字箴出示輔臣竊伏枕私
誦不覺有感起而颺言曰大哉我皇上真有聖人之資真
為聖人之學而所見如是之真切乎伏讀聖製有曰學
聖君子朂哉勿偽者葢以交勉臣隣與之同志也臣雖
疎陋不敢竊比於文學心膂之臣然而天地覆載一物
不遺日月照臨萬里無間古者庶民固皆于極之敷言
是訓是行以近天子之光而有言矣臣豈不可比於是
耶但恨臣之少也奔走於多艱長又困阨於多疾故雖
竊聞儒先之指論得窺聖學之緒餘而乃率志不篤用
功不専不能身入聖道之門兼又質性狂朴意見偏迂
惟欲以經濟實事輔世太平不敢専工文字以獵時名
臣於是孤陋寡儔甘為俗吏而又衰病之極蹇於言詞
艱於歩立不能久侍清光雖有㣲忱無能上荅矣今感
聖製輒欲敷揚是猶蛙蚓㣲音遇春雷之震而亦發蛛
蚌㣲光對秋月之華而自吐謂物性之不可遏則然而
欲求補於萬一則多見其不知量矣伏惟大智好察邇
言特賜省覽不勝榮幸臣愚冒死開坐謹具本題知
　　計開
一卓爾之見臣竊觀聖意葢謂顔子之學聖人相去不
逺故能所見如是真切也然顔子至是猶謂欲從無由
者守而未化也若假之以年則不日而化矣此所謂未
逹一間者也然觀顔子初嘆仰鑽瞻忽之難則亦未得
其門而入所見未能至此暨後從事夫子博文約禮之
敎而欲罷不能既竭其才始能見得真切如此然則後
之欲學聖人者舍博文約禮其何以哉先儒謂博文即
致知格物也約禮即克己復禮也約禮工夫維一夫視
聽言動之皆勿非禮此孔子之親敎顔子而先儒程子
各為之箴我皇上又親為之解則固巳心得其要矣愚
臣往歳冒陳喜怒哀樂之欲皆中節則亦堯舜以來相
傳至於孔顔曾子以及子思而後筆之於書若顔子之
不遷怒而孔子稱其好學乃其明驗臣非敢妄引也陛
下天縱聖人固皆躬行實踐而無有非禮無弗中節者
矣惟若博文工夫在先而長之與幼天子之與臣庶為
力不同貴得其要臣敢竊為之説夫文本指詩書六藝
之文而言然天下萬事萬物之有理則皆文也顔子時
六經未述四書未作所敎博文不専讀書惟在格物窮
理若今五經四書咸備則古聖先賢所論義理及作聖
工夫多在經書矣故先儒論格物亦非一端如或讀書
講明義理或論古今人物而别其是非或應接事物而
處其當否皆窮理也竊惟窮理工夫當不出此三者今
之講官進讀陛下聖明巳至文學通貫出言成章非如
臣庶童稚之時章句文義未通欲其聨章進讀逐句解
說也况乎經書所言惟是一理一處通而處處皆通雖
今儒生舉子亦不能兼通别經况於至尊日有萬幾所
貴講官進讀經書惟擇其切於身心治道者著為講章
臨時講讀又指出其中要語而申致懇切方可以啓沃
聖心開拓聰明不宜聨章逐句講讀以多費光隂而徒
勞心力也况今陛下勵志中興日日用人日日斷事則
所謂論人物而别其是非應事物而處其當否者尤為
學聖興王之要道不可無也然古今人物甚多天下事
物甚廣而欲别其是非處其當否則古人論此著於經
史者至備宋儒真徳秀輯其要略以為大學衍義一書
最切於人君為治為學之要其所言辯人才察民情之
二者尤為警策陛下又因輔臣之唘迪法聖祖之重此
書而日命儒臣以之進講矣臣昔妄憂日講不過數條
一時未得週遍上請聖明萬幾之暇自將此書任意觀
覽諒可旬月一週閲其大義而反復再玩一二遍於前
二者所載用人之是處事之當者可以為法用人之非
處事之不當者可以為戒至凡前代政治得失今日民
情事理可以無不周知而物理皆窮聖智益大矣然又
慮講讀所陳猶不如顧問所得為詳臣願陛下日輪輔
臣講官與凡外臣之素明聖學熟知治體者或再兼言
官一二人以備顧問暇則與論前代治亂之所以然其
治也因用某人及行某事之當其亂也因信某人及行某
事之失而陛下因以自省今日某人似某人所當用某
人似某人所當不用某事如某事所當常行某事如某
事所當速改至有大事之當議處大臣之當推補者亦
召輔臣該部與前該備顧問一二人與之面議可否陛
下裁决既定而後行之則凡用人行政可無一失不惟
陛下因是可以周知天下之情弊深識天下之人才而
所以與議者其人學之深淺心之邪正識之短長亦因
以知切惟博文之功葢或止是而於為學為治所得多
矣夫聖人之道體用兼該則凡修諸身心者體也逹諸
家國天下者用也全體大用備吾聖皇一身臣不勝惓
惓至願
一一貫之唯臣竊觀聖意葢謂曽子親得夫子妙道之
傳即應之速而無疑也先儒謂夫子之心渾然一理而
泛應曲當用各不同所謂一以貫之也曽子於其用處
蓋巳隨事精察而力行之但未知其體之一耳夫子知
其真積力久將有所得是以呼而告之夫隨事精察者
即窮理之功也力行之即克巳之功也於是積久將有
所得此曽子所以得聞一貫之傳也我皇上原禀上聖
之資尤非曽顔所及故能合下便知一貫之理而躬為
敬一之箴葢惟以敬常存此心渾然一理之體而以之
泛應萬幾必皆融會貫通無不曲當者矣聖心自省若
猶有未能如是者則亦多致隨事省察之功即前博文
窮理之説非有二也若曽子告門人以夫子之道即忠
恕者蓋就其所及而語之葢忠者盡巳之謂恕者推己
及物之謂先儒謂忠只是一片實心做出百千箇恕來
蓋即一以貫之之方勉然而未至自然也曽子平日蓋
常用力於此而亦以之敎人於臣等中人以下之資學
之最便蓋惟始終實盡此心一毫不敢有欺於是上以
之事君下以之治民中以之交接日相左右前後之人
雖不敢自謂有得而亦免於巧揑安排心勞日拙之患
矣此臣等下學之事非上逹之妙也若吾皇上則唯窮
理以通天下之志而知千萬人之心即一人之心存誠
以勝一巳之私而能以一人之心為千萬人之心久久
成熟自然優入聖域而與天合徳矣臣不勝惓惓至願
一學聖君子朂哉勿偽臣竊觀聖意葢謂學聖之功須
當著實為之不可虚負此名而不為實學也切惟古今
天下事無大無小皆被偽的欺了亦被偽的壊了然凡
事偽為者不惟能欺人而亦能自欺不惟能壞人而亦
能自壞蓋偽與實相反與欺相為用偽則非實而渉於
欺矣此大學誠意為自脩之首而曰毋自欺也人君為
治教之主則無偽二字固當以此自勉亦當以此勉人
固當以此自省亦當以此觀人有如真知聖人之可學而
學之矣志必篤功必専理必窮巳必克而孜孜勉勉必
求至於聖人者勿偽也若或更為他岐所惑為邪説所
誤或徒事講習而理不能窮或稍牽情欲而巳不能克
又或分志詞章而力不能専則優㳺嵗月不能入聖心
雖非偽而事之弗成則渉於偽矣乃若臣之事上有偽
即欺自古奸臣欺上為術百端故如君行本道乃故矯
拂以為直而揚巳之名君行非道乃唯迎合以為忠而
固巳之寵君好學也乃引之多作無益之文詞使不得
専心於正學君勤政也乃勸之通覽不急之章奏使不
得専斷於大事其他䝉蔽媢疾之巧不能悉狀蓋惟大
學衍義所著憸邪罔上之情則盡之矣然有心實非欺
而事陥於欺者蓋其質之偏闇不能窮理知人故或强
其所不知以為知薦其所不當用以為用而國事因之
以誤則亦欺矣故如子路之忠信其心豈欲欺君者而
夫子戒之以勿欺也又如宋李沆非欺君者而論靈州
為可棄則陥於欺矣胡安國非欺君者而薦秦檜為可
相則陥於欺矣此亦子路之所不免人君之所當識别
也伏惟皇上至誠之徳本乎天性故為聖製終是勿偽
之朂循此二字而始終不渝人巳無間將見不日聖徳
大成而太平立致矣臣不勝惓惓至願奉聖㫖卿留心
理學發明甚至况欲朕慎其終始覽奏具見忠愛至意
禮部知道欽此
　　存節義以回士風疏
切惟自古節義之在平時若無所用而一朝事變平日
所稱才智之士各為身家而隂相附賊人主孤立無聞
勢亦殆矣中有人焉確然中立誓死無二乃獨不顧身
家存滅以言其事或遂攻心腹以破其謀或先擊黨與
以孤其勢雖或彼勢既盛孑立難成而此等之人或身
陥重罪或日虞險禍一時附勢自全者争笑其愚而天
下忠義之士秉彛好徳之心則皆為之喚省而順逆遂
分從違有定賊勢遂孤而舉逆無成矣此之謂節義之
人不為無益於世而豈宜全棄也哉臣竊見江西宸濠
初肆强横之時中外官貟奉差在彼及江西三司等官
俞諫王泰等首先趨附遂起非謀一時群吏被脅或猶
中立或遂傾心而稱其䕶衛則曰侍衛稱其令㫖則曰
有㫖按察司印必唘而後委官以掌布政司門必唘而
后賜鑰以開在京事務五日一報彼而朝令有不順於
彼者自料阻報不使傳聞蓋懷二心者多矣臣愚不揣
有言巳致身家被陥維時給事中徐文溥孫懋監察御
史徐文華程唘充皆以次直言衆皆服其忠義今徐文
溥巳殁孫懋徐文華程唘充各以他事得罪是或昔曽
救臣臣渉私嫌不敢與論乃聞時有御史李潤者初㸃
巡按江西未曾出京即劾宸濠之元謀王泰而敢直言
其附勢剥民縱子納賄之惡亦庶幾乎張綱埋輪首劾
梁冀之風者維時吏部尚書陸完廹於公論不得巳奏
令回籍聽候考察王泰因倚濠勢不聽朝命仍至江西
投濠自固而李潤到彼被其讐脅旦夕左右日虞其害
一歳之間雖不能大有所為而自守憲度臣職略無一失
至凡朝會之際宸濠有事分付則不肯承順而佯若不
聞或其輪該遞酒則不肯執壺而佯若不知時以為愚
蓋其愚不可及也後得回京陞任臨清副使又以執法
繩一屬官貪横不意其人乃大臣之子素交中外為之
騰謗而吏部惜其平素不忍遽棄調任雲南偃蹇沉滯
今在彼又連被撫按之劾矣夫巡撫傳習不足計也巡按
沈敎乃亦劾之則或其人真有可劾矣然夷考其詞則
惟病其風紀之欠短其防閑之疎而巳意者其人寛大
之性而夷方不忍於盡法乎更或其人真率之情而寮
采有至於失禮者乎若為國家存大體為士風崇節義
則此等之人雖有小失當别為處矣然今王泰之子王
應芳近在内閣辨事必能襲其父之奸佞而讐謗至黜
也又聞御史范輅者先在江西清軍執法不撓亦為宸
濠所陥逮赴禁獄降黜夷方臣昔巡撫四川見其在彼
不卑小官勤於民事後陞江西兵備副使又能不避嫌
謗竭力築城弭盗有功地方惟以繩一屬官過當被其
反奏而告回原籍聽勘今二年矣惟此二人與臣無嫌
而論其平昔忠義於國可惜伏望聖明特勅吏部再加
訪察如臣所言非妄非私將此二臣論其材器所宜稍
加録用則忠義之風或有所勸而依阿尖巧之人不専
於得志矣奉聖旨這所舉范輅等二人著吏部再加訪
察如果可用斟酌推用他其餘罷
　
　
　
　
　
　
　
　
　
　胡端敏奏議巻八
欽定四庫全書
　胡端敏奏議巻九
　　　　　　　　　　　　明　胡世寧　撰
　　懇辭恩命乞休䟽(時官兵部尚書/)
臣年過六十乆患痰火竒疾為變百端以致眼昏重聴
脾泄健忘更或忽時火發不能坐立又或猛然氣欝不
能出聲其尤苦者心神虚怯無事怔忡有事煩燥不能
思慮酬應似此百病萃於一身蓋實人世所無之患病
臣獨罹此人或不能盡識也不然以臣素懷犬馬之心
間闗百死之後而幸遇皇上不世出之主肯不奮勵思
前求效涓埃之報於竹帛哉近自閏十月十三日以來
前疾大發不能朝叅署事又將一月矣瘝官自懼竊祿
無顔即欲具本求黜間不意誤䝉聖恩改臣兵部尚書
職任比前尤重者臣聞命驚惶累致痰暈昏迷思臣先
任刑曹止司一事無闗天下利害然猶不時阻疾多致
廢事今之兵部乃佐陛下選將練兵而運籌帷幄折衝
萬里以保祖宗之疆土者也使臣為之一朝多事病困難支
少壞祖宗之天下臣雖萬死何足以贖况今病勢已乆痊可
無期兵部之職豈宜一日虚曠伏願聖明深念本兵之重另
選出群之才急補前職更乞憫臣病困出於無奈赦臣死罪
准放還鄊休致以終餘年以全晚節臣不勝感戴天恩之至
奉聖㫖卿忠誠端敏才望素孚兹特改任豈宜求退所辭不
允還加太子太保可即出供職副朕簡託至意勿來再辭吏
部知道欽此
　　昧死陳情再辭恩命乞休䟽
臣昨乆病在家誤䝉聖恩改臣兵部尚書臣以十分病弱
不堪供職具本乞休過䝉温㫖卿忠誠端敏才望素孚兹特
改任豈宜求退所辭不允還加太子太保可即出供職副朕
簡託至意勿再辭吏部知道欽此欽遵臣聞報感激措身無
地顧臣何人叨此恩命欲受不堪欲辭不敢慚惶竟日中夜
哀思起而嘆曰天胡降臣弱體竒疾乆不能痊臣鄙性偏見
老不能改而無以副我明主之簡托也今臣辭則違命恐
罪任則誤國當誅將何以處此既而思曰違命之罪止
臣一身誤國之誅累及天下臣寧一身受罪耳思我祖
宗先以百戰得天下我皇上方以一徳致中興臣何敢
以衰病庸才當此重任而誤我祖宗之天下哉故敢再
瀝愚誠上干天聴臣之病勢前奏已陳不敢再瀆而才
力不稱先未敢言蓋自來六卿之職吏部為重户部為
難而兵部則兼重且難其用人峙糧又全資彼二部者
也今之兵部得以優游歲月同於他官者幸頼聖明在
上一時無事爾使當多事之時羽檄交馳章奏旁午臣
之才弱酬應不堪必致誤事而罪臣萬死何益况自古
聖皇儆戒無虞今天下生民困苦盗賊易興邉境空虗
騷動堪慮在西北則米價極貴軍士饑疲四裔雜進奸
謀叵測内變方憂而議者毎欲於境外千里圖復哈宻
空城以為功而益弊中國此甘肅之危日甚孰敢為陛
下言也在西南則松潘南路乆絶而惟東路僅通毎歲
糧運得至者石費數兩軍戍得還者十唯二三全蜀生
靈困於此方今聞歲歉粒米難致矣此川蜀之危日甚孰
敢為陛下言也其尤可慮者萬一中原西蜀如昔民窮
盗起一時征剿無人各處糗糧無備所係安危甚大此
聖祖垂訓切切以為當憂而古今足食多計人皆避嫌
保守莫肯為行輔臣楊一清奏欲臣等各舉所知有濟
險應變之才折衝禦侮之畧者以備緩急之用迄今未
聞一薦蓋皆不知其人雖知亦不敢薦薦恐終亦難用
也蓋此等之人匪徒才力能勝而又必其忘身為國是
其事極難而其人極難得也有之則少有失事必黜雖
能成功亦罪何者衆皆忌之而遂謗之大臣不知而或
信之又其人或多不拘小節故今目中皆無一人可薦
而臨事非其人不可用也其他土司之變邉境之虚驕
卒之悍其事雖有可處而莫敢為處者巡撫不得乆任
專制故皆推遷不理理之而或奏上各部亦多推遷延
捱不與奏决故今内外大小臣工皆以持循保守為賢
而坐視養亂有一忠力任事者身家不免矣此將盡驅
天下之人閹然皆無忠義之氣一朝有事誰為之當非
細故也今以自來兵部尚書言之則臣鄉里所聞曰方
賓曰于謙耳目所及曰劉大夏曰彭澤忠力為國者僅
此而皆不得保全其得保全者皆依阿䝉蔽而坐視養
亂者也臣性愚昧偏滯不能遷改隨時故常自誓以為
可殺而不可使㓕有功可殺而不可使縱有罪至於依
阿誤國而䝉蔽欺君之事寧萬死而不能為故雖天幸
病愈而勉任此官亦徒死無益於事此臣才性不堪如
此不敢貪位以誤陛下也至於宫保之加尤非臣分所及
故昔謬承太子少保之命不敢祇受今秩更崇聖恩益重
臣何敢當又况辭而得陞慚愧益甚伏望聖慈收囘成命
容臣止以原職休致還鄊使臣得免誤國之罪以終餘年實
感陛下再生之徳於不朽也臣以私情累干天聴不勝戰慄
奉聖㫖覽卿所奏足見忠誠謀畧改官并加秩俱已有成
命不允所辭宜即出供以副朕簡任至意吏部知道欽此
　　盡瀝愚忠以求採擇疏
臣乆在病中誤䝉聖恩改任兵部尚書具本力辭又䝉加
臣太子太保量力不堪具本再辭復䝉聖恩不允兩奉温
㫖稱臣過當雖妻孥聞之皆欲感激臣匪木石豈能一日
為心臣愚思君命即天命也惟當順受死生以之豈敢
有拂顧今疾病未痊尚欲調理數日以祈天幸如其病
得少愈即出謝恩勉力供職如其不愈則臣終為天廢
矣不敢累瀆㐲乞聖明早用賢能賜臣骸骨然臣感恩
刻骨不敢黙無一言以報昔唐姚崇宋李綱遇其君之
初用皆以十事要說君從方敢就職彼皆一時名相能
輔中興者也顧臣何人敢效先哲况我皇上聖徳大非
唐𤣥宋高之比臣敢以堯舜之事告陛下在昔唐虞用
人必先敷奏以言而後明試以功言雖可用其功未必
能成言不可用其人决當廢黜臣思一介凡庸豈當受
知明主其必左右心膂之臣有薦之者是徒諒臣心而
不計其才與力之不稱恐誤陛下也臣今披瀝愚𠂻妄
陳兵部急務所當行者十事内有干涉他郡者蓋用人
全資吏部軍食仰給戸部也伏願聖明不棄蒭蕘多賜
親覽數日更乞親與二三輔臣及召吏戸兵三部之官
而議之臣言可用則賜俯從雖臣病死罪死不能乆任
而繼臣者亦可踵行即臣報國也如不可用則臣受職
徒壞天下雖死無益伏乞聖裁以煩文累干天聴罪當
禺死謹具開奏聞
　　計開
一定武畧切惟自古詰戎練武尃備蠻夷盗賊蓋以二
者皆戕殺生靈傾覆廟社故為此殺人以救人非得已
也今境外四裔已有祖訓不許輕伐先朝惟責邉將謹
備其來而或近屯百里之内勢將入㓂則先伐其謀耳
自來不能遠征至於邉境叛軍即聴處决擒殺著律已
明别無他議惟若民間盗起則望聖朝深體先王保邦
至義及查累朝設立巡撫兵備勑詞立為定制務使練
兵足食一聞盗賊生發即便舉兵撲滅於㣲一靣奏聞
及其既乆則宜撫捕兼行以𣪚其脅從離其黨與而必
殱其渠魁不許姑息若其一時失計稍有挫衂則當體
念勝負兵家之常責圖後效以收全功其若終無成功
或先隱瞞坐視及有事地方等官或先争權曲阻其事
或後忌成陰毁其功者皆當重治誤事甚者即照先年
重例處死
一崇憲職今各邉腹裏兵食調度兵將選練俱在巡撫
次則兵備其職比他官為難朝廷任之亦當比他官為
異近該吏部毎次公選多得人矣間恐或有未當者宜
令訪實選替皆用年壯資淺諳曉兵事才能濟變心誠
體國之人而乆任之然欲久任於其能保地方者必湏
定以三年五年加秩一次比與他官陞轉尤速以補其
難然後人肯用力然又必重其責任使能展布寛其文
法使得便宜聴其從願罰贖多方措積錢糧在官以為
練兵捕盗募用死間先登等項支用激勸不許法吏扼
腕如昔王翺在遼東故事然後武備可修軍威可振而
盗賊可弭强敵可禦也措置得宜與科𣲖貧民不同本
不為害臣愚不敢欺隱初任徳安推官凡造倉積糓造
舖造監與凡買馬練兵捕盗給賞等事多用罰贖繼任
撫州兵備曽造四城一縣及練兵給賞救災等事亦間
用罰贖臣先䝉行取有被罰穀數百者自備弓馬送臣
至京後離任數十年两經徳安一經撫州民皆歡逆泣
送遠至百里之外而遇盗出死力以衞若臣罰贖害民
民豈無怨也今任此官者拘束太甚故皆避嫌自保而
縱賊殃民地方日敝故臣不揣以為事當如此也
一重將權切惟趙將李牧守邉得便宜置吏市租皆入
幕府日享士卒趙王不疑故能破殺匈奴不敢近邉宋
失邉險外國最强宋太祖分命李漢超郭進等備之皆
乆任專制厚其財帛如趙李牧故皆能以一郡之力抗
禦强敵宋祖得無西北之憂此古人任將之明效也臣
伏讀我太祖命將制詞有曰古云將在軍君不與者勝
汝等其識之此我聖祖命将之成法也今各邉總兵巡
撫見一敵出一軍賞一有功戮一不用命皆不得自專
必湏奏請事由中制彼得推遷故難責成功常致誤事
唐陸贄所謂鋒鏑交於原野而决䇿於九重之中機㑹
變於斯湏而定筭於千里之外者甚非計也今各邉巡
撫總兵選任既當尤望陛下體聖祖之成法効古人之
命將假與威權使得專罰多與金帛使得厚賞至於臨
期應變料敵出竒惟其所為而不為中制朝廷惟握將
將之權有功則陞賞有罪則誅黜如此則將士用命事
幾不失而使得成功矣
一増武備徃歳募増京軍二萬有餘此皆驕惰未經戰
陣緩急難倚者也今莫若於遼東大同宣府三鎭各添
遊擊二員増募銳兵六千名毎員各綂三千間時則輪
番二員在京近郊住劄另營操備有儆則併調一隅防
戰不過半月可集此於緩急中外有倚比之命將出京
軍虚聲實用大不侔矣
一更賞罰夫以賞言首級論功非國初舊制也兩軍相
敵當先格闘者手眼瞬息不得差池何睱割首使其取
首則再不能戰而為敵所乘為後軍所争奪死矣故首
級非我大勝彼大敗奔遠不能割而割之者多或非眞
也貪軍奮死殺賊止望得賞衣食稍足耳豈望陞官也
惟論首級陞官故殺賊者不能取首而得首者又為勢
要所奪又或因争首級自相蹂踐而為敵所敗此邉人
之大恨兵戰之大患也以罰言則原奏邉例交鋒傷擄
四五人即問充軍殺擄十名口以上不報者止䧏一級
輕重不倫隱瞞得利人何苦而實報哉又或兩軍對敵
勝負相當殺傷相抵我軍被殺指名可驗殺彼之人不
能取首不得論功亦問前罪故今邉將維以退縮保守
為事而墩堡任其攻尅鄉民任其殺擄上下相瞞惟事
欺隱而已甚者被殺之人捨死逃囘邊堡以其先時失
報恐被查究而遂殺之尤可痛也如䝉聖明更定賞罰
之格惟嚴隱匿之罪其兩軍交鋒而殺傷相抵不曽割
取首級撫按明知囘奏者不問其罪其有失備力所不
及雖被殺擄二十人以下亦不問充軍其若力可敵而
不敵雖失四五人亦問充軍至於兵力相當退縮敗陣
及擁衆自衛縱賊深入而又不能擊其惰歸以取勝者
但被殺擄數十人以上俱問失機其他軍校小小失事
不曽有誤地方者輕則聴領兵官量情責打重則送巡
撫官即時問决不必一一奏勘以致累死邉軍至於戰
勝論功止憑巡撫兵備查審衆證某人設䇿某人當先
破陣某人殺死幾人皆聴巡撫官量情即時給賞銀兩
但紀其功不必陞官其有三次設謀或當先破陣或一
起連殺三五人之上勇力出衆者方保陞官其若巡撫
總兵失事扶同隱匿或冐功賞其所私者却從巡按訪
實紏舉必問重罪如此庶幾賞罰當而人心思奮朝廷
亦不致多費官爵矣
一御土夷各處土官惟在治之得其人而順其俗簡其
約束禁其貪取其大者尤在重其信令要使隣族上下
皆惟吾是信而彼之作惡者莫之能欺以鼔其叛亂其
有訟則速為之勘剖該襲則早為勘保而不必其至京
其若仇殺不聴分解及為叛亂兼併者則命其隣黨合
而征之蓋惟不信則隣黨旅拒信則隣黨率從而兼併
尤其所惡早征甚易也征而自服則捨不服而擒殺之
者惟順其民情審其事勢該設流官則設流官該復土
官則復土官該綂為一則綂為一該令分屬則令分屬
其設流官者必湏其惡極民怨而又盡除其族以絶其
患然後可行不許輕率是皆順彼民俗而惟聴鎮巡官
處定奏聞裁决請給衙門職事其若延捱不處及處治
乖方致其復亂而不能親定者則罪鎮巡鎮巡奏下該
部應行奏决而不奏决不該推勘而托故推勘以致延
緩歲久誤事者罪坐所由若欲預絶其争襲之患者宜
令土官娶妻生子及妻喪再娶子䘮續生俱遞申合于
上司各用厚紙大簿掌印官重筆親註明白用印鈐記
後可按籍而知其應襲子孫則當定名申報而稍長之
日聴其代領目兵或差赴上司禀事要使人人皆知難
於輕改則後自不亂是皆要在朝廷選用巡撫知府得
人久任而信孚於民然後可行耳故以信服夷臣先累
試得效今自言則近誇為耻不言則無徵不信臣初守
廣西太平所屬土官十五州縣皆以信孚蓋惟不用財
不避嫌而即為保襲不貪功不避罪而輕為誘執如上
下凍州趙文興被誣死罪臣明告以故而禁其來見屡
送妻子來質臣即遣囘如茗盈州李萬盈來見違約臣
即鎻去量治仍即放還其與全茗州許榮高仇殺二十
餘年臣令畫江分斷其地後臣離任彼皆泣送二日之
程又如太平州世叛李濬因被巡按輕提擁兵搆亂臣
委其表兄龍英州趙元珤擒之諭其兵四千即𣪚其民
盡皆歸府朝夕來見自言始知王民之樂與之言利害
道理甚曉又如羅陽縣黄景明争官占地二十餘年臣
召之推調不至乃貼告示諭其民即歸本縣而景明隻
身遂逃又如思明府叛族黄文昌等四世為逆殺其知
府三代占其三州半府地方累敗官軍信臣欲求來歸
臣拒不納而總兵康㤗因遂執其兄弟三人委臣空城
恐其劫奪即將叅將二司率兵夜遁臣危旦夕而所屬
土官預料其事皆伏兵近山即日而至為臣守城旗皷
震耀彼謀遂絶臣始得生而復責退其原占三州二十
七村地方思明知府黄暘事臣為父召之即來提其人
調其兵即至暨臣聞䘮彼急圖奏㽞臣帶管其府自願
為州聴屬以得保全臣泣不從乃止蓋信義雖蠻夷為
易感天日在上臣非敢誑也後任四川巡撫道遇天全
六番䕶印招討高勲差人來訴臣即轎前責其家之占
田圍縣罪惡深重新天子英武同符太祖依斷則㽞爾
地方否則滅爾家族其人囘告未久彼即移文來首田
本占民願從斷還而原曲斷與之者消沮無地臣至省
城未久雜谷安撫松潘諸蕃皆上番文誓不為惡松潘
番又為兵備胡澧伐木脩城置竈以俟臣至蓋番信澧
澧信臣為之傳播故未乆而即遠孚臣豈有他能也臣
之此言惟欲行彼土官該管上司㨿事詢訪因而信行
以為地方涓涘之助耳若其揚言已之罪無所逃於士
論也
一足邉儲今邉儲最苦不足而足之道有三一曰廣屯
種夫屯種孰不欲廣然毎差官督勸不能増者急於起
科得利也夫歲收不常而租有定額則開墾者利未得
而害已隨故人不敢開種今若查比北直𨽻欽奉太宗
皇帝聖㫖事理聴令各屯原額抛荒及空閑地土不拘
土客官民軍舍盡力開墾永不起科則有利無害而人
樂於興種矣蓋所貴廣種多收民間米糓價錢發銀可
糴則邉儲易足矣至於南方謫彼充軍為民人犯宜責
拘解當房眞正家小到彼盡撥各武職員下作為伴當
責之收管使其開種而照名代出本處軍伴操守則彼
勢難逃而人可漸多種可漸廣矣二日興鹽利今天下
生齒煩於國初數十餘倍食鹽者衆矣故今私鹽成行
而官鹽未嘗不售其謂私鹽不禁能阻官鹽者乃襲舊
時之說也故今宜於額外多開商中聴其買補若慮勢
要占窩專利則毎歲開中止將引目發邉付巡撫都御
史并管糧郎中掌管聴其就彼召商責限完糧而後填
給違限不完者則轉給他人其若都御史郎中召報容
私致緩糧餉者聴巡按叅究則自無此弊矣至於私鹽
不必深禁只如近日都御史汪鋐奏議官抽其半而給
照許賣則公私鹽利皆歸國用而邉儲可足矣夫私鹽
不禁則巡邏之卒可減而鹽徒意外之禍可弭鹽廣鬻
而壯丁益勸於煎軍民得易於食其為上下之利蓋不
一而足也三曰預収糴毎常邊糧不肯趂賤預買及臨
用兵發銀貴糴且逼人强賣公私勞費不貲今宜妙選
各邉管糧部官責其月報米價貴賤歲田収厚薄如其
豐收米賤之時那借官銀數十萬兩到彼多糴米糓貯
倉或計今年所糴可彀後二三年之用即扣後二三年
該給糧銀又於他邉米賤處所收糶或查應解邉糧地
方時價米貴則量令折銀解邉備糴如此通融計處務
使遠近官民皆便而邉糧易於措積蓋亦治家通融之
法也但其糴糧全在官司令法令簡便革弊嚴明不許
減價掯勒難收以致靠損屯農方可常糴
一絶弊源先該正徳年間權奸黷貨致令富勢小人冒
奪軍功能陞世襲軍職大壞祖宗賞罰之公至於軍匠
亦多額外濫收歲耗國儲數十百萬國家田賦有限何
以能給臣初平賊江西見彼殺賊之人無一報功報功
之人無一見賊及後充軍遼東見彼冒功之人勢熖薰
灼邉人凛凛總兵官既奪邉軍血戰所得之首級以與
之報功衞所官又尅減邊軍忍死所待之糧銀以為之
宴賞且又聴之乘其馬役其人鞭笞呵叱如待囚𨽻彼
為國家出死力者俛首䘮氣不敢言其中心哀怨何可
言也故昔宸濠之討調軍遼東人心踴躍思欲南降使
非天命有定北軍至彼天下大事去矣聖祖所戒賞功
不當久則禍生者蓋幾踐之豈不甚可畏哉宗社有靈
天命我皇上入繼大統奮然下詔盡革此軰人心始快
天下始安然有識者猶恨不籍其家以足邉儲而濟窮
軍之困戮其首以梟邉境而快憤軍之心也我皇上勵
精恭儉八年之久而天下財用被其坐耗困窮至今難
復臣恐法度不時加嚴儆則易至於漸弛奸弊不重加
杜絶則易至於復生伏願陛下深為子孫萬世之計特
與體國大臣計議自今嚴立成命載諸天府頒諸天下
今後官舍軍民人等敢有再圖以前奏帶冒功陞職者
必行斬首地方其有眞係報效親手得功該陞軍職亦
止填註原立功地方衞所不許再署錦衣衞文武職官
除果有戡亂平賊竒功朝廷特賜子孫官職襲廕外其
有聴容子孫弟姪夤縁似前冒陞者文官除名再不叙
用武職掲黄永不許襲至於軍匠夤縁再有額外濫收
者許該部科道執奏問革邉遠充軍永為定例如此則
奸弊可絶而賞罰常明財用漸足而民窮可救實為宗
社萬年之福矣
一正謬誤近多謬見之事如新例軍職立功者許贖米
五十石即令還職只如指揮使一員立功五年則省給
毎月正俸實米共四百八十石餘俸折鈔共一千六百
二十石今得其納米五十石而即以與之所得少而所
費多矣又如邉衞武職有犯該調外衞者彼多安土憚
遷此等官生長邉方慣習邉事比之南方解彼者不同
宜令巡撫量罰邉糧若干或令降級或令減俸就彼差
操免其調衞則可歲減月糧筭亦不貲臣嘗有言不行
又如武職有該充軍身故者長子襲職支俸次子代罪
充軍大是不均此等官亦合降襲免其充軍可省月糧
先該給事中有言亦不用又如京衞官先年有從願改
註外衞之例以軍政則外衞官少革而復推有恃為惡
而莫之能禁京衞官多有不得管事者只當一軍之役
今得改増外衞則可以多中㨂擇而軍政得人矣以俸
給言則外衞易給而京儲難運有如調出指揮使一員
則毎月省京儲米八石而可養壯士八人矣今亦停阻
不行臣謂此等事皆屬謬誤所宜查正要皆有益於國
儲不少也
一惜人才今天下士習因循率多依阿自保而能舍身
為國推奸禦侮弭盗安民者極為難得今在朝文職止
有李承勛伍文定二人能統軍旅然皆位望巳崇小冦
不宜輕出國家養兵蓄將不可一日無人近該輔臣奏
議久欲求薦其人而迄無薦者蓋其人難知知亦未試
而已試而得效者又多小疵詿誤不敢薦也然一朝有事
將如之何臣訪得原任都御史馬昊陳九疇二人昊則
先任僉事四川殺賊有功歴陞巡撫因叛夷招討遣人
夤縁權奸奏逮至京而黜為民九疇先任兵備猝遇番
戎入㓂内誅叛夷外退强敵而為畨使舎音浩善等反
間搆罪後任巡撫大破番兵而偶以報功差誤又為憸
人聶能遷等反間流謗逮至充軍臣謂此二人者可宜
收復在京不拘大小職事以備緩急之用又有原任副
使施儒楊必進二人皆先任御史後陞兵備皆殺賊安
民有功楊必進則有誤劾一人之失施儒則因禁民恠
俗一事之謗以致考察間住臣謂此二人者可收復原
職再試其才能功績而進用之又有原任兵備副使胡
澧其人徳行追及古人忠信行於蠻貊有才不露有功不
伐臣昔舉代巡撫而亦為考察所出惜其老矣筋力未知
臣不敢薦惟得吏部另作一行旌别以勵士風幸也奏奉
聖㫖卿素著謀猷且諳練世務覽奏皆經國籌邉至意事
闗兵政的待卿到任之後逐一審處推衍明白次第開奏
定奪其餘該部看了來說欽此
　　申明鄙見以求聖斷疏
臣所妄陳鄙見十事其首尾定武畧惜人才二事尤為𦂳要
而以開例條欵不得詳明恐大臣見疑而聖恩亦未之信臣
敢申明其説我皇上勵精聖學真得堯舜禹湯執中之傳者
也臣請以執中之道推之用武古言天下雖大好戰必亡此
偏於黷武之禍非中也天下雖安忘戰必危此偏於弛武之
弊亦非中也在易之師曰師貞丈人吉則中矣夫師出以
正則非得已不巳而六五所謂田有禽利執言者也師用老
成丈人必非輕用民命而貪功敗事是以得吉而九二所謂
在師中吉王三錫命者也夫禽之在田則能傷稼殃民而
不得不執以比外國之擾我邉疆盗賊之害我生民而
不得不征故若禽非在田則不當執外國非入㓂盗賊
非殃民則不當征矣此其事理甚明也臣載敢以在昔
君相之事言之周之成康性皆恭儉仁慈當世大臣匪
當憂其好武輕殺也特慮其過於仁厚溺於宴安而忘
戰必危耳故周公告成王則曰其克詰爾戎兵以陟禹
之迹召公告康王則曰張皇六師毋壞我高祖寡命此
同一意見也然此時周初克商不遠武畧非不競而二
公此言若導其君以尚威武者然後周之子孫竟以衰
弱而㣲老成憂國深慮至此也若唐𤣥宗躬親撥亂而
時且富彊當世大臣匪當憂其威武不振也第恐其開
邉黷武而好戰必亡耳故姚崇願其不倖邉功而舉青
海之覆師以為戒宋璟為之不賞邉臣而致郝靈荃之
死以示懲此又一意見也然𤣥宗初年勵精自强坐致
太平四十餘載子孫百十為唐中興之主功業亦盛但
以其無聖學之功不能愼終如始後信奸臣嬖女以至
於亂非專尚武也然如姚崇之明戒其君不倖邉功是
矣乃若黙啜之世為邉患而靈荃得其首則所謂田有
禽之利執而宜賞者也宋璟乃痛抑之致死而廢刑賞
之公致其君乆不能信而終於尚武其心雖忠其計則
左矣故臣以為璟之才識不如姚崇而姚宋相業又不
如周召自昔人臣逢時遇主不同而致君各有道焉我
皇上至仁天縱今天下武備甚弛常恐蠻夷盗賊一朝
難禦大臣謀國者若視我皇上徳如成康而可進為堯
舜也則宜告以周召之說而欲其身之亦為周召若視
我皇上徳如唐𤣥而天下富强猶彼也則宜告以姚宋
之意而欲其身之止為姚宋今若不量時度徳而上遇
仁君亦過憂以唐𤣥宗之事下遇忠臣或陰制以郝靈
全之術則誤矣臣所薦欲復用四人者非謂足以盡天
下之才也亦求千里馬未得而先鬻馬骨以來之之意
也四人之中陳九疇為最今文武將帥中未見如此人
者而頻遭罪黜人或疑之昔唐郭子儀之薦李光弼宋
吕夷簡之薦范仲淹皆先國家之急而棄私讐今大臣
皆公忠體國非有私憾於九疇也因彼讐敵之反間得
行而一時難解耳自昔善於用間以殺敵之謀臣勇將
者多矣今以堂堂中國而受外敵之欺臣聞自陜以西
餓殍盈途而吐魯番又入甘肅後患誠為難保矣至於
施儒楊必進或謂考察所退之人例不當復夫例非祖
宗之法而人才之能弭盗安民者國家所需急用難以
例拘也自昔明君繼世用賢雖父祖所廢之人亦復之
况前二次考察皆以權奸主使而所黜非公何憚而不
復之乎一黜不復而忠力任事者皆以為戒而莫之敢
為此有闗於天下大故臣不敢不言也伏願聖明親召
一二心膂之臣而問之如臣言非私則望俯從如其私
妄則當譴黜無所逃罪均乞聖明裁處奉聖㫖卿所奏
朕皆省覽已别有㫖了今邉方多事卿且即出供軄以
副眷懐勿再遲畱辭避該衙門知道
　　推明詔㫖以薦賢才䟽
准臣世寧咨前事先該詹事霍韜奏奉欽依行令臣等堂
上正官到任半年後各舉一人以自代此法果行最於求賢
有益然而詔行之後今一年有餘竟無一人肯薦者蓋人最
難知莫敢輕薦而或雖有所知徒薦不用也惟得聖明果
用薦者一人而於所薦非人者必罪舉主無赦則人皆樂
於公薦而不私於濫薦矣臣今到任未及旬月不敢遽薦
代已之人一時謬見惟謂各部侍郎皆得其才堪為尚書而
臣兵部又得才堪總督軍務之人而試用之更加歴練異
日尚書有缺即令陞補各邉有事即令出總軍旅必無不
稱矣然自來薦人不用勝已之人而於佐貳尤忌才之勝
已者蓋恐其能出已上而分奪已權也今如臣之衰朽冒
膺前職而更非得勝臣之才以為侍郎則武備不振邦政
遂弛必壞我祖宗百戰所得之天下是臣之媢嫉僨事雖
萬死不足以贖也今本部左侍郎見缺臣連月思想必得
如見任漕運都御史唐龍廵視南贛都御史汪鋐者而用
之則才無不稱事無不舉而臣之衰朽不堪所得助益多
矣或謂鋐之才止堪戸部則宜兵部用龍而以鋐補其缺
且得移近任事使衆皆知而因以需尸部之用必能通變
裕財有益國用邉儲不少矣此二臣者有如不稱臣當連
坐萬死無悔合咨本部煩為具題等因准此擬合就行奉
聖㫖這員缺已推補了吏部知道
　　請明别具便覽疏
臣聞宋臣具奏别有貼黄之説蓋摘其要語或本中開說不
盡事理另寫别帖粘於本後以便君覽蓋自古明良相逄不
存形迹而惟圖忠欵易納也臣昔為左都御史題為省䌓文
復舊規以便勤政事内開君逸臣勞古之訓也執簡御䌓治
之體也乞勑在外鎮巡三司等官今後事當奏題者務要照
依𢎞治以前舊規刪去䌓文務從簡要不得全録上下往來
文移其奏下部院該覆者亦要㸔本官刪去䌓文撮從簡要
具稿呈堂堂上官亦要親㸔明白方纔具本庻幾少便御覽
不致多勞聖心奏奉欽依通行各衙門迄無能改者蓋因
各人意見不同而事權不一各圖自便莫肯奉行也今到
兵部見各處奏報邉情及議處各項事情奏題本皆仍
舊通寫上下徃來文移動輙數千餘言事下本部查覆
又該照起前案各起奏行事理通寫進呈不下數十餘
紙葢雖臣等該勞之人每㸔一本或半日不能通遍而
况以上勞君父萬幾之繁為勤學之累臣子之心亦安
忍哉或謂陛下當通覽章奏全知事情不當憚煩有所
簡擇者葢能致陛下勞心於細而不得專務其大一一
親斷於勵精之下也臣今在部覆本或遇大事欲照𢎞
治以前舊規刪繁就簡則恐原文不備致起嫌謗欲仍
舊全寫則恐勞聖目心有不安又恐𦂳闗情節混雜其
中一時難於指出故今臣欲奏過除覆奏小事常本照
常全寫外若遇大事覆題於照常全寫詳本之外另將
𦂳闗原情及今要處急務别具一帖或照今掲帖字様
或依宋臣貼黄事理即同封定其本面上書便覽二字
以别於他本易於抽㸔伏願陛下省覽之餘仍將照常
詳本發出議處其便覽另本畱中省覽中間若有不盡
事情可於詳本内查對即知庶幾聖目不勞而聖心易斷
縁係請明别具便覽事理未敢擅便謹題請㫖奉聖㫖是
今後但事闗重大的别具一帖面書御覽畧節四字用印
一顆後不用印只具堂上官職名末不必用謹具題知字
様但以辭終為結庶朕得細加覽閲若他常事不必為此
煩擾還通行部院等衙門都照這等行欽此
　　撫處夷情以安地方疏
職方清吏司案呈奉本部送兵科抄出巡撫四川等處地
方都察院右僉都御史唐鳯儀題前事云云通查案呈到
部㸔得巡撫四川都御史唐鳯儀巡按四川監察御史戴
金廵按貴州監察御史陳講各題芒部前項事情其大意皆
欲罷兵息民而言欲息禍源莫如復隴氏之後今四川荒
旱兵决難用提督兵部尚書伍文定先巳奉㫖取回兵已
罷散各歸别無他議矣惟照革流官而復隴氏一節則干係
地方事體重大臣等未敢輕率切惟御土夷之法固當因
其俗而順其情治土夷之亂尤當究其先而慮其後查得
芒部地方自成化𢎞治以來已故土官知府隴慰及其
䕶印長男隴慶權印姪男隴福襲授知府次男隴壽父
子四人存日屢次奏稱其府地方廣濶蠻夷衆多搶刼
讐殺不能管束乞將其地分立四長官司及四土巡檢
分管地方又欲設一千戶所官軍於其府中以控禦府
治至於貴州畢節一路地方兵備守備官毎年常稱芒
部等府夷民上道打刼及焚燒屯寨節次催取四川守
巡兵備到彼撫處非因今設流官而後有此也使彼遠
方夷民自來安静守法不為盗刼則此貴州一線之地
何必分設鎮巡三司守備兵備等官在彼控治哉分官
棊布而所属地方一有盗賊即以歸怨隣省請兵朝廷
則前此設官何用哉今任事地方者不究其故而惟以
歸怨前人之任事者此㑹管不如㑹推之說士大夫皆
以存心而置國事於度外恐非天下之福也隴政争襲
搆亂用兵誅絶隴壽微弱既襲被殺隴勝若其骨血夷
民信服此時正當奏襲矣然時方年九歲而群夷稱為
隴壽存日過房阿濟之兄子又稱為阿濟幼子夷人不
服先任都御史王軏不得已而奏設流官知府且將其
地順彼夷民所服分立四長官司管束豈其好功生事
也流官許設而巡撫王軏總兵何卿即今去任是猶為
弓者筋膠用木方合而遂令脫檠其能成弓堅乆而不
致反跳也者幾希此芒部之所以復亂也然其亂也乃
試知府程洸迂暗不能善處而致之不過沙保一支之
逐官刼印耳就如今春攻打畢節闗廂者不過百人溷
以鹽倉水西諸夷而王俊楊儀等聞之䘮膽不敢出一
言以籌敵而遂私許以官印既許官印無以自解乃遂
虚張聲勢而曰圍城數日因以委罪於隣封而求四川
之協討夫賊在闗廂守城者閉門不敢出拒耳人非數
萬豈能圍城也御史戴金所奏甚明與本部所訪皆同
此究其先如此也各夷前日既稱隴勝為隴壽養子人
心不服今則又曰姦生子或難定執又則朦朧稱曰隴
壽支裔皆欲復其土官夫昔隴壽隴政皆稱知府隴慰
之子而頭目各有所附讐殺二十年大征始定今隴勝
或非隴壽之子而驟復其土官彼孺子何知身落懷徳
長官阿濟之手而官亦阿濟為之耳其他三長官司所
統各寨不服而或各尋一隴姓者曰此正當立也則先
隴壽隴政戰爭之禍今復當始耳臣等今日實不敢輕
議其事異日亦不敢身受其責此慮其後如此也無已
則有一焉今議者謂各隣境土官見芒部改流而各抱
不平又謂土人終憚流官管束臣等㐲願陛下先降勑
一道齎彼鎮巡令其傳諭四川永寧烏䝉烏撒東川播
州及貴州水西各土官衙門賜之定命若曰我祖宗庸
建爾各土官衙門原許世襲今後除爾叛逆刼殺我中
國地方自干族滅之外其餘争襲讎殺等項不聼撫處
或經征勦者即於原土官房族或頭目有功之人聼爾
土民所頼仍授土官職事並不改設流官以安其心然
後責委四川鎮巡官將芒部府舊印并鎮雄府新印皆
拘送布政司收貯而告彼原立四長官司并各寨頭目
曰朝廷非貪爾地方也惟欲定爾禍亂耳爾能各守其
地土管束其人民而供其差發三年之内保無一人作
亂者聴爾逕屬布政司或四川或貴州皆隨爾所願再
不上立府治以管束爾等爾若四長官司同心自願仍
復土官知府管轄者即為爾奏復立土官願服流官者
即設流官亦皆隨爾之願三年之内若有一人作亂則
三人共滅之所分其地有能為我官府定亂功多者即
陞其官安撫宣撫以上皆可漸得若再如前反復不定
必大舉兵征勦一人不遺夫既示之利害如此至於隴
勝則送四川布政司覊住教育以待别處程洸則起送
吏部䧏用李曜則授近府原職以示再無立府之意庶
乎彼心自服而地方自定三年之外復土復流或止分
四長官司逕属布政司皆聴地方鎮巡官隨俗處定而
後奏聞施行事惟責保地方永無變亂臣等實不敢預
為執泥也至於各官奏要貴州迤西兵備移於畢節與
四川永寧叅將相為表裏一節本部先已題奉欽依准
擬别無施行但彼各省叅將兵備才有不稱者即從各
撫按官奏改别用而推薦可用之人奏請代任庶幾撫
處得人地方信服而免致輕於用兵再照御史戴金叅
奏貴州兵部副使王浚叅議楊儀僉事龔亨都指揮李
宗佑偽増賊勢虚報請兵望以不職罷黜為人臣庸碌
失事誑言誤國之戒一節内王浚楊儀龔亨三人皆文
職而楊儀奸貪素著見今考察在邇宜從吏部都察院
逕自查照施行李宗佑係軍職本部合候命下革回原
衛閒住奉㫖卿等所奏俱見撫處夷情方畧寫勑傳諭
各上官衙門依擬行這地方應否復立土官或改設流
官及止分四長官司管束事難遥度還行四川貴州各
鎮巡官議處停當奏來定奪務圖經乆無患王浚龔亨
免究各罰俸三箇月楊儀既奸貪素著著吏部考察定
奪李宗佑革囘原衛閒住其餘依擬欽此
　　遵明㫖陳民隱以救災荒議
車駕清吏司案呈准禮部精膳清吏司手本奉本部送禮
科抄出總督漕運兼巡撫鳯陽等處地方都察院左僉都
御史唐鳯儀題㨿直𨽻揚州府申稱所属高㤗二州寳應臯
㤗興儀真江都五縣額養黄犍母牛共四百二十一隻毎隻
𣲖取人丁十丁餧養共占人丁四千二百一十丁毎年將孳
生牛犢解南京光禄寺酒醋麫局并珍羞署等衙門專為
擠乳拽磨之用府属地土卑濕水草不調日多倒死所産牛
犢悉皆矮小多致驗㸔不中退令換買被攬頭勒掯犍牛一
隻用銀二十餘兩母牛一隻用銀一十二兩原牛不過賣銀
一二兩牛戶只得掲借京債重包利息至於鬻男賣女
方彀賠補且牛隻比之種馬歲費草料尤多合無將見
在種牛變價貯庫聼候解部以後但遇𣲖取議定價値
通融分𣲖各州縣原養牛戶出辦解部轉發光禄寺等
衙門逕令牙行收買供用庶無養牛之費解牛之苦實
為官民兩便等因續㨿直𨽻鳯陽府申稱所属州縣額
養犍牛共一千一百九十四隻歲𣲖南京供應牛一百
二十二隻近因各該州縣頻罹災傷率多倒失瘦損一
遇取解程途千里山路﨑嶇不能牽赶只得𣲖徵銀兩
到於近京地方倍價覔買遺下原牛仍在民間餧養終
年耗蠧有害無益况今歲見被重災田既荒棄民皆缺
食將來之勢殆不可言合無將倒失虧欠者免其追補
見在者變價入官或買糧備賑毎年𣲖取之時止計徵
價解交庶蘇民困及㨿直𨽻廬州府申稱無為六安二
州并合肥舒城廬江霍山巢五縣額養黄犍母牛共二
百八十三隻近年倒失虧欠數多民間貧苦追補難完
取解之際亦多瘦損不堪若䝉徵價解納最為良便直
𨽻滁州亦申同前因又㨿直𨽻和州申稱坐𣲖祭祀繭
角牛犢二十七隻逐年取解中途多有不服水草或暑
濕傷損不堪負累買補合無徵銀解納等因㨿此為照
立政之道必求有益於國無損於民斯可以行爾茍有
損於民矣則雖有益於國君子猶將難之况有損於民
無益於國乎其當求所以變通之術也明矣國初南京
建都在焉故附近揚州廬州鳯陽三府與滁州俱𣲖養
前項種牛既而遷於北京諸所供應支度俱經裁節惟
種牛猶夫舊也夫括民間十丁而養一牛日復日歲復
歲所費不貲實欲孳生牛犢以供光禄寺等衙門之用
耳又因地土下濕水草不調所産悉皆矮小㸔驗不中
乃令别行變換是孳生一牛也供用又一牛也兼之積
年攬頭布占行市抑賣重價犍牛一隻用銀二十餘兩
母牛一隻亦不下十一二兩民非賣産業鬻男女何以
出辦是於國為虚文果無益也於民為實害果有損也
况政有重輕事有緩急若和州繭角牛犢係上供郊祀
之用至急至重不可缺也至於南京光禄寺等衙門牛
隻不過擠乳拽磨是則有間矣近因各處災傷上塵聖
慮大渙綸音廣蠲免之恩申賑濟之令且諭令撫按官
若有弭災救荒良䇿及不便於民事件各要條陳具奏
採擇施行以稱朕恤民固本之意欽此欽遵切念他處
災傷一年二年而本地方被災自嘉靖元年以至於今
凡七年矣他處旱乾未必水澇水澇未必蟲蝗本地方
乃旱澇蟲蝗並臻交集斯民之苦何為而至於此極耶
要之諸所不便固非一端所可盡種牛其大者也弭災
救荒恤民固本尢非一事所能周查處種牛亦其大者
也舊額光禄寺各様料品俱徵本色近年改為折色者
𩔖多則各府議將應解牛隻徵價解部轉發各該衙門
買用事正相合理有可從庶幾公私俱不失矣除和州
繭角牛犢及要將種牛變價俱不敢輕議外伏望陛下
俯念民艱益廣徳意特勑該部議合無將揚州廬州鳯
陽三府并滁州名見在者印烙虧欠倒失者免其追
補候年豐民裕另為施行毎年應解南京光禄寺等
衙門擠乳拽磨牛隻議定犍牛一隻價銀若干母牛一
隻價銀若干行令原州縣均𣲖各牛戶出辦折色解部
查發該衙門徑召牙行收買供用嵗以為常所産牛犢
聴民自便則國有牛之利額數不闕民無牛之害徵辦
得前補偏救弊之道亦若是爾臣不勝為國為民懇切
之至乞賜採擇施行等因題奉聖㫖該部㸔了來説欽
此欽遵抄出送司查得廬鳯揚州等府滁州等州額養
牛隻係隸兵部該司掌行為此除禀堂外合用手本黏
連原抄送去兵部車駕清吏司煩為查照徑自施行等
因到司准此查得先為議處積弊以便供應事嘉靖五
年正月内該光禄寺卿崔傑等題稱順天等府所属解
到乳牛毎被攬戶勒要解人價銀八九兩到寺驗過數
日牛乳既盡無從取辦反將在庫銅錢買乳合無今後
毎乳牛一隻并犢折價銀六兩買乳供用又查得為㑹
議重大事宜請聖裁以裨脩省事嘉靖七年十月内該
南京禮部等衙門右侍郎等官顧等條陳南京光禄寺
舊額犍乳牛四百餘隻毎隻日支料豆三升草十五斤
解到未乆瘦損倒失多因養牛人役尅減草料今煑酒
等項故在北京牛隻難仍舊數該本部㑹覆咨行南京
兵部議處裁減俱經題准通行外今該前因通查案呈
到部㸔得巡撫鳯陽都御史唐鳯儀題稱廬鳯揚三府
并滁州地方連年旱澇蟲蝗民苦無限見奉綸音撫按
官若有弭災救荒良䇿及不便於民事體各要條陳且
奏以稱朕恤民固本之意乞要將前項地方種牛見在
者印烙虧欠倒失者候豐年買補其應解南京光禄寺
等衙門犍乳牛隻定擬價銀行令原州縣均𣲖各牛戸
出辦折色解部查發召商收買供用一節無非救荒恤
患革弊安民體上徳固邦本之意臣等舊任南京亦見
毎年冬春時月内府擡出餓死牛隻相聮不絶惻然思
念是皆民間破産竭資所解納而皆委之溝壑不計貴
責於民而輕棄於官甚可惜也今本官奏要養牛戸定
擬納價毎年解赴光禄寺等衙門收貯臨用買牛官民
兩便查得南方牛隻比之近京牛隻高大不及其半今
在京光禄寺奏定毎乳牛一隻連犢折價銀六兩合無
定前地方該解南京光禄寺毎犍牛一隻從寛亦折銀
六兩乳牛一隻連犢折銀伍兩各令養牛戸凑辦解南
京兵部轉發光禄寺等衙門召商收買應用再照繭角
牛犢以備郊廟大祀之用雖不敢輕議然而解彼飼候
數月則牛長非犢而角長非繭不可用矣况有尅減草
糧致令瘦死以致褻神御之弊故亦不若毎隻折解銀
五兩臨時擇買而况和州之地止隔南京一江或令民
間餧養臨時取用皆為便益均乞聖裁然臣等又聞書
曰惟辟玉食今南京光祿寺所用乳犍牛若干隻擠乳
拽磨原供尚膳監之用也今乘輿在北不知誰敢享用
於此而牛隻猶如昔日之多至於毎年南京郊廟大祭
幾次該用繭角牛犢幾隻臣等皆不能知㐲惟皇上明
體定分節用愛人有可裁省者特勑南京禮兵二部查
處停當奏請定奪尤為至幸縁係遵明㫖陳民隱以救
災荒及奉欽依該部㸔了來說事理奉聖㫖是准議行
欽此
　
　
　
　胡端敏奏議巻九
欽定四庫全書
　胡端敏奏議巻十
　　　　　　　　　　　　明　胡世寧　撰
　　回人入境官軍擊斬退去隨逓畨文討要覊畱夷
　　　使疏(官同前/)
職方清吏司案呈奉本部送兵科抄出整理甘肅地方
糧草脩舉屯政都察院右僉都御史劉天和題云云奏
奉聖㫖兵部㸔了來說欽此又於兵科節抄出提督陜
西三邉軍務兵部尚書兼都察院右都御史王瓊甘肅
鎮巡等官都御史唐澤等各題同前事俱奉聖㫖兵部
知道欽此又該巡按陜西監察御史熊爵題稱副使趙
載才猷出衆年力方剛久處孤懸之地養成精銳之兵
學術正而議論純憲體熟而政務集訓練駕馭官軍畏
威而懷徳撫處弛張邉徼聞風而知警眞濟世之奇才
用時之偉器也遊擊將軍彭濬謀猷素著勇畧過人督
戰有方不旋踵而身先士卒責諭有義不終日而克捷
勍夷獲功雖曰不多兵氣自増百倍乞將趙載或陞按
察使之銜或署以都御史之職仍令肅州住劄必能振
揚掃蕩大建竒功等因奉聖㫖兵部知道欽此欽遵通
抄送司查得先為遠夷屢乞通貢從宜定處事該提督
尚書王瓊等題稱吐魯畨夷自正徳年來撫處失宜閉
闗絶貢幸而公論不冺皆謂終不可絶宜遣人省諭令
其輸誠服罪准令照舊通貢今幸吐魯番蘇勒坦莽蘇爾
一旦悔聴䜛言獻還哈宻城池搶去人口什物等件并
齎帯方物求討賞賜諸夷悉已向化所㨿先後各起貢
使分為兩運照例差官伴送赴京貢囘夷使驗放出闗
該本部依擬覆題節奉欽依是吐魯畨酋世濟凶惡先
議閉闗絶貢近因守臣節次奏其再三乞貢屢有㫖著
鎮巡等官察其果有悔悟實情取具印信眞正畨文回
奏方許通貢今既該提督等官詳審無詐驗放入闗要
令分為兩運差官伴送來京若事有變更勢有窒礙亦
要從實聲說務求停妥不可執泥前言以貽後患欽此
已經通行欽遵外令該前因通查案呈到部查覆間又
該詹事府詹事兼翰林院學士霍題為夷情事内開永
樂年間封哈宻為忠順王一以斷北方右臂二以破西
戎交黨外以聫屬部落察其逆順而撫馭之内以藩屏
甘肅而衞我邉郡古帝王制外裔安中夏之長䇿也自
吐魯畨攻䧟哈宻奪我金印㨿我城池屢年經畧未見
底定前次都御史陳九疇建議曰欲制西畨使獻還城
池湏閉闗絶貢蓋謂西畨仰命中國惟通貢貿易也若
絶不通貢則彼也欲茶不得發腫病死矣欲麝香不得
蛇蟲為毒麥禾無收矣是故閉闗絶貢所以扼西畨之
咽喉而制其死命也惟彼也貢路不通死命不救遂常
舉兵擾我甘肅破我塞堡殺我人民邉臣苦於支敵之
不給也復有開闗通貢之議奉有聖㫖若吐魯畨有悔
罪眞正畨文獻還哈宻城池獻還人口即與通貢是我
聖上因通貢之機廣遷善之路也中國待外裔之體也
今西畨求貢尚書王瓊譯進畨文一十餘紙俱裔夷外
藩之語無印信足徵之辭則吐魯畨未有悔罪之實可
知也彼未誨罪遽許通貢恐戎心益驕後難駕馭而邉
患愈滋可虞者一也哈宻城池雖稱獻還乃無畨文足
㨿不知後日作何興復或者遂有棄置不問之議夫
吐魯畨之無道也圖哈宻乆矣我遂棄置不問彼愈得
志將刼我罕東誘我齊勤掠我𤓰沙外連北境内擾甘
肅而邉患遂博矣可虞者二也雅克摩哩者吐魯番腹心
也擁帳二千稱降於我然在雅克摩哩則曰來降也在吐
魯畨則曰不知彼去向也以事理觀焉豈有擁帳二千
遠來欵塞彼乃不知耶安知彼非詐降餌以誘我他日
犯邉則曰我納彼叛人彼來報復也又曰我不歸彼叛
人彼不歸我哈宻也自是哈宻永無復興之期矣彼擁
衆坐大而我之邉患愈無休息矣可虞者三也雅克摩哩
之降也廪餼口食仰給於我費已不小矣猶曰覊縻之
䇿不得已也若吐魯畨擁衆叩闗曰取彼叛人也將驅
雅克摩哩而與之耶彼則詭曰降者以投生也今出則死
而不肯去將從而納之耶恐為内應而有肘腋之憂吐
魯番擁兵於外雅克摩哩為變於内即甘肅危矣可虞者
四也此臣之所以為西邉慮也或曰今陜西饑荒甘肅
孤危尚慮不保雖棄哈宻可也臣則曰保哈宻所以保
甘肅也保甘肅所以保陜西也若曰哈宻難守則棄哈
宻然則甘肅難守亦棄甘肅可乎因棄甘肅併棄臨洮
寧夏可乎西北二邉與敵為鄰退尺寸則失尋丈是故
疆塲棄守之議不可不慎也矧聖明在上將蒞中國撫
四夷追復帝王之盛以増光祖宗乃勸皇上輕棄祖宗
疆場可乎或曰然則漢棄珠厓宣徳間棄交阯不可耶
臣則曰南北二邉體勢則殊珠厓交阯吾欲棄之置之
化外而已彼不吾毒也若西北二邉則㨿險以守我失
險則彼得險矣彼國㨿險則中國大患遂無窮已宋人
西失靈夏北失幽燕國遂不振然宋人且以漢棄珠厓
藉口是其學術殺天下也可不戒乎交阯自秦漢迄唐
入中國為衣冠文物之邦者千年矣非土官州郡化外
諸國之比也楊士竒援漢棄珠厓例棄之乃陋儒當權
上下宴安貨賂公行紀綱不振舉版圖十郡之地棄置
不守蓋若考作室乃弗肯堂者也楊士竒者太宗皇帝
罪人也又足法乎或曰哈宻自成化九年失之二十年
收復𢎞治六年失之十一年收復正徳六年復失之而
襲封忠順王者且降於吐魯畨矣今雖取還城池無人
與守矣勞中國以事邉境恐非計也臣則曰保全哈宻
則齊勤罕東聲勢聫絡西北諸境並受制馭若失哈宻
則吐魯畨酋併吞諸戎勢力日大我之邉患日深是故
保哈宻所以保中國也不得已也昔者太宗皇帝之立
哈宻也因元人後嗣力能自立而遂立之借之虚名而
我享實利者也今哈宻之嗣三絶矣天之所廢人誰能
興之議者必求哈宻之後乃立焉亦見其固也茍於諸
夷求其雄傑足以守我城池䕶我金印和戢諸戎修我
貢職力能自立即可因立之矣固不必求元人之後可
也或曰𢎞治六年吐魯畨酋要我封爵矣求主哈宻矣
然則爾時何不因遂立之乃必求元人後嗣而啓數十
年之紛紛耶臣則曰吐魯畨酋志吞哈宻併為一國則
將遂覇西戎且連北敵爾時若假之封爵是虎而借之
翼也若拆為兩國而控制之亦其可也今遣間諜告諸
西戎曰中國所以閉闗絶貢非爾諸戎之罪也吐魯畨
不道㓕我哈宻蹂我疆場將興問罪之師焉故先閉闗
制其死命爾諸戎無罪不得通貢實吐魯畨之故也爾
諸戎有併心共力破㓕吐魯畨者即封爾為忠順王授
爾金印以主西戎又因雅克摩哩之來降也諭之曰爾舊
則吐魯畨之腹心也今降則我中國之藩翊也爾力能
立於哈宻乎即以封爾三年之後爾能和戢哈宻即授
爾金印為忠順王長為中國衞則王哈宻雖非元人之
裔亦不失我中國封爵之體矣權以通變變以從時是
故邉將之任也閫外之責也朝廷勿與知焉而假之便
宜之權可也及又言今日忍氣哈宻豈得已也甘肅銀
一錢僅易粟二升軍士空腹救死不贍在甘肅且凛凛
何有於哈宻昔我太宗皇帝之供邉悉以鹽利其制鹽
利也鹽一引輸邊粟二斗五升是故富商大賈悉於三
邉自出財力自招遊民自墾邉地自藝菽粟自築墩臺
自立堡伍歲時屢豐菽粟屢盈至天順成化年間遂變
其法凡商人引鹽悉輸銀於户部商賈耕稼積粟無用
遂撒業而歸墩臺遂日頺壞堡伍遂日崩拆游民遂日
離散邉地遂日荒蕪敵人入㓂一遭兵創生齒日遂凋
落地方日遂困敝今千里沃壤莽然榛墟稻米一石直
銀五兩皆鹽法更弊之故也然則安邉足用之長䇿莫
善太宗皇帝之鹽法矣伏惟陛下勑問兵部吐魯畨叩
闗求貢有何印信悔罪畨文哈宻城池作何興復雅克摩
哩來降其誠其偽作何料理務出萬全之䇿勿墮狡戎
之謀再勑户部甘肅邉糧累年缺乏若何而為目下振
救之䇿若何而為經乆饒贍之䇿計畫上聞取裁聖斷
臣愚且見中國尊安萬世永頼區區裔夷之向背付之
叱咤而定矣不煩聖明轉側西顧之勤也等因奉聖㫖
霍韜所奏足見留心邊務雅克摩哩納居内地姦謀叵測
這本所言兵部逐一叅詳籌畫究極利害務要計出萬
全具奏定奪勿得顧忌以貽後患邉儲屯種戸部㸔處
了來說欽此欽遵抄出到司併呈到部臣等㸔得吐魯
畨回夷變詐多端求索無厭自来侵犯我邉惟見利則
進知難則退朝廷御之亦惟選將練兵廣屯積榖嚴夷
夏之分以絶其内間公賞罰之施以勵其外攘遇彼來
㓂則殺去奔勿追間有窮迫而慕義来歸則撫而有之
以為我藩籬納欵而誠心來貢則禮而待之以施彼恩
信雖自古帝王及我祖宗所以安中國而撫四夷之道
不過如此未聞敝中國以事外夷撒藩籬而延㓂賊者
也今查彼番自𢎞治年間連年用計殺虜哈宻嗣王哈
尚善巴不聽撫處至欲領兵一萬攻我肅州我孝宗敬
皇帝赫然震怒特准謀臣奏議執其貢使一百八十一
名兩廣安置絶彼通貢彼遂失我器用藥物不能為生
諸夷怨彼彼方悔過送還善巴後復許貢彼得漸置奸
回於我國中上自京師下至甘肅無處不有其人無處
不通其交結而受其反間積至正徳十一年大舉入㓂
意圖原置奸回斬巴爾斯髙彦名等内應外合亦如先取
哈宻故智唾手而取肅州幸得先任兵備副使陳九疇
一時奮勇打死内應奸回殺退外攻各賊而又近差内
附夷兵刼其老營外結衛喇特國人搗其巢穴彼畨大創
乃因内間反致九疇死罪暨䝉皇上即位開釋復用九
疇巡撫甘肅又值彼畨大舉入㓂又被九疇督兵敵退
奏請閉闗絶貢彼畨復縱反間仍致九疇得罪而聲言
求貢不許必來搶擄報復以恐嚇吾人然迄今四年並
不敢一騎來侵近該提督等官奏准通貢將原欲安置
兩廣畨使盡許放回今貢使未多入闗而彼畨又使頭
目呼哩木納克䇿稜等以問信通和為詞勾引衛喇特國人數
千乘夜直抵肅州近城若非遊擊將軍彭濬兵備副使
趙載謀勇相資素有備禦而臨時遇儆又或私創九疇
之禍梏守通和之說遲疑不敢發兵出戰而又非得素
撫属畨助斬賊首則肅州城池必為所破而甘州以西
五百里地方必皆難守矣此閉闗通貢孰利孰害不待
智者而知也今各官奏内又執畨本所言陳九疇壞事
為詞以見罪不在巳且既稱黄草垻堡有先來進貢夷
人三十九名在内上城與堡外回賊荅話下城就將堡
内防夷遊軍陳經等一十九名綑縳搶去六名又過四
頃堡綁去按伏遊兵張桂月等四名夜不收二名别逓
畨書言㑹衆畨王備下人馬五萬又有五千至此又出
謾言起春到甘肅你們也把十三布政司的人馬輳著
敵情變詐如此而各官奏内又稱各夷荅話已有懼悔
之意又欲原其求通之情宥其不知之罪仍照原議起
送赴京以圖罷兵息民前後若相牴牾事在彼中臣等
勢難遥度况䝉聖恩業已許貢畨使臨門彼處官司戒
前慮後必不敢㨿理揚威一時拒絶又况天朝政令當
一臣等亦不敢輕議朝令夕改遽言絶貢及照提督尚
書王瓊大才通變必有竒術轉危為安有非臣等常慮
所及再照詹事霍韜所奏為國遠慮甚切而其查訪近
事未真臣等逐一叅詳其稱吐魯畨未有悔罪之實而
遽許通貢恐戎心益驕而邉患愈滋藥石之言也乃以
畨文無印信足徵為疑不知畨文雖有印信又何足徵
而足以制其死命乎葢惟有我識其變詐而弗落其計
中以疑我忠臣弛我邉備則可矣雅克摩哩若原彼世臣
擁帳二千來降輕納則後患委的難測臣等昔未到部
親理其事詳究其實則亦與韜同此見也今究其實則
雅克摩哩乃我屬番曲先衞人為彼擄去為之用事今遣
我來近邉求和不得入㓂不敢受疑避罪束身來歸事
為反正與其親弟滿拉丹珠爾軰主僕六人耳偕來老
弱男婦數千乃自𤓰沙屬畨特黙格圗卜之衆是皆邉
官業已受之而奏聞朝廷初不之禁矣今彼窮迫無歸
而我撫處已定近者回人入㓂彼已斬送首級來報矣
更欲驅遣無所往勢將轉恩為讐事變可虞而或乘其
饑疲遂加撲滅則又非聖皇之仁也當此之時正當撫
而有之以招彼擕貳而益我藩籬耳然臣等自來反復
思慮惟欲固我邉疆保我中國耳至於興復哈宻之事
則臣等綿力菲才念初不及於此也臣等昔時愚見惟
聞哈宻之地外隔流沙距我肅州一千五百餘里比之
太祖昔建太寧都司於境外四百餘里而太宗遷置於
今保定太宗初置交阯布政司郡縣其地而宣宗棄之
安南初不知其為棄祖宗疆土也哈宻主初封忠順王
者乃元遺裔我太宗皇帝於永樂二年封之三年即故
立其兄子未幾即絶而强立非其子孫者嗣之蓋嘗三
立三為吐魯畨殺擄今其主自願歸畨而反欲引彼入
㓂其民皆四散無遺矣故臣等初亦以為比之國初立
元遺裔為和寧王為順寧王為安定王者事同一體而
安定王又在哈宻之内近我甘肅今皆不知其存亡有
無則興復哈宻之事臣等初慮實不及此也而更私憂
以為若撫他畨以王哈宻則今雅克摩哩主僕六人決不
能往使其他畨為之恐其强則叛我而入宼弱則畏彼
而從之誠難保其為不侵不叛之臣也昔漢武開西域
以㫁匈奴右臂者正今甘肅之地爾若謂哈宻興復而
遂能絶北敵之通西戎以固我甘肅保我陜西地方則
今宣府大同延綏三重鎮不能邀截北人之過河入套
也哈宻之復其力豈能勝我三鎮臣等初見以為立之
無益而歳受吐魯畨之挾我以為奸利則宜有覺而速
改故興復哈宻之事臣等念不及此也今聞議者有謂
勸陛下棄祖宗疆場之言臣等口禁目眩數日不能出
一言顧惟提督尚書王瓊與韜皆素有高世之見非臣
等淺昧所及故願興復哈宻一事特行王瓊在彼處之
耳今㨿各官所奏事情除前回人入㓂實計若干我軍
斬獲陣亡及被殺擄人畜各有若干有無重大失事隱
匿不報情弊本部照常行彼巡按勘實另行外臣等愚
見欲乞聖明賜勑一道特委提督尚書王瓊令其㑹彼
甘肅鎮巡管屯田御史等官通召吐魯畨夷使而責喻
之曰爾初兩次入冦皆被我陳都堂殺敗而又奏准閉
關絶爾通貢且欲盡將爾貢使安置兩廣爾不得我中
國藥物器用無以為生結怨諸夷爾累次逓畨文求貢
而聲言不從則大舉入冦然四五年之間竟不敢來我
邉臣亦嘗為爾奏求通貢朝廷疑爾昔日之惡累奏不
准今來我邉憐爾窮困不顧利害保爾誠心悔罪再不
入寇朝廷惟信我言准爾通貢今爾却令呼哩木納克䇿
稜等勾引衛喇特數千寇我肅州今巳被我軍殺敗使朝
廷因此不信我言將如之何若此出爾王子蘇勒坦莽蘇爾
之意則新舊畨使皆當斬首梟令邉闗而遂舉兵進勦
何貢之有然我天子是大聖人以天下為度視爾小夷
欺擾猶蟣虱搔癢於皮膚也豈足為計但我邊臣仗義
宣威豈甘受爾欺誑爾昔畨文謾言要在輳十三布政
司人待爾此言我猶不忍爾奏也使其奏天子震怒我
止發三鎮兵十萬直搗爾巢穴爾問爾國老成人爾畨
人自漢以來有能敵我中國兵否我更奏討朝廷銀十
萬兩好緞好馬各十萬疋令人曉諭近爾各種畨人能
斬爾回回一首者賞銀十兩好緞好馬各一疋有能斬
首千級來獻者即封為忠順王使居哈宻歲許通貢賞
賜不絶爾回回之首能存幾何但聞爾言前此入㓂乃
呼哩木納克䇿稜私擅所為王子止是使他來求貢初
不知道又言衛喇特來尋特黙格我們當不住了以此
未忍罪爾舊留貢使姑放出闗新來貢使亦放入闗但今
毎起入闗止許十人多不過十五人其多餘人數勒令回
國原帶貢物俱許驗交來者順帶來京賞物亦聽帶回㪚
給經過地方止許一日一站不許延住二日有過三日者
即不應付敢有似前驕縱不聽約束者輕則編置兩廣重
則斬首地方仍令先回畨使齎諭王子蘇勒坦莽蘇爾知
道今來入㓂他果不知則將呼哩木納克䇿稜等械送入
闗以憑斬首示衆若係衛拉特誘哄得來則將衛喇特入
㓂之人斬首百十來獻呼哩木納克䇿稜亦免其罪今次
貢使既得放回後無再犯許貢不絶若不將呼哩木納克䇿
稜等械送治罪又不斬送衛喇特入㓂人首級則明是王子
知道縱惡今次進貢人安置兩廣連賞賜禮物通不發
回再有侵犯必如前言征勦如此責諭庶幾威信並行
而彼必知所歛戢矣更勑王瓊務要為國忠謀遠慮力
求興復哈宻善後之䇿除前𤓰沙屬畨特黙格噶瑪拉
圗卜等及原哈宻遺民輝和爾哈喇輝避禍來歸者不
許逼回哈宻驅置虎口撤我藩籬損我天子好生之徳
益彼四裔入㓂之黨外其餘凡有人之宗𣲖才力堪以
服衆為主而近彼各夷之願從立國者及近彼地方各
種諸戎有能共滅吐魯畨者即許為忠順王聽居哈宻
悉從本官安處停當可信其永為不侵不叛之臣而後
奏請欽斷給印封爵臣等不敢輕議亦不敢偏阻也臣
等又竊料吐魯畨聲勢其民皆安土飽食不願入㓂其
主蘇勒坦莽蘇爾先倚二大將和卓塔濟迪音雅克摩哩統
兵於外而舍音和珊等數畨使為間於我中國耳今和卓塔
濟迪音已殺舍音和珊等已誅而雅克摩哩又携貳來歸
其勢葢亦漸弱故欲發兵五百近執雅克摩哩等於𤓰州
尚遲疑不敢而致其來歸况今哈宻來至嘉峪闗一帶
千五百餘里其地先有罕東齊勤等衞原我屬畨被彼
驅脅供饋接應者今皆歸我欵塞彼來所經空地千里
供饋無資又過流沙水無所得蓋其入㓂比前益難故
今甘肅所憂不專在吐魯番而南有額布勒北有衛喇特
皆北中驍勁衛喇特又比吐魯番離我頗近先時都御史
許進之入哈宻城陳九疇之殺退吐魯畨皆結彼為援
今反被吐魯畨勾引來㓂此而得慣則甚可憂也宜勑
邉臣無以能招吐魯畨入貢為功而以諸敵在近恐其
㓂我難禦為患故今當以通畨納貢為權宜以足食固
邉為乆計然足食之計今時甚難而霍韜奏欲招商中
鹽納糓聽商募民種榖實為有益陛下已命戸部議覆
而臣等亦有計處與之相符先奏亦該戸部議覆本部
案候另行外惟照衛喇特之來而被我邉臣敵退其泣怨
吐魯畨招引之誤使我邉臣有識固可利而誘之以殺
彼畨使其自相擕貳以不為我害此伐交之術今雖日
乆猶可行也然衆皆憂甘肅之危日甚而臣等不揣竊
有轉危為安之術惟在聖明張主於上一轉移之間而
已蓋今彼中事情言者不一而聞者多疑羣臣有見或
眞者不信而信者非真以是廟謨難定而在彼官民屬
畨或未知我皇上恩徳之隆欲乞聖明獨斷選差御史
一員部屬官一貟必其曉事不欺而誠心為國不隨勢
變遷之人以往於彼邉境道里軍民休戚敵情强弱向
背邉臣章奏虚實各項事情應該作何區處各處屯田
應該何計開墾及凡軍儲何計可足邉圉何術能固逐
一勘實漸次奏聞若彼先奏皆實原處無差者即便㑹
同鎭巡等官安處停當務求堅乆不許朝令夕改若先
奏可疑原處未當作急奏聞區處仍乞發自聖心見得
當此隆冬念及肅州邉城極逺孤危而又被敵鏖戰之
苦令齎綵緞布絹各若干疋銀一二十萬兩前去宣布
我皇上恩徳垂念至意内將軍民曽經對敵守城者各
賞布二疋指揮千百戸各賞絹一疋都指揮各賞緞一
疋陣亡及殺賊獲功者各賞銀二十兩仍紀其功應陞
襲官職照舊陞襲陣傷者各賞銀五兩遊擊將軍彭濬
兵備副使趙載各賞綵緞一表裏前報功次勘實仍依
提督尚書王瓊等所奏彭濬於實授都指揮僉事上量
陞一級趙載陞叅政職事仍管肅州兵備以後二三年
撫處成功仍依御史熊爵所奏超擢都御史在彼巡撫
其原附乆住哈宻遺民哈喇輝輝和爾及先今來歸𤓰
沙屬畨噶瑪拉特黙格圗卜等部下人衆皆毎家賞布
一疋頭目三人各緞一疋諭以我天子恩徳萬里差官來
撫爾衆救爾生命其新附願歸原土者聽歸原土其不
願歸不敢歸者措給牛緞種子聽其趂時耕牧為築城
池堅固約以世為我臣不侵不叛敵來近邉則堅壁清
野使彼野無所掠食無所資不能一朝居此敵若㓂我
則爾出兵以牽其後敵若攻爾則我出兵以觧爾圍爾
我相為掎角永保爾生彼必感悦而世為我藩衞敵冦
益少而邉圉益固比之遠復哈宻為力易而所得多矣
至於雅克摩哩悔罪歸正棄戎即華情亦可嘉㐲乞聖恩
量授一官特賜冠帶衣服一套其弟滿拉丹珠爾量與
冠帶通事名色跟來三四人俱充勇士食糧使居甘州
三二月以耀彼國人而招懷來者仍送來京居住以審
彼國俗而料我邉事所益多矣緣係回人入境官軍擊
斬退走隨逓畨文討要稽留夷使等事及節奉欽依兵
部㸔了來說及這本所言兵部逐一叅詳籌畫究極利
害務要計處萬全具奏定奪毋得顧忌以貽後患事理
奉聖㫖覽卿所奏叙述哈宻吐魯畨夷情本末條畫詳
悉其言禦戎在於選將練兵廣屯積榖尤為有見這畨
夷變詐多端大言誑惑挾求通貢㨿其投逓畨文多非
情實各官先後論奏亦復自相牴牾朝廷從寛不究已
勑尚書王瓊一切撫待安挿進貢防禦興復哈宻等事
都要處置停當不許輕信易言以貽後患今不必再冩
勑爾部裏只備云行文書與他著遵照前㫖叅以今擬
責諭之言省令畨酋悔過革心以圖保全若再稔惡不
悛即便奏聞動調大兵征勦且選練撫勦正係提督大
臣責任屯政糧草巳勑都御史劉天和整理若再差他
官前去訪㸔未必皆得其真亦非責成之道還著他毎
用心料理不許茍且誤事前勑事理照舊行雅克摩哩情
偽難測向背未定著同各夷都暫在彼處地方安挿聴
提督鎮巡官再為審處具奏定奪輝和爾哈喇輝等來
歸有年豈有遣回之理彭濬趙載既殺賊有功各賞紵
絲二表裏彭濬陞都指揮同知趙載陞陜西布政司左
叅政仍管肅州兵備事其餘功次著巡按御史上緊勘
明具奏陞賞陣亡陣傷人員著鎮巡官量為賞犒其餘
的罷欽此
　　病瀝餘忠疏
臣屢進瞽言無益於用䝉恩弗罪義當知止然今病困
之極恐一朝遂死終負聖徳不敢不言切惟自古天生
才徳異常之君必使之遇天下難處異常之事夫惟此
君用人行政必如祖宗創業所為而後可保祖宗之天
下若止如守成之君惟用守常之人事皆為彼持禄固
寵之計則天下殆矣今我皇上才徳超邁今古然實遇
天下難處異常之時也初繼大統欲尊所親本為正理
可一言而定也乃以事稍異常羣議横沮困心横慮數
年始定然尚頼皇上至孝天性人不能移凡言合於尊
親者雖疎逺之臣亦信必行由是定此大倫成此大孝
者發於至誠也今天下民窮天變禍基所㐲其事難處
有甚於尊親百倍者陛下必深念之矣然曽謀之近臣
若何而可濟乎夫親親而仁民道本無二言舉斯心加
諸彼而巳陛下惟推昔日必欲尊親成此大孝之心而
為今日必欲救民保此大業之舉則靡忠言不聴靡真
才不用靡善政不行而民生可救大業可保矣天之立
君以為民也往惟一處饑饉而今各處皆饑往惟一歲
荒歉而今連歲皆荒切見今冬少雪深恐來歲又旱將
如之何我皇上至仁天縱深加憫惻不待人言巳發官
銀數百萬兩各處賑濟并代民輸租其銀不知曽各到
彼而所在地方有米可糴否也不然何日聞餓殍之多
先不體上心而為之豫言豫處有任其責者乎人不敢
言也臣固知我皇上體天愛民之心無不如古帝王無
不如我祖宗而所以致此者實由臣等所用之人所行
之政不及古也天下之事盡在六部而六部之中吏戶
兵三部尤重日見廷推所及皆衰疲慎黙徒保名位之
人有一輸忠為國任事者衆忌且謗大則罪小則斥矣
今天變如此民窮如此一朝有事有誰敢當有敢當必
推之於外而阻之於内使其掣肘難行半途而廢不能
退不能遂而窮促死矣由是衆欺陛下曰此等之人不
可用也近今天下事有可一人一月了之者必使衆人
牽滯使其終年累月不能了有可一言一日决之者必
使衆論牽纒使其連篇累牘不能决此所以天下之事
日廢而天下之民日累以窮也天下者祖宗之天下也
陛下之天下也天下之民陛下之赤子也猶昔追崇皇
考聖母者陛下之父母也幸推此心自作張主臣等為
大臣者亦願皆以古語存心曰見有禮於君者事之如
孝子之養父母也見無禮於君者誅之如鷹鸇之逐鳥
雀也毋反所為以誤國事由是任賢勿貳去邪勿疑而
天下大治矣陛下試即臣世寧之任兵部而召問當道
曰此人居此位稱否天下有事可托之否彼如曰可則
應之曰如此衰病如何可使一朝身死孰可代之令其
急求二三人以代不可臨時倉卒又用如臣者以塞也
至於他部亦然至於戶部尤重蓋自祖宗開創以來百
五十餘年天下疆土田賦止是而内外用度比舊加數
十倍雖歲常豐收猶且不足而况歲荒無徵其何能贍
故必得通變有才之人理國如家者而後可濟也今得
吏部善用人户部善理財則民生自安盗賊不憂其起
邉境自足夷狄不患其侵兵部得無大事矣不幸二部
有欠而盗賊蜂起邉冦交侵不得已而用兵猶頼吏部
所用之人以領兵戸部所蓄之財以贍軍故臣兵部全
仰給於彼二部不敢不言也或謂選將責在兵部者蓋
惟守邉常職耳今軍政不立乆矣若遇中原盗起而專
命武將之出貪功好殺盗猝難定而民命已殘惟得文
臣能帥者監而統之則相機度勢撫捕兼施然後脅從
可散而首惡就擒賊可早滅地方不致大殘矣陛下試
問當道今尋得如是者幾人儲養在京緩急可用否再
以臣世寧昔所建論而試問之曰此人所言之事果可
行否所薦之人果可用否彼如曰不可則曰言事不可
用是不知事也薦人不可用是不知人也否則挾私欺
罔也用之豈不誤事當急求其人以易之耳何必待彼
僨事而後誅之也是不惟保全臣亦保全天下事也夫
賢者天下之利器也早得賢而用之一日則能早救天
下事一日何可惜臣衰病一人而不惜天下事也陛下
試一留神則臣等緊要之職孰為可用孰不可用可用
者宜加信任不可用者宜早罷黜必無不當矣用人當
而後善政可行民生可救大業可保也如臣世寧衰憊
之極到任以來理事未及二旬卧病又逾半月兵部豈
臣養病之地而可復用乎臣病弱膽小常恐天下事有
誤不敢貪位茍容㐲惟陛下明如日月將臣言留中省
覧特賜昭斷臣力疾昧死上言不勝愧悚奉聖㫖卿所
奏朕知道了今邉方多事卿宜即出供職若病未痊可
暫免朝叅只在部管事該部知道欽此
　　盡瀝餘忠以求採擇疏
先該臣世寧初䝉改職因疾未任竊效古人敷奏以言
之義冐陳十事奏奉聖㫖卿素著謀猷且諳練世務覧
奏皆經國籌籩至意事闗兵政的待卿到任之後逐一
審處推衍明白次第開奏定奪其餘該部㸔了來說欽
此欽遵臣今到任以來理事二旬卧病半月前事未能
逐一開奏實為遲誤而事該他部㸔議者亦未見覆奏
况今各處饑荒如此邉境空虚如此而况或言天灾可
憂倘或一時盗賊蜂起更或敵兵大入束手難禦臣雖
萬死無益祖宗天下可憂此臣所以連朝抱疾中夜哀
思而不敢不摘其緊要三事以言也事之𦂳要一曰增
武備二曰用人才三曰足邉儲而足邉儲之計又有三
焉臣謹遵奉明㫖逐一審處增損原詞推衍明白開奏
於后切惟救亂猶救火也國家養兵備亂猶人家儲水
備火也火之初發積水在近而人力噐具皆在目前則
速救易止若水在遠一時難致而人力器具又不夙備
則火必延燒而難於撲滅矣此居今之世養兵蓄將而
謹備糧儲不可時刻以緩也臣今衰極病甚勢難再出
以報陛下至於遲誤國事雖死難忘故今昧死上言伏
惟聖眀採擇天下幸甚
　　計開
一增武備往歲募增京軍二萬有餘此皆驕惰未經戰
陣緩急難倚者也今莫若於遼東大同宣府三鎮各添
遊擊二員山西薊州各添一員毎員各統銳兵三千閑
時則與原與遊兵輪畨二員在京近郊住劄另營操備
如遇中原盗起或大敵㓂邉則併調一隅防戰不過半
月可集此於緩急中外有倚此臣所謂儲水在近而人
力器具皆備遇火易救不致延燒比之命將出京軍虚
聲實用大不侔矣其遊擊則命各邉鎮巡推舉銳兵則
於各邉選募月糧行糧并冬衣賞賜皆與正兵均給而
命户部於各邉照數增添庶不有誤
一用人才今天下士習因循率多依阿自保而能捨身
為國折衝禦侮弭盗安民者極為難得今在朝文職止
有李承勛伍文定二人能統軍旅然皆位望已崇小㓂
不宜輕出國家養兵蓄將不可一日無人近該輔臣奏
議久欲薦其人而迄無薦者蓋其人難知知亦未試而
巳試得效者又多小疵詿誤不敢薦也然一朝有事將
如之何臣訪得原任都御史馬昊陳九疇二人昊則先
任僉事四川殺賊有功歴陞巡撫因叛夷招討遣人夤
縁權奸奏逮至京而黜間住九疇先任兵備猝遇畨戎
入㓂内誅反夷外退强敵而為畨使舎音和珊等反間
搆間後任巡撫大破畨衆而偶以報功差誤及為憸人
聶能遷等反間流謗逮至充軍臣謂此二人者可宜收
復在京不拘大小職以備緩急之用又有原任副使施
儒楊必進二人皆先任御史後陞兵備皆殺賊安民有
功楊必進則有誤劾一人之失施儒則因禁民恠俗一
事之謗以致考察閑住臣謂此二人可收復原職再試
其才能功蹟而進用之臣非謂此四人足以盡天下之
才也亦求千里馬未得而先買馬骨以來之意也四人
之中陳九疇為最而頻遭罪黜人多疑之昔唐郭子儀
之薦李光弼宋吕夷簡之薦范仲淹皆先國家之急而
棄私讎今大臣皆公忠體國非有私憾於九疇也因彼
讎敵之反間得行而一時難解耳或謂臣屢薦九疇不
慮違衆之罪當得重禍者臣豈不憂蓋今文武將帥中
未見此人雖有此人亦將懲彼效忠得罪而莫肯捐軀
為國此臣之所以不得已有言而私禍不計也臣竊有
譬焉主人十僕有一不偷衆皆忌之隣盗謗之聞於左
右而因信之言於主人而遂黜之老僕曰噫此一人枉
䧟不足深惜顧今主家有事皆以為戒而莫敢用力誠
恐主僕因以漸衰此老僕之所以終夜哀號思欲代之
而不可得也㐲惟聖明察臣此意
一足邉儲今邉儲最苦不足而足之道有三一曰廣屯
種夫屯種孰不欲廣然毎差官督勸不能增者急於起
科得利也夫歲收不常而租有定額則開墾者利未得
而害已隨故人不敢開種今若查比北直𨽻地方欽奉
太宗皇帝聖㫖事理聴令各屯原額抛荒及空閑地土
不拘土客官民軍舍儘力開墾永不起科則有利無害
而人樂於興種矣蓋所貴乎廣種多收民間米榖價賤
發銀可糴則邉儲易足矣至於南方謫彼充軍為民人
犯宜責拘解當房眞正家小到彼盡撥各武職員下作
為伴當責之收管使為墾田而照名代出本處軍伴操
守則彼勢難迯而人可漸多種可漸廣矣今聞户部始
議覆奏又查出水樂二年令各衛所屯田官員軍餘家
人自願耕種不拘頃畝任其開墾子粒自收不許比較
及正統四年令大同宣府遼東陜西沿邉空閑之處許
官軍户下人丁儘力耕種免納子粒則臣前奏聴其開
墾亦不起科明是舊例可行有益邉儲而該部又欲兩
請或聴開墾永不起科或候三年成熟徵糧則臣前所
謂歲收不常而租有定額人不敢開種矣㐲乞聖明俯
念邉方田荒歲乆儲蓄日無特如臣奏施行地方幸甚
二曰興鹽利今天下生齒煩於國初數十餘倍食鹽者
衆矣故今私鹽盛行而官鹽未嘗不售其所謂私鹽不
禁能阻官鹽者蓋襲舊時之說也故今宜於額外多開
商中不限引數聴其買補若慮勢要占窩專利則毎歲
開中止將引目發邉付巡撫都御史并管糧郎中聴其
就彼召商責限完糧而後填給違限不完者則轉給他
人其若都御史郎中召報容私致緩糧餉者聴巡按叅
究則自無此弊矣至於灶煎私鹽宜於出塲總路設立
闗市守把止許賣與商人有引之人而本處軍民願買
者亦湏納官得引始聴如此則公私鹽利皆歸國用矣
然又湏低昻其權使輸粟於邉者量地遠近米價貴賤
倍減其數而又得先掣納銀本處者隨時旱澇鹽價貴
賤倍増其數而又與遲掣則商人益勸於輸邉灶丁益
利於煎鬻軍民得易於食鹽而巡邏之卒可減鹽徒意
外之禍可弭其為上下之利益不一而足也三曰預收
糴毎常邉糧不肯趂賤預買及臨用兵發銀貴糴且逼
人强賣公私勞費不貲今宜妙選各邉管糧部官責其
月報米價貴賤歲報田收厚薄如其豐收米賤之時那
借官銀數十萬兩到彼多糴米糓貯倉或計今年所糴
可彀後二三年之用宜即扣後二三年該給糧銀又於
他邉米賤處所收糴成查應解邉糧地方時價米貴則
量令折銀解邉備糴如此通融計處務使遠近官民皆
便而邉糧易於措積蓋亦治家通融之法也但其糴糧
全在官司立法簡便革弊嚴明不許減價掯勒難收以
致靠損屯農方可常糴臣聞今歲遼東米糓甚賤但發
一歲之銀可糴二歲之用而二年免發其次宣大米尚
可糴亦宜差官發銀到彼預糴米榖以備客兵添兵之
用惟若延綏寧夏毎銀一兩止可糴米五七斗甘肅毎
銀一兩止可糴米二三斗然聞其地缺乏尢甚軍士不
可枵腹而戰亦宜户部差官齎銀到彼多方設法於有
米地方貴糴顧運轉般至彼以救其危急可矣奉聖㫖
卿所奏委曲忠懇朕已知悉增武備誠為急務但邉兵
無事難以掣調見今團營已各選有聴征官軍正備緩
急之用只恐不曾著實操練便著委任坐營聴征將官
另營操備務要號令嚴明武藝精熟遇有聲息就著領
去應敵若原委將官才力不稱另選相應官員更替管
領馬昊屢經各官薦舉行取來京聽用陳九疇罷施儒
楊必進吏部查他黜革縁由應否起用具奏定奪足邉
儲三事戸部議擬斟酌奏請施行欽此
　　實陳病勢早乞代任䟽
臣乆患病弱不堪重任向在病中䝉改今職力具本三
辭弗允只得强疾到任僅得理事二旬疾病大發只得
回家奏為病危乞恩急救殘生解印調理事奉聖㫖卿
有疾暫准在家調理痊可即出供職印信照舊掌管吏
部知道欽此臣病不痊恐一朝遂死終負聖徳奏為病
瀝餘忠事奉聖㫖卿所奏朕知道了今邉方多事卿宜
即出供職若病未痊可暫免朝叅只在部管事吏部知
道欽此臣聞命感愧淚滴枯腸心懷芒刺激昻思奮而
困憋難支蓋前疾病止是見人臨事一時怔忡難過而
閉戸静處猶能披閱文巻改僉奏牘今則文案一字不
能㸔詳公私一事不能酬度矣部中事務皆頼僚屬酬
應近臣二奏皆在日前具藳待今齋祭之間而後敢上
臣實病勢不能再出供職矣邉方多事兵部重任㐲乞
聖㫖早選賢良代臣前職庶不有誤大事至於臣之病
軀狼狽客死無益於事伏望聖慈憐憫早放還鄊使臣
得一就南舟或得到家一見父母墳墓而死不勝感戴
天恩之至臣以病廢出於無奈不得已累干天聴罪該
萬死不勝戰慄謹具本奏聞㐲候勑㫖奉聖㫖卿引疾
乞休屢有㫖慰㽞如何復有此奏本兵重任朕方倚託
宜用心調理痊可照前㫖即出部管事再不必辭吏部
知道
　　再陳病勢懇乞天恩代任以免誤國䟽
准吏部咨該臣奏為實陳病勢早乞代任事欽奉聖㫖
卿引疾乞休屢有㫖慰㽞如何復有此奏本兵重任朕
方倚託宜用心調理痊可照前㫖即出部管事再不必
辭吏部知道欽此臣奉㫖感泣幾欲隕絶思臣樗櫪朽
材而乃誤䝉天眷如此隆厚義當委命圖報豈意病弱
難支如此然臣所以汲汲求代者正為本兵重任疾不
能堪恐負聖明倚託一朝誤事死有餘辜耳若臣病勢
料無痊可之期而死生遲速上惟君相所命不敢再乞
矣但縁臣素愚戅為國多言不無有拂人情恐或乘此
謗言臣疾未甚以致未䝉君父見察使臣白首不欺之
心含寃地下亦為可憫今臣心神兩目畧無可用而齒
髪六脈皆有可辯伏乞聖恩天地父母俯賜矜察不勝
幸甚臣有此苦情不得已冒萬死罪奉聖㫖卿引疾乞
休屢有㫖慰㽞今乃再陳病勢情詞懇切准致仕著馳
驛去有司月給米三石嵗撥人夫四名應用該衙門知
道欽此
　　謝恩䟽
臣以乆病不堪供職恐孤任使累奏乞休節奉温㫖慰
㽞今以病弱之極恐無痊可之期再陳苦情奏奉聖㫖
卿引疾乞休屢有㫖慰㽞今乃再陳病勢情辭懇切准
致仕著馳驛去有司月給米三石歲撥人夫四名應用
該衙門知道欽此欽遵臣聞命感激口不能言竊念臣
本樗櫪庸才蒲桞衰質未秋先凋因事已謫不意年既
耆艾復遇聖明徳由天縱才不世出欲興三代之治盡
録一世之賢採虚名而及㣲臣起罪隸而為卿輔叨官
八轉竊祿四年恩榮祖父偕贈侍郎䕃及嗣子得入胄
監臣之受恩天地至矣盡矣而乃困於疾病㳙埃莫報
臣昔陳疾自揣奉職無狀方憂罪責難免而乃更遇聖
恩天地優容准臣致仕賜臣馳驛更勑有司月給食米
歲撥人夫榮養終身臣之感激何可言喻臣今得歸巳
分餘生之無幾惟思聖徳之難酬若幸疾病少間日惟
仰天拜祝期聖壽之無疆願皇儲之早建而已臣初得
請亦欲待病稍痊勉力進朝躬謝面辭復得一覩清光
而去今不意日乆未痊足弱難於步履神怯易於眩暈
不能進入辭謝將出國門無任哽咽謹具本令親男胡
純齎捧奏聞臣不勝隕越待罪之至奉聖㫖卿有疾不
能詣闕具本謝辭知道了欽此
　　病亟陳情懇辭恩命䟽(時起南京兵部/叅賛機務下同)
臣病息淹淹神思昏眊不能修辭成奏止叙實情上祈
君父臣以病廢罪黜之餘得遇聖明召用四載叨官八
轉銜至一品恩榮祖父蔭及嗣子毎有狂瞽之言輒䝉
虚已聴納平生腐陋之學幾得盡展臣之受恩自謂近
古莫及矣犬馬圖報之心豈肯半途而廢乎第臣不幸
元禀素弱疾病歲乆受任以來不自揣度圖報太急用
心太過以致舊疾益甚徃歲冬盡今歲正初連月不能
理事恐致誤國累奏乞休累䝉温㫖慰㽞然臣病終於
不痊臣職難於乆曠不得巳銜哀苦請特荷聖慈許臣
馳驛還鄉致仕賜臣月米人夫應用臣病不能詣闕具
本辭謝乃於二月十一日含淚出京不意在途轉患脾
泄不能飲食幾致殞命至四月初五日始得到家遇舊
醫服藥十日始愈又十日更發舊疾痰火身畧就坐即
欲傾仆眼或視物則皆動揺不能片時衣冠對客雖父
母墳墓亦不能一徃省視連月不能出戸日以待斃是
皆原籍官司及徃來士夫所共知也臣又不幸母塟孤
遠被人侵塟暗害致臣旬日之間連喪二孫身疾遂痼
在朝不能供職報主還家不得寧親育後臣恐後患無
窮不得巳於八月二十二日啓遷母柩還鄉臣卧小舟
迎見哀痛幾絶是後即患昏熱七晝夜不知人事自分
必死幸今殘喘未絶急卧舟督工啟土將厝臣母不意
九月二十四日勑書到門䝉恩復起臣南京兵部叅賛
機務臣受命感泣驚惶無地即於本月二十七日權厝
臣母於近鄉淺土臣亟回家服藥治疾兾圖上籍寵光
病得少愈勉赴恩命不意元本既虚醫療反甚今臣旦
夕倚枕雖親族問候不能勉對欵語豈能衣冠出坐堂
府伴諸内外大臣賛理㽞都重務也臣若貪昧不言非
惟上稽恩命亦恐有誤國事故今不避煩瀆冒死再瀝
真情伏望聖慈明見萬里收回成命别付賢能容臣照
舊休致得安枕席以正首丘臣不勝感戴天恩之至奉
聖㫖卿忠誠素著歴練老成㽞都叅賛重任特兹起用
豈可復以病辭宜體朕懐上𦂳前去到任慎勿再辭吏
部知道欽此
　　病乆無奈乞恩認罪降黜䟽
臣以病亟陳情懇辭恩命奏奉聖㫖卿忠誠素著歴練
老成㽞都叅賛重任特兹起用豈可復以病辭宜體朕
懐上𦂳前去到任慎勿再辭吏部知道欽此欽遵臣聞
命感泣驚惶莫措即欲起程病不能强因自仰天而呼
曰天胡降此奇疾使臣不死不瘳負我明主不能效用
也中夜哀思竊惟古之聖皇量才擢任非愛其人而寵
利之也真知其人之足用而有益於時也古之賢臣度
徳受官非利其禄而尸素之也自量其力之能勝而可
以濟時也若或君授非才臣受非力則誤國難免矣臣
本凡庸賦命至薄昔在先朝因豫言宸濠事囚禁充軍
罪錮六年濠敗得還幸遇陛下龍飛即䝉顯用今將十
年矣然以命薄多災又因言禮言治為時宰所棄中間
曠廢往來歲月甚多止任巡撫四川二月兵部左侍郎
八月南京吏部左侍郎六月南京工部尚書二月都察
院左都御史僅逾一月刑部尚書十月兵部尚書二十
日䝉恩官至極品分不能堪然雖在任之時猶多在告
之日故臣雖有犬馬之心畧無涓埃之報過䝉恩㫖毎
以忠誠見許又以再辭為戒臣之受知明主雖死莫報
臣又聞孔子君命召不俟駕而行孟子雖謂其當仕有
官職而意非在官則不然然孔子大聖所遇當時列國
之君猶然也今臣以下愚之人得遇天下大一綂之君
英明不世出之主豈可一日稽命是知臣之不能赴任
雖死莫贖况今世學不講士習囂偽多有以托疾自高
而獵名取位竟無實用者臣竊恥之迺今不幸眞疾乆
淹形跡𩔖此臣今若不受罪非惟人不知儆而中心亦
不自安臣初回家䝉恩賜月米歲夫優養貧病自䝉起
用已即扣除尚存一品官階臣病不堪叨冒實由命薄
使然伏願聖恩天地父母憐臣本心赦臣死罪特示顯
黜或止削臣加官而容以尚書照舊致仕或通革官銜
止令閒住或為民使臣得就家安養數年幸而病得稍
瘥行可謁陵坐能對客之日臣願請授南京吏部刑部
或都察院一簡静衙門使臣職易稱而事易行不為茍
祿然臣身雖在逺如遇國有大事君相許言臣當盡言
事有不虞係臣職守臣當死義所能圖報惟是而巳其
他職務臣精力已憊冄無能為矣臣不敢一言欺陛下
亦不敢一事誤陛下也今天下皆憂陛下未有皇儲臣
昔過憂亦嘗有言今思漢武帝年十六即位年二十九
始生戾太子年六十餘始生昭帝今人間老年得子者
尤多乃是知生子遲速有命可以裕待而無庸急憂耳
惟願陛下清心省事愛養精神謹身節慾保固真元使
聖徳萬年常如今日之清明聖躬萬年常如今日之强
固則以聖明恒御六龍而宰輔同心體國刍心務知人安
民而真才必用善政必行如此而尚憂民生不遂聖治
不隆天命不祐皇儲不廣者未之有也方今人材難得
而自古人君皆以容受直言為美稱今之言官果有素
非忠貞挾私排擊者固宜罪之其或言雖未當心本無
他者宜賜優容若其心本納忠言切治理者宜用其言
而顯其人以養天下忠直之氣則陛下聖徳永傳於萬
世矣臣愚受恩莫報昧死惓惓謹具本順差承差楊鉄
持齎奏聞伏候恩㫖奉聖㫖㽞都叅賛重任朕特命卿
今既屢奏患病情詞懇切准照舊致仕這員缺便上𦂳
㑹推相應官兩員來者勿致缺人廢事吏部知道欽此
　胡端敏奏議巻十
