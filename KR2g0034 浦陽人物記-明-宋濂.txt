#+TITLE: 浦陽人物記-明-宋濂
#+DATE: 2016-06-11 12:21:35
#+SOURCE: github.com/kanripo/KR2g0034 master 201a672d                
欽定四庫全書　　　　　史部七
　浦陽人物記目録　　　　傳記類三(總録之屬/)
　　卷上
　　　忠義
　　　　梅溶　　　　　　梅執禮
　　　孝友
　　　　陳太竭　　　　　何千齡
　　　　鍾宅　　　　　　鄭綺
　　　政事
　　　　楊琁　　　　　　張敦
　　　　蔣邵　　　　　　傅柔
　　　　傅雱　　　　　　黄仁環
　　　　吳傳　　　　　　石範
　　　　王萬　　　　　　吳直方
　　　　趙大訥
　　卷下
　　　文學
　　　　于房　　　　　　朱臨
　　　　錢遹　　　　　　何敏中
　　　　朱有聞　　　　　倪朴
　　　　方鳯　　　　　　黄景昌
　　　　栁貫　　　　　　吳萊
　　　貞節
　　　　凌楠妻何道融　　戴銘妻倪宜弟
　　　　(臣/)等謹案浦陽人物記二巻明宋濓撰濓字
　　　　景濓浦江人元末用薦除翰林編修以親老
　　　　辭明初徵授太子經厯官翰林學士承㫖事
　　　　蹟具明史本傳是書凡分五目曰忠義曰孝
　　　　友曰政事曰文學曰貞節所紀共二十有九
　　　　人而以進士題名一篇附於後歐陽𤣥為作
　　　　序稱其至公甚當不以私意為予奪盖濂本
　　　　以文章名世故所作皆具有史法其書本成
　　　　於元時後人編輯濓集者止採録其論贊而
　　　　全書則仍别行盖用羅願鄂州小集收新安
　　　　志諸小序而不收其志例也此本為明𢎞治
　　　　中厯陽王珍所重刻巻末有濓一跋稱始立
　　　　稿而廉侯景淵遽取刋布故牴牾者多今補
　　　　定五十餘處視舊行為小勝末題至正十三
　　　　年此跋濓集亦未收盖晚年改正之本編錄
　　　　時偶佚矣乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
浦陽人物記原序
古者以公侯伯子男五等之爵分建邦國於天下由其
國有小大故其制度文章亦有隆殺不相沿襲唯史氏
之官則皆得置之而史氏之所職掌凡時事之當否人
材之善惡田賦之多寡朝聘之往來又皆得書之其名
見於書傳者則晉之乗楚之檮杌魯之春秋是也自封
建廢而為郡縣不復各有其官於是舉天下之大四海
之衆其事悉萃於一史氏使書之雖罄渭川之竹以為
簡竭徂徠之松以為煤焉能保其無闕逸乎後之君子
有以知其然復各以所聞見於論述若廬陵豫章之紀
烈士襄陽東萊錦里之載耆舊魯國㑹稽汝南濟北零
陵武昌之傳先賢他如幽州古今人物志南陽先民傳
閩川名士録陳留人物記等書凡九十餘家至今與史
氏之文並傳葢非但欲補其遺亡而於天衷民性之發
亦有不容自已者矣浦陽為婺屬邑異時人物彬彬輩
出陳孝子以卓行聞梅節愍以忠義顯王忠惠以政事
著倪石陵以文學稱與夫制行衡門流聲天闕其事可
紀者尚多攷之信史或載與否金華宋景濓有感於斯
亦以所聞述浦陽人物記二卷上而忠君事親治政講
學下暨女婦之節可以為世鍳者悉按其實而列著之
不以一毫喜愠之私而為予奪何其至公而甚當也噫
立言之法惟其公而已惟其公也非惟不因喜愠論人
亦不以窮逹觀人但察其賢否為何如耳茍或不然則
雖入帷幄歴臺府贊樞機典藩翰曾不若匹夫之所行
者固不少世之文士好揚富貴而沒賤貧是果何道哉
景濓斯記惟有關治教者則書不問乎其他此其學術
之正才識之髙豈易及耶予甚敬畏之因志其所見於
篇首景濓為文序事極有法議論則開闔精神氣昌不
少餒復深惜其沈困在下而未能遇也翰林學士承㫖
榮禄大夫知制誥兼修國史歐陽𤣥序
　凡例
一楊琁傳照後漢書修錢遹梅執禮鄭綺王萬傳照宋
　史修其餘諸傳或采洪遵郡志或攷朱子槐縣經或
　按朱紱東軒日抄毛洪筆録蔣思先逹遺事記謝翺
　浦汭先民傳更各叅之行狀墓碑譜圖記序諸文事
　蹟皆有所據一字不敢妄為登載其舊傳或有舛繆
　者則無如之何姑俟博聞者正之
一忠義孝友人之大節故以為先而政事次之文學又
　次之貞節又次之犬槩所書各取其長或應入而不
　入者亦頗示㣲意焉
一古人於傳記中多書名非特以其尚質葢亦為文之
　體當然爾子孫之於祖考有稱名者則司馬遷自序
　謂昌生毋懌毋懌生喜喜生談班固叙傳謂回生况
　况生三子伯斿稺稺生彪是也弟子之於師有稱名
　者則子路答長沮之問曰為孔丘是也後人之於先
　聖先師亦有稱名者則韓愈石鼓歌曰柄任儒術崇
　丘軻是也此類甚多不能枚舉葢古者生無爵死無
　諡雖祖考亦名之况其他乎所謂避諱但不敢面呼
　之耳著文欲紀事行逺未必屑屑為之諱也後世彌
　文日盛往往不能行尊慕之實徒於名號謬為㳟敬
　淳祐以降不惟諱其名又諱其字或以號舉或以齋
　名稱其見之文字間在當時固有知之者稍歴一二
　世則不識為何人矣深可一嘅濓今一依史氏之例
　皆以名書唯於所嘗師事者倣孟子之稱仲尼程伯
　淳之稱周茂叔以字書之葢變例也
一祖父書名而子孫或書字葢倣司馬遷伍子胥傳例
一知其所自出者則書曰自某郡來遷浦陽不知者及
　己見者則書曰縣人至於居在何鄉卒在何年夀年
　多少可攷者亦書
一舊有名無字者因之不知其事之詳而姓名不可闕
　者附諸傳中
一本傳所載有與墓銘不同者而墓銘又有與行狀不
　同者歴官次第行事後先多紊亂難攷今擇其理優
　者載之
一贊文之設非欲專如史氏作品評葢以事有所疑與
　當知者不言則不可欲雜陳傳中又恐於文體有礙故
　藉是以𤼵之耳
一梅溶六傳而絶執禮四傳而絶傅雱之後居清江王
　萬之後居常熟若此之類既各載譜圖兹不書唯子
　若孫可以附麗者著之
欽定四庫全書
　浦陽人物記卷上　　　　　明　宋濓　撰
　　忠義篇
濓嘗讀隋書見史臣所載張季珣事謂季珣家素忠烈
兄弟俱死國難未嘗不竊歎其難也葢自古忠臣能殺
身以狥義者何代無之求其一門而再見者曷其少哉
將父兄子弟之所志有不同耶抑一死為不易非大勇
者不能全其節也當宋宣和初睦州方臘反攻破六州
五十二縣棄官守委城邑望風而遁者往往皆是梅溶
以單州助教攝松陽丞乃能挺身捍禦就死弗悔靖康
末金人大舉入侵京城失守輔翼大臣反面事讎至有
拔劍殺攀輅之人而逼上如青城者溶之從子執禮不
勝其憤復團結軍民十餘萬謀奪萬勝門夜搗敵營以
二帝歸謀洩被害自宣和至靖康七年之間而梅氏一
門殺身狥義者凡二人豈非難哉豈非難哉較之季珣
家其忠烈未必少減之也夫生者人之所甚樂而有家
之私又人之不能遽忘彼豈甘於頸血濺地而自以為
得計哉第以君上决不可背名教决不可負綱常决不
可虧忠義一激雖泰山之髙不見其形雷霆之鳴不聞
其聲刀鋸在前不覺其利鼎鑊在後不知其酷必欲得
死然後為安也今去之雖數百載忠剛之氣充塞乎天
地之間凛然如生非烈丈夫能如是乎使當時縱能屈
膝受辱以保其首領受人唾罵受人賤惡雖生百年又
何益也賈誼有言曰守圉捍敵之臣誠死城郭封疆梅
溶以之法度之臣誠死社稷執禮以之濓生也後慕其
氣節欲爲之執鞭而不可得輙書其事可以勸不忠者
作忠義篇第一
梅溶其先吳興人五代時有諱聳者始避地來遷浦陽
寖成大族在通化者為尤蕃溶以儒受薦為單州助教
年七十餘攝松陽丞宣和二年冬盗𤼵青溪據歙睦遂
破杭明年春婺衢處相繼陷兵及境溶勢不能敵死之
從子執禮言於朝官其二子敦時敦成敦時後為遂安
令
執禮字和勝家故貧㓜又䘮父其母胡氏教以讀書中
崇寧五年進士第調常山尉未赴以薦為詳定三司勑
令刪定官俄遷九域志編修官秩滿除武學博士或謂
執禮文儒不宜處以武事執禮欣然就職陳説大義間
親挾弧矢為諸生率大司成強淵明賢之數為宰相言
相以未嘗識面為慊執禮聞之曰以人言而得必以人
言而失吾求在我而已卒不往謁轉重修政和勑令刪
定官擢軍器監丞以親嫌辭改鴻臚遷比部員外郎比
部職勾稽財貨文牘山委率不暇經目苑吏有持茶劵
至為錢三百萬者以楊戬矯㫖迫取甚急執禮一閲知
其妄欲白之長貳疑不敢乃獨列上果詐也改度支吏
部進國子司業兼資善堂翊善歴左右二司員外郎召
試中書舍人移給事中林攄以前執政赴闕宿留冀復
用臺諫顧望莫敢言執禮論去之孟昌齡居鄆質人室
廬嘗贖不肯與而請中㫖奪之外郡卒留役都中者萬
數肆不逞為奸詔悉令還楊戬占不遣内侍張佑董葺
太廟僣求賞皆駮奏不行拜禮部侍郎素與王黼善黼
嘗置酒其第夸示園觀女樂之盛有驕色執禮曰公爲
宰相當與天下同憂樂今方臘流毒吳地瘡痏未平豈
歌舞宴樂時耶退又以詩戒之黼愧怒執禮上䟽求去
有不能薦進人材之語黼曰是欲為宰相耶㑹孟享原
廟後至以顯謨閣待制知蘄州又奪職明年徙知滁州
復集英殿修撰西洛歳供縣官炭自元豐以來稱林木
且盡令淮南代輸執禮曰滁之林木亦盡矣經四十年
久洛都當已復舊即奏免之賦鹽有定數而間者抑配
以補故額執禮曰郡不能當蘇杭一邑而食鹽倍於粟
數民何以堪請於朝詔損二十萬滁人徳之皆繪像祠
焉欽宗立徙知鎮江府召為翰林學士未上改吏部尚
書旋改户部方軍興調度不足執禮請以禁内錢𨽻有
司凡六宫廪給皆由度支乃得下嘗有小黄門持中批
詣部取錢而御封不用璽者既悟其失復取之執禮奏
審詔責典寳夫人而杖黃門由是人不敢妄取月省浮
費三十萬金人抵闕執禮勸帝親征而請太上帝后皇
后太子皆出避用事者沮之洎失守金人質帝於營邀
金繒以數百千萬計曰和議已定所需滿數則奉天子
還闕執禮與同列陳知質程振安扶皆主根索四人哀
民力已囷相與謀曰金人所欲無藝極雖銅鐵亦不能
給盍以軍法結罪儻窒其求宦者挾宿怨語金帥曰城
中七百萬户所取未百一但許民持金銀易粟麥當有
應者已而果然帥怒呼四人責之答曰天子䝉塵臣民
皆願致死雖肝腦不計於金繒何有哉顧以比屋枵空
無以塞命耳帥問官長何在振恐執禮獲罪遽前曰皆
官長也帥益怒先取其副胡舜陟胡唐老姚舜明王俁
各杖之百執禮等猶為之請俄遣還將及門呼下馬撾
殺之而梟其首時靖康二年二月也是日天宇晝㝠士
庶皆霣涕憤歎初二帝再出執禮力争不從遂大慟歸
見其母曰主辱臣死何以生為母曰忠孝難兩全汝受
國厚恩如此宜刳心上報慎勿以老人為念執禮乃以
其母屬兄弟去與諸将謀奪萬勝門夜搗敵營以二帝
歸范瓊輩皆謂無益獨吳革從公議以振給為名與宗
室子昉宻團結軍民不旬日得十餘萬王時雍徐秉哲
聞之使瓊泄其謀故陽託根索事殺之秉哲即捕子昉
送營中革欲以一隊自奮瓊紿至帳下議事遂斬革執
禮通諸經尤深於周易所著有文集十五巻死時年四
十九髙宗即位詔贈通奉大夫端明殿學士議者以為
薄復加資政殿學士諡曰節愍子忠恕承務郎監潭州
南嶽廟忠範承務郎
贊曰溶之死執禮嘗哭之曰吾從父一老儒生耳平日
恂恂似不能言者乃能慨然守百里之地以蕞爾之軀
膺虎狼之暴至於糜身弗顧執禮之言其真足信哉凡
人外柔者内未必柔但視其所存為何如耳世槩以白
面書生目之可乎哉可乎哉執禮之事尤光明俊偉是
葢無忝於溶者使狗䑕小臣不洩其謀則二帝未必北
廵髙宗未必南渡悠悠蒼天此何人哉悲夫
　　孝友篇
浦陽自唐天寳末置縣以來凡歴七代更五百餘年而
生齒之繁至一十二萬有竒歳月如是之久民人如是
之衆中間豈無豪傑者興效長才出秘計以自赴於功
名之㑹者哉又豈無握長鎗大劔䧟陣攻城以苟徼貴
富者哉計其當時雄視一方勇葢三軍自謂可以流芳
於無窮曾未百年聲消響絶雖其子孫亦有不能道其
名若字者矣嗚呼是果何為者哉若夫閭巷布衣之家
雖其所為不足以驚世動俗有能修孝友之道者朝廷
必下詔以旌之史官必求其實而書之脫或史官失書
賢士大夫又必從而謹志之則其事往往反足以傳於
後世豈非天經地義不可磨滅有非區區功名貴富者
所可同也哉善乎魏徴之言曰雖或位登台輔爵列王
侯禄積萬鍾馬踰千駟死之日曾不得與斯人之徒𨽻
齒其言又豈不信然也哉嗚呼有志之士寜不於是重
有感哉濓雖不敏未嘗不感激思奮因攷舊書及諸儒
之所記録以孝友著者得四人焉衰麻終身哀哭不輟
上通神明可感異類曰陳太竭四代聚居穆穆雍雍門
旌偉然映照閭井曰何千齡剔肝療母化感一門雖非
中道亦出至性曰鍾宅惇禮行義世濟厥美延於九葉
聲聞益著曰鄭綺作孝友篇第二
陳太竭縣人武鼎之子親併亡即墓手藝松柏終身衰
麻形質枯瘁哀哭弗輟毎奠果肴烏鳥不啄
何千齡縣人四世同居梁貞明六年表旌門閭
鍾宅縣之興賢人淳熈中母病宅剔肝和藥以進病尋
愈從子明亦刲股療母及明有疾明弟滿又刲股療明
皆瘳知縣李知退義其事為代輸稅賦三年宅家嘗三
世同居宅之子文厚文廣尤極友愛文廣妻求分文廣
恐傷兄之心即出之宅有至行其事親出於天性而非
矯揉所致當時有金智深者母得危疾亦剔肝為餌方
安議者謂宅化之
贊曰太竭衰麻終身雖過乎禮其純孝有足稱焉千齡
當唐季人倫廢壞之時孝行推於友睦而禮遜之風數
世不衰真所謂豪傑之士矣鍾宅一家剔肝刲股者三
人亦皆出於迫切之誠或舉韓愈氏所論鄠人者非之
非之誠是也較於親病不嘗藥者豈不有間歟書而列
之非嘉宅也
鄭綺字宗文白麟二十一世孫也其先居滎陽凝道遷
歙自牖遷睦淮遷浦陽今為浦陽感徳人淮綺之祖也
綺通春秋榖梁學撰合經論數萬言事父母孝父照以
非罪繫獄當入死綺上䟽郡守錢端禮請以身代端禮
察之白其誣母張病風攣綺保持若嬰兒但適厠必抱
就之三十年不懈綺生聞聞生運運生政政生徳珪徳
璋至元中仇家傾徳璋以死罪将械送揚州徳珪毅然
代其行徳璋泣隨之争欲赴吏徳珪竟以詭計先死之
徳珪生文嗣自綺至文嗣凡同居六世歴二百年咸如
綺在時至大二年秋九月鄉老黄汝霖等言於縣縣上
其事亷訪使加審按焉文逹中書禮部四年春二月准
式旌表門閭文嗣生鑑鑑生渭渭生梴皆善守合數千
指無異心者重紀至元元年冬十二月太常博士栁貫
與鄉校羣士又上狀請如故事復其家從之初文嗣既
沒徳璋子太和司家事嚴而有恩雖家庭中凛如公府
子弟小有過頒白者猶鞭之毎遇歳時太和坐堂上羣
從子皆盛衣冠鴈行立左序下以次進拜跪奉觴上壽
畢皆肅容拱手自右趨出足武相銜無敢參差者見者
唶唶嗟嘆謂有三代遺風雖石奮家亦有所不及名聞
天下自大丞相及臺院名公卿多賦詩美其行部使者
行縣以其孝友七郡或莫之先復書浙東第一家以襃
寵之太和喜學禮不奉老子浮屠經像冠昏䘮祭必稽
古乃行子孫從化馴行孝謹不識㕓市嬉戱事執親䘮
哀戚甚三年不御酒肉食貨田賦之屬各有所司無敢
私凡出納雖絲毫事咸有文可覆挾日則會不公則監
視𤼵之諸子晝趨功入夜輙聚坐一室温温語笑至更
餘始休雖多列顯仕不敢挾此有一毫自驕意諸婦惟
事女紅不使預家政宗族里閭以恩懷之各有差内外
極嚴輿臺通傳不敢越堂限家畜兩馬一出則一爲之
不食人以為行義所感有家範二巻傳於世
贊曰史氏之言多有不足取信者濓少時嘗讀唐書世
系表謂鄭白麟之後不傳私竊信之及觀司空圖滎陽
記則曰白麟生師慎師慎生懐芬懐芬生鄑鄑生斌卿
斌卿生唐青州刺史庶庶生侍中徽徽生大理卿鄘鄘
生鱐鱐生給事中謩謩生宣州觀察使回又觀鄭燮生
遂安譜則曰回生𢎞𢎞生垣垣生倕倕生子襲子襲生
扈扈生宋歙縣令凝道凝道生殿中侍御史自牖自牖
生秘閣校理安仁安仁生淮淮生照照生綺綺即傳之
所書者也其承傳次第灼灼可信如此惡覩其所謂不
傳者哉考徴不廣而欲以一人之見聞定百載之是非
難矣
　　政事篇
嗚呼紀載之文其可少乎使數百年之間赫赫焉若前
日事者非記之於文乎其有政事可書而不書遂至冺
冺無聞者又非當時執筆者之過乎濓嘗從薦紳先生
游頗知浦陽事聞五代時其人多仕吳越錢氏有劉英
黄子先者或為其國尚書或為其國統軍使錢氏納土
之後又多仕於宋嘉祐元祐之間方資及其子揚逺連
中進士第揚逺之事語在方鳯傳揚逺之子鑄字世範
通判秀州贈奉直大夫鑄之子洙字宗魯歴知梅新二
州洙之族子果字叔毅中龍興元年進士第通判臨安
府果之弟梁字叔材亦舉進士不第以恩補官為山陽
尉趙不玷自睦來遷之後孫曾以文科奮者八人或為
令丞或為簿若尉其名皆班班見於登科記中他如鄭
端禮之知英徳府吳大同之為清逺軍節度推官則又
在所不論凡此十餘人豈無以治能名者閲世未久雖
或僅知其名氏而已不聞其行業之詳可勝歎哉其知
名氏者尚若是則其所不知者從可知矣自五代以來
且若是則夫五代之前又可知已嗚呼政事於人大矣
操厚倫惇俗之具執舒陽慘陰之柄御賞善罰惡之權
任出生入死之寄其在朝廷則四海被其澤其在一郡
則一郡仰其賜其在一縣則一縣受其福茍得其人則
上明下淳歌謡太平一或反是則流毒四境神怒民怨
至有激成他變者其所繫甚重且難也葢如此人能以
一善自效于官者豈可使之冺冺無聞乎縱曰往者之
不可作寧不使來者之知勸乎嗚呼紀載之文其可少
乎濓竊拳拳於此不可知者固已無如之何幸猶可以
攷見者輙不敢不書自楊琁至趙大訥凡十一人雖官
有崇卑治有優劣其利吾民一也因盡録之作政事篇
第三
楊琁字機平髙祖父茂本河東人從光武征伐為威冦
將軍封烏傷新陽鄉侯建武中就國傳封三世有罪國
除因而家焉父扶字聖儀為武源令遷交趾刺史有理
能名兄喬為尚書容儀偉麗數上言政事桓帝愛其才
貎詔妻以公主喬固辭不聽遂閉口不食七日而死琁
初舉孝亷靈帝時為零陵太守是時蒼梧桂陽猾賊相
聚攻郡縣賊衆多而琁力弱吏人憂恐琁乃特制馬車
數十乗以排(去/聲)囊盛石灰於車上繫布索於馬尾又為
兵車專彀弓弩尅期會戰乃令馬車居前順風鼓灰賊
不得視因以火燒布然馬驚奔突賊陣因使後車弓弩
亂𤼵鉦鼓鳴震羣盗波駭破散追逐傷斬無數梟其渠
帥郡境以清荆州刺史趙凱誣奏琁實非身破賊而妄
有其功琁與相章奏凱有黨助遂檻車徴琁防禁嚴宻
無由自訟乃噬臂出血書衣為章具陳破賊形勢又言
凱所誣狀潛令親屬詣闕通之詔書原琁拜議郎凱反
受誣人之罪琁三遷為渤海太守所在有異政以事免
後尚書令張温特表薦之徴拜尚書僕射以病乞骸骨
卒於家
張敦字伯仁縣人為諸暨令海㓂二百餘人剽鹵為患
悉平之轉重泉令民悅其化遷車騎大将軍
蔣邵字景倩縣人為益陽令遷洪撫二州刺史攘虎却
蝗民䝉其惠轉交州刺史
𫝊柔字仲席縣人為宣城令無為而治謳謡載路遷鄂
州刺史
贊曰洪遵撰東陽志書揚扶在蒋邵張敦傅柔之後且
言邵歴洪撫二州刺史轉交州敦遷車騎大将軍柔亦
刺鄂州扶東漢中人也遵既如此書則邵等又在扶之
前無疑矣濓不謂然漢嘗置車騎將軍衛將軍左右前
後皆位次上卿典京師兵衛則車騎固漢官也敦為扶
前人亦未可知若洪在兩漢時名為章郡而撫之地𨽻
焉鄂亦名為江夏郡並無稱洪撫鄂三州者及隋平陳
始皆置之而冠以今號則邵柔疑隋以後之人也遵曾
不考之是果何耶浦陽未置縣時地屬烏傷扶自曾祖
茂來遷攷其所居處實今縣地故扶之墓猶在縣西北
十五里扶之子孫不見有别居之文遵獨據舊經以扶
𨽻浦陽以扶之子喬琁𨽻烏傷其又何耶濓皆不得不
正之
傅雱其先世居汴父大理評事瑄始遷浦陽之感徳雱
多膽畧遇事奮發有為與李綱宗澤游建炎元年金兵
始退黄濳善力主和議白上遣雱為祈請使雱時階宣
義郎乃特遷宣教郎以優異之未行朝論遣重臣以取
信改命周望為通問使李綱為上言今日之事正當枕
戈嘗膽内修外攘使刑政修而中國强則二帝不俟迎
請而自歸不然雖冠葢相望卑辭厚禮終恐無益今所
遣使但當奉表兩宫致思慕之意而已上乃命綱草二
帝表付雱以行獻二帝衣各一襲且致書於尼堪雱與
王倫俱留軍中久之乃歸官至工部侍郎弟光字子温
為諸王宫教授未幾退歸田里方臘反縣民多托之為
亂任士安統兵至怒甚欲盡屠之光適與任厚往諫之
曰亂者唯通化一鄉餘皆良民将軍奉朝廷命殺賊爾
奈何延及無辜耶任悟如光言光之孫如松如川皆從
太史吕祖謙學知名於時
黄仁環縣之上洛人以武悍為閭里雄方臘起睦州往
往曹聚從賊仁環以能自歸得官受沿邊差遣建炎元
年山賊何三五作亂仁環呼諸子謂曰吾受國恩恨無
以為報誓當以計禽賊乃與唐子容謀偽與賊合賊信
不疑仁環謂其酋曰今欲破縣兩主首俱行誰守洞汝
等留此吾先破陣於是引衆鼓而東行十餘里至朱村
分路口将覆賊乃詭分兩道出攻虚整部伍宻令子容
等各揷竹葉為標識與賊兩兩相夾部分既定仁環大
呼曰轉陣殺賊子容奮兵夾擊賊千餘人得脫者無數
輩諸酋留者仁環令諸子享於家酒酣用斧自後斫殺
之初仁環有女嫁賊黨中或曰公報國固善如愛女何
仁環曰吾恐事不就一女何惜至是竟為所戮仁環官
至訓武郎縣人感其徳立祠祀之
吳傅字清叟縣之通化人傅自少無所好唯嗜讀書中
宣和三年進士第歴官至監察御史四持憲節亷明之
聲甚著初州縣官遇賜燕有飲至夜分者傅奏不許見
燭上從之
石範字宗卿其先由青社來徙浦陽家素貴盛其大母
杜氏有賢行以女歸寒士鄭剛中剛中後為名臣人服
其先見範天資頴茂從吕祖謙㳺講索殊精切中紹熙
元年進士第調奉化尉歳飢貧民将為變範振之不誅
一夫而定海㓂為害範設計捕殺之改知麗水縣以丁
繼母憂去遷知婺源縣縣有月樁錢二萬皆取之民民
患之範建請蠲其十之二俄權通判袁州峒獠弄兵衡
潭贑吉四州被禍尤酷袁當其衝人情凛凛範攝州事
練軍旅閱民兵廣儲蓄博訪守禦之策威聲甚震峒獠
不敢近轉通判泉州兼南外宗正丞卒年六十六範守
正不撓或勸其謁權貴人美官可立至範謝曰吾儒者
改官為縣亦固當爾何以僥倖為卒不詣士論多之弟
籌亦能文中嘉定十三年進士第官至吉州司理子武
戩戡
贊曰古語有之人才必臨事乃見豈非然哉雱之使金
也制詞甚褒之至有庶爾一言之合為吾兩國之成之
語則當時任寄之重可見矣雱亦竒男子哉傅以亷肅
自將範以振凶禦㓂自效要之皆良吏若仁環者區區
一劍之雄耳其初未必不鈔掠為人患亦復進之士君
子之列何哉宥過録善春秋之義也録之斯進之雖然
當賊氣正銳之時使仁環不急挫其鋒則數萬生靈血
汙荒原矣
王萬字處一其先出於會稽唐之中世始遷烏傷之鳯
林萬之祖起又自鳯林遷浦陽父約之遊淮間萬因生
長濠州家甚貧而厲志於學凡三舉始中嘉定十六年
進士第調和州教授遷浙西提舉司主管文字未閱月
遭父䘮端平元年除主管尚書户部架閣文字轉國子
學録明年添差通判揚州以母老辭改鎮江萬自少忠
伉有大志究心當世急務極知邊防要害嘗為書歴吿
重臣大官論沿邊事宜則謂長淮千里中間無大山澤
為限擊首尾應正如常山蛇勢首當并兩淮惟一制閫
之命是聽兩淮惟濠州居中濠之東為盱眙為楚以逹
鹽城淮流深廣敵所難度濠之西為安豐為光以逹信
陽淮流淺澀敵每掲厲以渉之法當調揚州北軍三千
人自淮東擣虚常往來宿亳間使敵無意於東而我併
力淮西淮西則又惟合肥居江淮南北之中法當建制
置司合肥而以濠梁安豐光州為臂以黄岡為肘後緩
急之助又必令荆襄毎候西兵東來輙尾之使淮襄之
勢亦合而後規模可立也論用兵則謂當以五千人為
屯毎屯一將二長一大將一路又合一大將而并合於
制置為縂統淮東可精兵三萬光黄可二萬東西夾擊
而沿江制司㑹合肥兵共二萬以牽制其中行則結營
陣止則依城壘行則賫乾糧止則就食州縣論屯田則
謂當於新復州軍東則海邳所依者水之險西則唐鄧
所依者山之險畫此則無地無田不耕而歸附新軍流
落餘民亦有固志論守戍則謂戎司舊分地戍守殿歩
兵戍真揚六合鎮江兵戍揚楚盱眙建康馬司兵戍滁
濠定逺都統司兵戍廬和安豐以至池司兵戍舒蘄巢
縣江司兵戍蘄黄浮光地勢皆順皆以統制部之出外
而皆常有帥臣居内以本軍財賦葺營棚撫士卒備器
械以故軍事常整辦遇警急則帥臣親統重兵以行比
乃有以建康馬帥而知黄州者都統而知光州者以池
司都統而在楚州以鎮江都統而在應天者將不知兵
兵不屬將往往以本軍之財資他處之用以致營栅壊
而莫修士卒貧而莫給器械鈍而莫繕宜與盡還舊制
其他敷陳皆類此多者或累數千言文多不載三年授
樞宻院編修官嘉熈元年兼權屯田郎官萬因輪對又
言於上曰天命去留原於君心陛下一一而思之凡惻
然有觸於心而不安者皆心之未能同乎天者也天不
在天而在陛下之心苟能天人合一永永勿替則天命
在我矣其言尤為精白未幾差知台州萬至郡惟䟽食
弊衣終日坐公署事至立斷吏無所售多改業散去民
亦化之不復訟上下肅然丁歳祲萬盡力拯之民無饑
死者往往感之但言萬名莫不舉手加額曰吾父母也
才五月乞祠去三年遷屯田員外郎兼編修官轉尚右
郎官尋兼崇政殿説書四年擢監察御史首論刑部尚
書史宅之故相之子昔嘗弄權不當復玷從班上命丞
相再三諭㫖迄不奉詔上不得已出宅之知平江府史
嵩之自江上董師入相氣象迫遽人心傾摇衆莫敢言
萬又首論之㑹議相之事已决䟽入除大理少卿萬即
日還常熟寓舍拜太常少卿辭差知寜國府辭召赴行
在奏事出為福建提㸃刑獄加直焕章閣四川宣諭司
參議官皆辭俄乞休致詔特轉朝奉郎守太常少卿致
仕卒年四十八及嵩之罷相人方交論其非上思萬先
見親賜御札謂萬立朝謇諤古之遺直為郡亷平古之
遺愛特贈集英殿修撰予錢五千緡田五百畆以贍給
其家萬遇事敢言衆知其人豪毎咨問之當金初滅鄭
清之欲謀乗虚取河洛萬曰今朝廷勇於復境而怯於
備邊莫若移勇於怯為自治之規不然非萬所知也已
而北兵壓境三邊震動其言果騐理宗下罪已之詔命
中書舍人吳泳視草萬謂泳曰用兵固失矣亦豈可遽
示怯哉今邊民生意如髮宜振厲奮發以興感人心泳
如其言萬初與季衍遇衍勉萬從事朱熹四書之説久
之有得於時習之語謂學莫先於言顧行言是而行違
非言之偽也習未熟耳熟則言行一矣故終身言行相
顧發於設施論諫忠懇剴切無所顧忌初官不受人薦
生平不交權貴人絲毫不妄取或饋藥材甚豐萬力却
之至使人謝過萬不得已受一附子守台時有故人來
謁欲售錦裀贈之入白其母母曰不可此固汝當得終
官物也或以萬之介潔其母教之有素云初諡議節惠
後更忠惠所著書名時習編有易書詩論語孟子中庸
太極圖説及其他奏劄論天下事者凡十巻子庭字徳
揚受知賈似道官終大理寺丞
贊曰人之欲猶夫疾也聖賢之書猶夫藥也以藥治疾
則疾瘳而體順以聖賢之書克欲則欲去而理明自然
之勢也世顧玩之以為辭章之助雖日誦五車亦何補
身心哉萬自聞季衍讀四書之一言潛思精索反以自
治故其律己則義利截然表裏不欺牧小民則忠厚粹
和不事威斷人自感服居言官則不畏權奸擊之愈力
言或弗行掛冠徑去嗚呼是可謂善讀者矣當時賢士
交口稱譽或謂其如白圭振鷺玉尺氷壺或謂其振荒
如朱熹先見如蘇洵吕獻可無實功者能之乎嗚呼是
足以貽不朽矣視彼抽秘思騁妍辭而與庸人孺子同
一澌盡者竟何為哉竟何為哉
吳直方字行可其先毗陵人一遷於鄱再遷於睦三遷
浦陽之新田唐乾寧初有名公養者又遷縣西吳溪上
至直方十五世直方年七歳母亡十歳大父蕃又亡獨
與其父寳居豪家利其弱時侵苦之直方雖在童子中
常𤼵憤自厲必欲伸己志乃已稍長出㳺浙東西習刑
法於帥府及行中書復北走京師無他親朋童御一身
在逆旅中凡三十六年困苦艱難無不備歴或勸其南
歸直方曰生為寄死為棄等一死耳何分冀北與江南
乎其志愈壯不少折後用薦者以説書事明宗於潛邸
會明宗出鎮北藩復罷去尋為上都路學正欲上又為
代者所先遂主留守曼濟台家教其子托克托及額森
特穆爾元統二年托克托為御史中丞以直方嘗事先朝
奏為江浙等處儒學提舉中書改授副提舉未上御史
臺又改授廣東亷訪司承發架閣兼照磨轉中政院架
閣管勾俄陞長史重紀至元末廟堂用事者專權肆虐
人情震栗上與近臣謀罷其政柄更新庶務直方實恊
贊之上念其功召至便殿賜以黄金繫帶超授集賢直
學士轉侍講學士尋又陞學士時托克托為右丞相國有
大政令多咨直方然後行直方毎引古義告之民被其
賜者甚衆未幾上章乞骸骨以大學士榮禄大夫致仕
食俸賜終身至正中監察御史劾直方躐進官階奪其
誥命除名為民他御史辨其誣復之直方深沉有謀人
莫測其喜愠夷險一致可屬以天下大事縱群言沸騰
不少動為人謙下待人恒如布衣時受一飯之恩必思
報之人以是稱焉子萊志道萊别有傳
趙大訥一名良勝字敬叔縣人周㳟肅王元儼之十世
孫也起家譯曹掾調泉州録事大盗起寧都泉之無賴
男子嘯衆應之遂謀來攻城大訥作柵以禦其衝盗為
引去遷興化録事轉龍溪尹俗尚鬼壘石作祠以奉紫
衣神黠民將為奸利必牲犬以祭大訥投神江中移石
以修孔子廟庭縣多山畬洞獠官稍侵之輙弄兵暴掠
至煩大將出屯經年不解大訥調御得其術服從如良
民邑大姓怙勢殺人郡守受其財出之大訥抱案詣府
歴指其奸守怒陰中以他罪大訥畧無所懾改永春以
丁父憂去復改侯官未終䘮不赴俄遷永嘉永嘉計口
賦鹽民以為病大訥建請令富商轉售之瑞安猾吏偽
爲官書誣平民盗販民自殺者三人府下大訥訊之大
訥徙之臨汀州城枕大江水暴岸善崩大訥列植巨木
先以萁芒殺浪勢然後實土以石甃之岸凡數千尺得
不壊除溫台等處海運千户遭母䘮改知永新州州民
素豪勢出守吏上聞大訥至皆畏服不敢吐氣民以死
狀聞官去按之卒史千餘人從行民皆逃匿數里無烟
火大訥與一二吏出田里晏然鵠湖羅陂皆群盗淵藪
時出為過客患大訥用竒計剪其渠魁餘黨奔散鄉飲
酒之禮久廢大訥講而行之賔主就位獻酬有節揖拜
有容觀者歎恱在官二年告老解印綬而歸時至正八
年夏六月也大訥性剛直不憚大吏屢典劇縣皆有能
聲卒胥無敢出鄉宿猾元豪亦相告逺遁數平反寃獄
民為立生祠或以事如逺鄉父老擕子弟聚觀曰此趙
侯也其為人愛慕如此大訥同時有金徳潤君澤者亦
縣人由湖南亷訪司掾歴官至嘉興推官亦以政事稱
其果毅有為議者謂不如大訥云
贊曰丈夫之以功名自見者豈必藉祖父之勢哉藉祖
父之勢而成者世豈無之終不足謂之丈夫必也奮自
布衣卓然有立小或作州牧大或聞國政使徳澤簡在
人心聲聞流於後世然後始無媿於斯名善矣哉吳趙
之為何其近是耶雖然均名為人均生是邦均食粟衣
帛而有能有不能焉稍知自厲者可以惕然而省矣
　
　
　
　
　
　
　
　
　
　
　
　
　浦陽人物記卷上
欽定四庫全書
　浦陽人物記巻下　　　　　明　宋濂　撰
　　文學篇
文學之事自古及今以之自任者衆矣然當以聖人之
文為宗文之立言簡竒莫如易又莫如春秋序事精嚴
莫如儀禮又莫如檀弓又莫如書書之中又莫如禹貢
又莫如顧命論議浩浩而不見其涯又莫如易之大傳
陳情托物莫如詩詩之中反覆咏歎又莫如國風鋪張
王政又莫如二雅推美盛徳又莫如三頌有闔有開有
變有化脈絡之流通首尾之相應莫如中庸又莫如孟
子孟子之中又莫如養氣好辨等章嗚呼濂之所言者
略爾以其所言推其所不言葢可知矣人能致力於斯
得之深者固與天地相始終得其淺者亦能震盪翕張
與諸子較所長於一世雖然此特論為文之體然耳若
原其本則未也其本者何也天地之間至大至剛而吾
藉之以生者非氣也耶必能養之而後道明道明而後
氣充氣充而後文雄文雄而後追配乎聖經不若是不
足謂之文也何也文之所存道之所存也文不繫道不
作焉可也苟繫於道則萬世在前不謂其乆吾不言焉
言則與之合也萬世在後不謂其逺吾不言焉言則與
之合也是故無小無大無外無内無古無今非文不足
以宣非文不足以行非文不足以傳其可以無本而致
之哉浦陽雖小邑自宋以來以文知名者甚衆大抵據
經為本有足貴者故濓悉傳其人而僭誦所聞於其首
作文學篇第四
于房縣人其先自河内來遷父暠有學行尤長於文辭
㑹五季之亂抗志不仕以布衣終後以房貴贈大理寺
丞房為文有父風而精簡過之逺邇學徒咸從之游中
嘉祐四年進士第官至尚書屯田貟外郎通判應天府
南京留守司兄立壁皆舉進士於鄉弟清穆去為浮屠
亦以文鳴諸子世封正封亦舉進士世封能暗記六經
三史正封尤以愽洽自負每兄弟論辨旁引曲證各厯
誦全文一字不遺人號為雙璧初世封善屬文項刻數
千言縱横變通無不如意自以為所向無敵及同正封
見歐陽修修不然之世封慚修因授以為文之道世封
之學於是益進晚乃著易書詩傳四十巻正封著春秋
三傳是非說二十巻正封善正書酷類顔真卿世多傳
之有方蒙者嘗受學世封輯其家三世能文者七人號
七星集云
賛曰于房論文有曰陽開陰闔俯仰變化出無入有其
妙若神何其言之善也葢文主於變變而無迹之可尋
則神矣司馬遷班固韓愈之徒號為文章家其果能易
此言哉宜其三世以文名也濓竊慕之厯求其文而不
可多得近過左溪山見房之子正封所書碑字勢雄拔
如蛟螭虎豹盤拏後先慨然想見其為人登髙遐望精
神為之飛動嗚呼數百載之下能令人思之不置者必
有以也夫
朱臨其先家吳興五季避亂遷浦陽臨少頴悟從安定
胡瑗游瑗以明體適用之學教東南人士或治經或治
事各有條法長樂劉彛授周禮又兼習水利臨乃授春
秋瑗嘗著春秋辨要唯臨得之為精臨晚年好唐陸淳
學淳之師啖助趙匡嘗㑹三傳而取舎之淳遂總其說
為纂例辨疑二書臨謂孔子沒千有餘年說春秋者皆
膠於偏見無有出淳書之右者雖董仲舒為兩漢通經
第一然猶拘於穀梁不克别白餘可知也其所學葢卓
卓有所見如此臨初以丞相吕公著薦入官厯宣徳郎
守光禄寺丞以著作佐郎致仕後以子貴贈正議大夫
所著春秋說二百餘萹他詩文又别有集藏於家
贊曰天聖慶厯間縣之能文章者唯于房父子為盛優
於經學則臨一人而已臨之所傳有淵源意其所著必有
大異人者今皆亡之惜哉濂幼時尚見臨所受嘉祐告
身於吳明孫家明孫葢朱氏外孫其亡亦已乆今又不
知何如也斯文存亡尚往往類是豈沉酣聲利者為可
恒也哉
錢遹字徳循縣之通化人世隱於農遹自少彊敏記問
過人中熈寕九年進士第調洪州推官守將王詔由樞
府出威重異常他僚屬不敢仰視㑹有疑獄遹正色争
辨至怒罵不少奪後卒如遹議轉信州厯常真二州燕
衛王宫三教授通判越州吏挾守為奸留難訟者常百
數遹攝府事纔二日獄為一空及後為守奸吏望風遁
去除校書郎徽宗立擢殿中侍御史中丞豐稷論其囬
邪不可以任風憲不報稷復言必用遹則願罷臣乃改
提舉湖北常平夔峽轉運判官遹興利除害發擿姦伏
風采凛然人畏之如神明崇寧元年召為都官員外郎
復執法殿中劾曾布援元祐奸黨擠紹聖忠賢布去遷
侍御史閲兩月進中丞首乞治元符末大臣乞復孟后
而廢劉后事韓忠彦曾布李清臣黄履及議者曾肇豐
稷陳瓘龔夬皆坐貶遂與殿中侍御史石豫左膚言元
祐皇后得罪先朝昭告宗廟天下莫不知哲宗上賔太
母聽政當國大臣盡變亂紹聖之事以逞私欲因一布
衣何大正狂言復還廢后位號當時物議固已洶洶乃
至踈逖小臣詣闕上書忠義激切則天下公議從可知
矣今朝廷既已貶削忠彦等及追禠大正誤恩則元祐
皇后義非所安孔子曰必也正名乎名不正則言不順
夫在先朝則曰廢后今日則謂之元祐皇后於名為不
正先朝廢而陛下復於事為不順考之典禮則古昔所
無稽之本朝則故實未有詢之師言則大以為不然况
既為先朝所廢則宗廟祭告嵗時薦饗人事有嫌疑之
跡神靈萌厭斁之心萬世之後配祔將安所施宜蚤正
厥事斷以大義無牽於流俗非正之論以累聖朝明日
又言典禮所在實朝廷治亂之所係雖人主之尊不得
而擅又况區區臣下敢輕變易者哉元祐皇后得罪先
朝廢處瑶華制詔一頒天下無間然者矣並后匹嫡春
秋譏之豈宜明盛之朝而循衰世非禮之事於是尚書
右僕射京門下侍郎將中書侍郎益尚書左丞挺之右
丞商英言元祐皇后再復位號考之典禮將来宗廟不
可從享陵寢不可配祔揆諸禮制皆所未安請如紹聖
三年九月詔㫖后由是復廢豫遹遂言元符皇后名位
未正乃册為崇恩太后遹章所言小臣上書者昌州推
官馮澥也其書以為先帝既終則后無單立之義稽之
逆順陛下無立嫂之禮要之始終皇太后亦不得伸慈
婦之恩雖已遂之事難復之失然感悟追正何有不可
澥由是得召對除鴻臚主簿蔡京謀取青唐遹助成其
議㑹籍元祐黨遹以為多漏略給事中劉逵駮之左轉
户部侍郎二年遷工部尚書兼侍讀三年以樞宻直學
士知潁昌府未行言者䟽其罪黜知滁州四年徙宣州
五年稍復直學士召還工部舉馮澥自代謂澥趣操端
勁古人與稽嘗建眀典禮忠義凛凛薦紳歎服言者又
䟽其罪以待制知秀州中書舎人侯綬封還之又奪待
制乆之除集賢殿修撰知越州即提舉江州太平觀大
觀二年㑹行八寳赦復修撰俄除顯謨閣待制以疾請
致仕四年起為顯謨閣直學士政和三年改述古殿皆
領宫祠遹家居十餘年無益之事不為惟築三大湖以
利鄉民民深徳之宣和二年方臘陷婺遹走蘭溪靈泉
寺為盗所刺年七十二盗平州以聞有㫖贈五官至太
中大夫與遺表致仕恩澤賜銀絹三百匹兩遹無所不
學晚尤深於厯書為文章眀白簡切自成一家學者從
之多為名儒所著有遺文八十巻藏於家子楚材楚翁
皆承務郎孫億年字伯壽宣和七年以祖廕入官乾道
二年以右朝請大夫致仕五年落致仕除利州路提㸃刑
獄不果上淳熈十一年轉朝議大夫卒有詩號雲巢集
云
賛曰四朝史有云瑶華失位而復也太母實詔之姑有
還婦之文母有改子之道播之天下合於至公誠哉是
言也遹在當時孰謂其不知此理耶其意葢有所循焉
爾執禮銘遹之墓嘆其剛方少圓死生負謗其厚於揚
善者哉
何敏中字元功世家太末其逺祖延夀始來遷浦陽敏
中自少學易恐飲酒廢事終其身弗御與梅執禮交甚
洽每有疑難相與論定之郡縣察其賢將以八行為遺
逸薦辭敏中素仁厚游太學時同舎生方立卒敏中鬻
行槖持其䘮歸鄰州冦起將壓境敏中攜家避山中比
鄰從者以百數道遇擁刃來者衆相頋泣且死敏中出
告其酋酋大呼曰此浦江何公也吾昔為尉所縳藉公
一言而免是嘗有恩於我者不可害不可害即命兵護
出之
朱有聞字子益縣人㓜孤長能刻苦為學夏不避蚊冬
不擁爐乆之悉通諸家書作文尚質實有理致好飲酒
視富貴無所屈縣令丞而下欲見之不能得同郡吕祖
謙名重一時知其有守而多聞訪之逆旅中再以書速
之止修報謝亦竟不行祖謙愈重焉淳熈十六年卒年
六十五子羣字穎叔游太學有聲中紹熈四年進士第
賛曰揚雄有言曰君子純終領聞蠢迪撿押如敏中有
聞二人是已議者以立傳之法必闗大勸懲則書若二
人者陸陸爾庸庸爾何必累簡編哉濂曰不然世之人
掊克自恣剥膚及髓苟臨患難人將甘心焉如盗感敏
中之恩庇百人而不殺者有之乎奔走州邑奴事上官
望塵亟拜掃門求通唯恐不能一見如縣令丞欲謁有
聞而不可得者又有之乎時非三代人有小善必取曽
謂二人之行而可遺之乎激而書之知者當識之也
倪樸字文卿唐户部侍郎若水之後也若水居恒州唐
末之亂子孫南遷江浙間五代時有名盈者又自吳興
遷浦陽之石陵世為農至樸曽祖展始以貲雄於鄉初
衢婺嘗輸丁身錢相傳仁宗時永康胡則為奏免崇寧
間欲復筭之適部使者行郡展持則像拜使者于馬前
厯訴其非便使者上其事復獲免祖子從性好施田旱
及半悉捐與種家然又多奇謀建炎初山賊作亂逺近
震動縣令丞揖子從問計子從為之籌畫使其子統民
兵為前導賊皆敗走民兵别部有貪功擒至百餘人者
縣令例縛之將斬以徇子從聞之急白令曰此輩豈皆
賊哉不如勿殺使自新賊不足定也令悟頓足曰㣲公
言幾敗吾事悉縱之事果帖帖樸豪雋不覊喜舞劍談
兵棄其無用之學必欲見之於事功紹興間聞廟堂謀
遣將掃清河洛喜曰依日月乗風雲以佐天誅此其時
矣乃草書數千言厯陳征討大計精忠感激有古作者
風鄭伯熊見之連吐舌曰男子男子雖以無階不得上
進而樸志益堅且以天下山川險阻戶口多寡用兵者
所當知乃遍考群書成輿地㑹元志四十巻又合古今
夷夏繪為一圖張之屋壁手指心計何地可戰何城可
守猶幸一用其能晚雖知不用復著鑑轍録五巻以痛
國家禦侮用䇿之失惓惓猶前志也樸好使氣與人多
不合年四十七尚未娶當時人亦鮮有知樸者獨永康
陳亮敬焉淳熈中與知縣趙汝鉞有隙鄉人樓益恭遂
以豪俠中之徙家筠州㑹赦東歸樸於書過眼不再覽
辨駮甚精嘗言吳越受梁封爵未嘗稱帝其改元寳大
實當梁亡之後且取觀音院鐘刻為證以破五代史之
疑論者服之樸之友吳克己字復之縣之鶴塘人窮經
愽古尤邃於易旁通釋氏書多有著述樸嘗評其文汪
洋恢怪如崩崖翻浪使人畏且驚又翫之而不忍去竟
不知為何等語葢克己多談内典故樸頗譏之
賛曰宋自宣和之後國勢不振金人乗釁長驅而入破
陷太原侵軼真定攻𢷬汴京以致天子䝉塵生民暴骨
當時臣僚謂宜枕戈待旦不共戴天以洗刷國恥以剋
復土疆乃復割地議和頓首請命忠義之士雖欲有為
每擯斥不用卒致淪亡而莫之救哀哉樸以一布衣之
㣲非有爵號之榮禄賜之厚乃能赤心憂國吐其耿耿
直欲叩帝閽上之雖其書不能進其視賈廷佐之二䟽
陳亮之三書俊快朗烈照燿後先如樸者豈非人傑也
哉使朝廷用之未必不能立竒勲奈何奸惡秉軸有志
之士不獲洩其忠憤之氣推是言之亦不獨人謀之不
臧也嗚呼王業終至偏安父讎終至不報必當有任是
責者幸樸書猶存百世之下非惟使英雄灑淚肉食者
聞之亦或知勸哉
方鳳一名景山字韶父其先出唐𤣥英處士干干曾孫
傅字輔卿始自睦来遷浦陽仙華山傅生招招生文遇
文遇生資字逢原中嘉祐八年進士第厯官知真州未
上卒贈金紫光禄大夫資生揚逺字遐舉䟽雋慷慨以
文章震耀一時亦中元祐三年進士第以吏部侍郎出
為河北轉運使有能名上屢降詔寵諭之歿贈太中大
夫揚逺至鳳凡七世鳳有異材常出游杭都盡交海内
知名士將作監丞方洪竒其文以族子任試國子監舉
上禮部不中第主閤門舎人王斌家教其二子大小登
斌與丞相陳宜中為親晜弟鳳因得見宜中三以䇿告
宜中雖不能聽將奏補為初品官既而宜中走海南事
遂寢後以特恩授容州文學未幾宋亡鳳自是無仕志
益肆為汗澷游北出金陵京口南過東甌海上類皆悼
天塹不守翠華無從顧盻徘徊老淚如霰一日復游杭
有人自海上来見鳳伏地泣起相抱持鳳問故則曰予
大登也自從陳丞相乞師南海不得還遂為暹國臣暹
葢古者文單盤越屬國泛大海至泉南始達岸今為其
奉使上國重過丞相故府無一人一馬可識不意復得
見先生也言訖泣下鳳亦泣因欲俱行人勸止之鳳善
詩通毛鄭二家言晚遂一發於咏歌音調淒涼深於古
今之感臨沒猶屬其子樗題其旌曰容州示不忘也宋
季文弊鳳頗厭之嘗謂學者曰文章必真實中正方可
傳他則腐爛漫漶當與東華塵土俱盡已而言果驗性
不喜佛老讀唐傅奕𫝊壯其為人自摭奕後闢異教者
數十事以擬髙識篇題之曰正人心書尚未完他所著
詩三千餘篇曰存雅堂槀樗字夀父亦精於詩無愧於
鳳云
賛曰世言杜甫一飯不忘君今考其詩信然鳳雖至老
但語及勝國事必仰視霄漢凄然泣下故其詩亦危苦
悲傷其殆有得於甫者非耶鳳嘗與閩人謝翶括人吳
思齊為友思齊則陳亮外曽孫翶則文天祥客也皆工
詩皆客浦陽浦陽之詩為之一變思齊以父任入官為
嘉興丞宋亡麻衣繩屨退隱深山中翶雖布衣尤忠憤
欝欝或披髪徉狂行嘯於野或登釣䑓慟哭以酹天祥
酹已復作楚歌以招其魂皆可謂氣節不羣之士而獨
與鳳善豈易所謂同聲相應者耶
黄景昌字清逺一字明逺縣之靈泉人其先與太史公
庭堅同所自出四歲入小學十二歲能屬文長從方鳳
吳思齊謝翶遊益通五經諸子詩賦百家之言尤篤意
書春秋學之四十年不倦三傳異說學者不知所從景
昌據經為斷各采其長有不合者痛辭闢之不少恕作
春秋舉𫝊論巴川陽恪著夏時考正言三代悉用夏時
不改月數景昌以左氏縱不與孔子同時亦當近在孔
子後其言當不誣作周正如傳考建安蔡沉集衆說為
書傳世無敢議其非景昌獨䟽其倍師說者數十百條
作蔡氏傳正誤古今詩體製雖相襲而音節則殊近代
以此名家者亦罕知其說景昌以古人論詩主於聲今
人論詩主於辭聲則動合律吕可以被之金石管絃辭
則文而已矣乃集漢魏以来諸詩各論其時代而甄别
之作古詩考景昌善持論出入經史衮衮不窮如議法
之吏反覆推鞫其人辭不服不止故其所言皆綽有理
致他著述尚多不能備陳景昌年既耄猶執筆刪述不
已或勸其休景昌曰吾豈不知老之宜佚哉恐一旦即
死無以藉手見古人耳晚自號田居子述田間古調辭
九章賔客至輙揭甕取酒共飲酒酣取辭歌之以筴擊
几為節音韵激烈聞者自失不知世上有貴富也景昌
事親孝親沒哀泣至終䘮遇孤姊甚戀戀懐鄉人有恩
重紀至元二年卒年七十六
賛曰縣之立言之士名不著者三人宋元祐紹聖間有
朱恮者師黄山薛大觀大觀得平陽孫復春秋之學恮
悉傳之嘗著春秋群疑辨若干巻宋季有蔡慶宋光逺
者以春秋舉於鄉後以恩補官至武進丞亦著春秋集
解若干巻有陳訥升之者通周易得先儒未𤼵之秘亦
著河圖易象本義八巻今皆散佚無存或僅存人亦鮮
知之者竊意事功之實行難亡語言之空文易泯故致
是爾然則世之𫝊者亦何往而非空文哉必繫其學之
醇疵醇則習之者多疵則傳之者少也嗚呼信如是說
古之荒誕不經之文縱横捭闔之術可謂極疵矣至今
熟在人口者又何其多耶是葢有不可曉者意亦有幸
不幸存焉幸不幸天也天則非人之所知矣雖然人衆
者勝天文之得傳與否實繫乎後之人天何預哉今觀
景昌所著之書亦將散佚無存矣濂為此懼故得而備
論之
栁貫字道傳其先居河東宋建炎中七世祖鑄始從趙
鼎自解遷杭鑄子森又自杭遷浦陽烏蜀山父金字時
聲擢咸淳三年右科進士第為髙郵令宋季城竇山民
倡亂火金所居官同金捕斬之金惻然曰此豈其本心
哉第為飢寒所驅爾乃白戮其魁餘悉縱不問衆感金
造室廬還之道傳㓜有異質頴悟過人受經於蘭溪金
履祥學文於方鳳吳思齊謝翶自經史百氏兵刑律厯
數術方技異教外書靡所不通作為文章涵肆演迤舂
容紆餘人多傳誦之大德四年道傳年三十一始用察
舉為江山縣學敎諭遷昌國州學正轉湖廣等處儒學
副提舉未上延祐六年改國子助教陞博士前後在弟
子列者千餘人業成而仕後多知名擢太常愽士時方
承平稽古禮文之事次第並舉遇有所設施必俟道傳
論定柄國大臣欲以其祖配食孔子廟衆莫敢忤道傳
毅然却之有神降於洺長吏列上禮部乞加封號道傳
謂神奸鼓民不治將亂宜下所部禁之禮部如其言沅
州貢包茅茅輕舟易溺道傳請附他貢物以輸監察御
史馬祖常薦其材可任風憲章再上不報泰定三年出
提舉江西等處儒學新龍興郡庠復東湖書院侵田聘
名儒為學者師士風大振他書院未籍於官者亡慮數
十舊設主領以司出内多行貨求檄至則乾沒為奸道
傳禁勿設分𨽻學官吏循舊比以例巻進歲為米八十
石道傳斥去之南康倉吏坐飛糧株連逮繫者百餘人
省憲二府檄道傳訊其獄鈎擿隠伏所平反甚衆至正
元年召為翰林待制兼國史院編修官到官僅七閲月以
疾卒年七十三館閣之士多至灑泣者道傳局度凝定
燕居黙坐端嚴若神即之如入春風中乆與之處未嘗見
疾言遽色雖有桀驁者瞻其徳容莫不氣奪而意消孝
友本乎天性弟實出為人後遇之有恩不翅在家者生平
以奬進人材為巳任人有一善諄諄稱舉唯恐不聞天
歴以來與崇仁虞集豐城揭徯斯義烏黄溍齊名天下
人髙之號之曰四先生善楷法工篆籕妙處不讓李陽氷
兼能鑒定古彛器書畫而别其真贗所著書有文集二
十巻别集二十巻字系二巻近思錄廣輯三巻金石竹
帛遺文若干巻子卣同因孫頴穆頴以廕入官調永豐尉
贊曰浦江壤地雖不越一百里仙華山拔地而起竒
形佹觀如旌旗如寳蓮華如鐵馬臨闗而大江之
水又如白虹蜿蜒斜絡乎其前實天地間秀絶之地
也故人生其中多以文學知名雖去家他縣者子孫亦
以文顯如黄侍講晋卿其先亦縣人至名琳者始遷烏
傷琳之先墓今猶在仙華山南豈堪輿家風氣之說實
有所憑耶抑適然也
吳萊字立夫年四歳其母盛氏口授孝經論語及穀梁
傳隨能成誦七歲能賦詩族父㓜敏家素多書立夫每
私取讀之㓜敏從傍竊窺乃班固漢書也乃指谷永杜
鄴𫝊謂曰汝竊觀吾家書能誦此當貸汝罸立夫琅然
誦之至終篇不遺一字㓜敏以為偶熟此第三易他編
皆如初因盡出所有書使讀之方鳳時寓㓜敏家見而
嘆曰明敏如吳菜雖汝南應世叔不是過也悉以其學
授焉立夫自是該貫古今無所不考年未冠撰論倭千
七百言論議俊爽識者謂有秦漢風延祐七年立夫年
二十四以春秋舉上禮部尋以所言不合於有司退歸
松山中益窮諸經之說用功既深所造愈精間有論著
絶出於庸常數等飜閱子書百餘家辨其正邪駮其偽
真援據皆的切可傳四方學者一時多師之重紀至元
三年監察御史許紹祖以茂材薦調長薌書院山長未
上卒年四十四初立夫好遊嘗東出齊魯北抵燕趙每
遇中原奇絶處及昔人歌舞戰鬬之地輙慷慨髙歌呼
酒自慰頗謂有司馬子長遺風及還江南復遊海東洲
厯蛟門峽過小白華山登盤陀石見曉日初出海波盡
紅瞪然長視思欲起安期羡門而與之游由是襟懷益
踈朗文章益雄宕有奇氣嘗謂人曰胷中無三萬巻書
眼中無天下竒山川未必能文縱能亦兒女語耳立夫
精識絶倫自秦漢至於近代但舉隻簡片削必能别其為
何代人所作或怪而問之立夫曰辭氣音調世有不同人
自不深察耳工詩賦尤善論文嘗言作文如用兵兵法有
正有竒正是法度要部伍分明竒是不為法度所縛舉眼
之頃千變萬化坐作進退擊刺一時俱起及其欲止什自
歸什伍自歸伍元不曾亂聞者服之晚自號曰深􁑄
山道人人因稱之曰深􁑄先生所著書有尚書標說六
巻春秋世變圖二巻春秋傳授譜一巻古職方録八巻
孟子弟子列傳二巻楚漢正聲二巻樂府類編若干巻
唐律刪要若干巻詩文六十巻他如詩傳科條春秋經
説胡氏傳攷誤未完子士諤士謐士諤金華縣學教諭
賛曰濓嘗受學於立夫問其作文之法則謂有篇聫欲
其脈絡貫通有叚聫欲其竒耦迭生有句聨欲其長短
合節有字聨欲其賔主對待又問其作賦之法則謂有
音法欲其倡和闔闢有韻法欲其清濁諧協有辭法欲
其呼吸相應有章法欲其布置謹嚴總而言之皆不越
生承還三者而已然而字有不齊體亦不一須必隨其
類而附之不使玉瓉與瓦缶並陳斯為得之此又在乎
三者之外而非精擇不能到也顧言猶在耳而恨學之
未能因志諸傳末以謹其傳焉
　　貞節篇
詩曰無非無儀惟酒食是議釋之者曰有非非婦人也
有善亦非婦人也唯議夫酒食而已葢婦人之行不出
閨門在無事之時尚不欲以善自聞况當哀苦之餘稱
之曰未亡人而頋以是自衒歟君子之論每欲先之而
不敢後者豈非憫其志之確而不少變歟抑將假是以
勵其不能者歟世之材士大夫習爼豆攻詩書坐而堯
言行而舜趨其自負誠不在古人後一旦受人家國之
寄輙懷二心者有之矣况區區一女子所事不過織紝
中饋之間反能守死自誓如秋霜烈日不可狎玩又可
得而少之歟是故楚之貞姬梁之髙行漢之桓嫠皆登
於彤管之書者殆以是歟雖然貞節之昭風俗之偷也
使當比屋可封之時果孰名其為貞婦貞婦之得名葢
以世之不貞者衆也濓又豈得不為衰俗一嘅也歟浦
陽舊志無及貞節之事者濂今得二人焉作貞節篇第
五
何道融字處和紹興諸暨人善讀書鼓琴年十九歸縣
人凌楠歸一年而楠亡遺腹産一子曰堅道融誓不再
適唯晝夜教堅以學俾從陳亮游及堅能與薦書以姓
名自見於諸君子間喜曰吾之不死待汝者欲持以見
汝父於地下耳汝益勉之堅後以學聞紹熈元年卒年
五十一
倪宜弟縣之興賢人年二十為同里戴銘妻三十而銘
亡生二子泳洽甚㓜銘家故貧宜弟上無所依下無所
托米鹽日以不給乃飲泣就絲枲夜分燈屢涸猶㷀㷀
在機杼間厯三十年始能𦵏舅姑父母及夫之喪教其
子成人又二十一年乃終至治中部使者行縣鄉老白
宜弟之行當得旌門閭使者命縣上其事㑹有沮之者
不行
賛曰婦人以貞節名謂之不幸而尚欲邀旌寵乎旌寵
朝廷事也
　
　
　
　浦陽人物記巻下
欽定四庫全書
　浦陽人物記附録
　　宋進士題名
嘉祐四年劉煇榜
　　　于房
嘉祐八年許將榜
　　　方資
熙寧九年徐鐸榜
　　　錢遹
元祐三年李常寧榜
　　　方揚逺
崇寧五年蔡薿榜
　　　嚴裕　　　　　　　梅執禮
大觀三年賈安宅榜
　　　吳徳輿
宣和三年何涣榜
　　　吳傳
紹興二十一年趙逵榜
　　　朱紱
隆興元年木待問榜
　　　方果　　　　　　　黄度
淳熙二年詹騤榜
　　　繆友臯
紹熙元年余復榜
　　　石範
紹熙四年陳亮榜
　　　朱羣
嘉定元年鄭自成榜
　　　王望之
嘉定七年袁甫榜
　　　石璞
嘉定十三年劉渭榜
　　　石籌
嘉定十六年蔣重珍榜
　　　王萬
嘉熙二年周坦榜
　　　蔣厚
淳祐四年留夢炎榜
　　　趙崇袍
淳祐七年張淵㣲榜
　　　毛洪　　　　　　　趙汝沓
　　　方策
淳祐十年方逢辰榜
　　　樓斌(武舉/)
寳祐元年姚勉榜
　　　趙汝祥　　　　　　張夢弼(武舉/)
景定三年方山京榜
　　　蔣思　　　　　　　趙崇□
咸淳元年阮登炳榜
　　　趙汝僊　　　　　趙崇崍
　　　趙崇滼　　　　　陳應酉(武舉/)
咸淳三年武學釋褐
　　　栁金
咸淳六年武學釋褐
　　　陳文豹　　　　　金□臣
　　　王應午
咸淳十年王龍澤榜
　　　趙必霡
　
　
　
　
　
　浦陽人物記附錄
浦陽人物記後序
浦陽人物載於鄱陽洪氏郡志者不過蔣邵張敦傅柔
揚扶陳太竭何千齡六人而已邑之儒先朱氏因之以
撰縣志别出新意析為四門㑹稽李知退為縣有善政
𨽻遺愛傳太竭千齡錢遹梅執禮𨽻孝節傳卲敦柔扶
及吳傅王萬𨽻名徳傳寳掌祖登𤣥朗靈黙𨽻髙僧傳
比舊増多九人通為一十五人三山謝氏最後出獨取
執禮及萬益以梅溶倪樸作浦汭先民傳金華宋景濓
氏讀而非之謂洪氏紀載既甚簡略又不宜失時代後
先朱氏亦不宜以㑹稽之人叅於浦陽善附之臣入於
名節龎辭幻學之流儕於士類謝氏取舎謹嚴雖或差
强人意亦不宜引枝蔓浮辭而於事實反多遺闕於是
潜精積思稽采史傳旁求諸儒之所記録上下數百年
間一善不遺先之以忠義孝友次之以政事文學貞節
合二十九人區分類聚勒成一家之言號之曰人物記
其文奮迅而感嘅㣲婉而精深有類歐陽文忠公五代
史記之作非抱良史材者能之乎葢景濂氏自㓜以絶
人之資無書不讀比其長也又得栁待制道傳黄侍講
晋卿吳山長立夫三先生為之師故其撰述往往筆埶
煒煌如此嗟夫浦陽之為縣不改於前而昔之人物若
希闊寂寥今則昭著赫奕與通都大邑相抗者庸非景
濂氏振厲之功歟向使景濂氏不亟為之更厯百餘年
顯者固若無害而弗顯者不隨世而磨滅幾希矣或者
則曰維桑與梓必恭敬止桑梓且然况鄉之先達乎景
濂氏之作善則善矣而㣲寘品評於其間無乃不可乎
曰非是之謂也文之所貴者在據事直書而是非善惡
自見今景濂氏所述况又多紀善之辭吾見其扶植綱
常者至矣何名為品評哉濤也不敏嘗與景濂氏師事
三先生竊有同門之好頗獲窺其述作之意故敢忘鄙
陋而序之末簡且以解或者之疑焉景濂氏名濂其先
居京兆宋憲自唐武徳中移吳興十四傳至榮字體仁
周廣順中又移義烏之根溪榮之子甫甫之子訓訓之
子帳帳之子祥祥之子阜阜之子偘偘之子柏宋嘉定
初又移金華之潜溪距根溪葢三里柏之子溥德溥德
之子守富守富之子朝朝之子即景濂氏也國朝至正
十年三月又移浦江感徳鄉之青蘿山山去孝門橋不
百歩稱人之善必當本其家世故復疏此以附見云至
正十年八月既望經筵檢討權㕘贊官浦江鄭濤書於
京師湛露坊中
　
　
　
　
　
　
　
　
　浦陽人物記後序
浦陽人物記跋
此書始立稾而㢘侯景淵遽取刋布故其中牴牾者多
今畧補定五十餘䖏視舊行為稍勝然㣲瑕尚衆以不
涉於大義也寘之至正十三年九月望日濓記
　
　
　
　
　
　
　
　
　
　
　
　浦陽人物記跋
