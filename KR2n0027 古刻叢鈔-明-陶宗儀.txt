#+TITLE: 古刻叢鈔-明-陶宗儀
#+DATE: 2016-06-11 12:22:43
#+SOURCE: github.com/kanripo/KR2n0027 master 3832ac01                
欽定四庫全書　　　　　史部十四
　古刻叢鈔　　　　　　　目錄類二(金石之屬/)
　　提要
　　　　(臣/)等謹案古刻叢鈔一卷明陶宗儀編宗儀
　　　　有國風尊經已著録是編前後無序跋所鈔
　　　　碑刻凡七十二種漢一後漢二晉一宋三梁
　　　　三隋一唐四十九南唐一北宋二南宋一無
　　　　年月者六皆全録其文以原額為題無所考
　　　　辨亦無先後次序葢隨得隨抄非著書也然
　　　　所載諸碑傳於世者甚罕惟漢建平郫縣刻
　　　　石見於隷續漢𨽻字源唐薛王府典軍李無
　　　　慮墓誌見於金石録其餘如宋之臨澧侯劉
　　　　襲墓誌梁之永陽敬太妃王氏墓誌唐之汝
　　　　南公主墓誌尉州刺史馬紓墓誌多與史傳
　　　　相發明又載唐人曹汾等别東林寺徐浩題
　　　　寳林寺及謁禹廟釋元孚與王謩遊天台詩
　　　　共七首亦自來錄唐詩者所未及古人著作
　　　　托金石以垂于後然金石有時而銷泐其幸
　　　　而存者不貴存目貴錄其文而後可傳於無
　　　　窮故洪适𨽻釋𨽻續較金石集古諸錄更為
　　　　有資於考證是書摭拾佚文首尾完具非惟
　　　　補金石家之缺漏即讀史談藝亦均為有所
　　　　禆矣乾隆四十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　古刻叢鈔
　　　　　　　　　　　　明　陶宗儀　編
　　　大唐故陪戎校尉崔府君墓誌銘(并序名闕/撰人)
君諱相清河人也神農之苖冑太公之𦙍緒原夫魚吞
吕釣應同載以歸周龍躍崔津表嘉名以誕慶曽祖懷
隋任鄭州司馬祖􁁜父觀隋任豪州録事叅軍或六條
布政揚至德以宣風或千里輔仁翊公平以闡化君髙
門華緒間代清姿猗桐吸日月之光松栢挺風霜之節
方冀南山錫壽永駐頺齡何期北帝遊魂先悲過隙嗚呼哀
哉以開元十年二月廿一日終於私第春秋六十有八
夫人丁氏蘇氏李氏並母儀婉順婦德蕙和移隣之慶
早彰舉案之驩夙備庶期千月壽保百齡冀椿鶴而齊
年奄菌蝣而等謝越開元十年三月八日合袝於村西
北二里平原禮也左滎澤右成臯峨峨飛嶠鎮其前滔
滔黄河灌其後嗟乎玉樹雙埋金聲兩絶白日杳而三
千歳黄泉深而幾萬重悲風起而松栢哀冷露泫而蓬蒿
泣嗣子待賔等瞻天靡訴叩地無追長縈銜索之悲永
結飱茶之苦銘曰
東光不駐西影彌催崐山玉碎蘭苑香摧𤣥霄易掩白
日難開母儀夙備婦德早彰匣中劔折鏡裏鸞亡乾坤
載合琴瑟重張森森翠栢騷騷白楊千秋播馥萬代流
芳
　　　大唐故忠武將軍行薛王府典軍上柱國平棘
　　　縣開國男李府君墓誌銘(并序撰賈/彦璿)
君諱無慮字忠眷隴西人也昔月貫於昴咎繇誕而邁
徳氣感流星伯陽生而啟聖惟彼降瑞因兹命氏曽祖
貴隋太中大夫延州刺史凉國公皇朝封隴西公任切
分憂寵加芳理朱旗映日皂蓋生風屬隋室道喪我唐
天啟疇庸錫壤俾崇舊勲封以隴西昭其業也祖斌皇朝
銀青光録大夫隰吉二州刺史襲封隴西公(闕/)髙(闕/)御
下以寛洗幘清心不言而理襲封本郡昭其祚也父(闕/)
道皇金紫光禄大夫汾州刺史股肱之郡公輔之材克
著政(闕/)尤(闕/)人望遷鎮軍大將軍左驍衛大將軍上柱
國襲封隴西郡公武庫森森縱横矛㦸智囊(闕/)風雲煥
乎鈎陳設在蘭錡乃祖乃父自公自侯昭其貴也君衣
冠奕世禮樂(闕/)賢慶靄炳靈光昭茂大君有命人衛天
和階(闕/)呈祥仲由負三軍之勇燕頷標異班超封萬里
之侯弱冠於清邊軍立功授遊擊將軍左衛長上明略
經濟雄心英果尅清妖孽飲至天庭師出以臧功宜上
賞朱紱斯曜可不偉歟無何轉授鄜州章州府右果毅
時關内按察使强(闕/)以君幹蠱奏攝㑹州司馬又改授
同州洪泉府左果毅仍令長上一貴一賤喜愠不形於
色或出或處寵辱無戒於懐位(闕/)題輿(闕/)申龎統名叅
都尉(闕/)屈曽洪有勅差充(闕/)野軍副使舉不失德勤衣
告勞展充國之務農輟揚雄之執㦸軍儲是給(闕/)馬賴
焉尋為太原節度使李暠奏授薛王府典軍蔽扞雄城
趨侍(闕/)每入招賢之觀時陪樂(闕/)之遊習習雄風和而
扇物粲粲(闕/)寵而益(闕/)青春始華𤣥夜秘景歳不我與
天奪其運以開元十七年五月七日終於静恭私第春
秋六十有二以其年六月十一日歸葬於萬年歳縣神
禾舊原陪光塋禮也嗚呼哀哉賢王端憂故人啜泣垂
天之翼必􁀙於紫霄經國之材俄辭於白日遂使瑶林
瓊樹瘞松草於佳城龍章鳳姿沒風煙於(闕/)嗣子(闕/)庭
等孝履増感攀號無訴恭陳道事俾刋豐石銘曰
公侯之子兮累代其昌河岳之秀兮為龍為光克岐克
嶷兮發言有章立功立事兮厥政其芳天何為兮連罹
其殃哲人痿兮為代所傷飛旐翩翻兮出帝鄉素車逶
遲兮西龍岡閉以大隧墐於便房勒勲鐘鼎畫像旗常
日黯黯兮愁欲暮風蕭蕭兮悲白楊
　　　唐故江南西道觀察判官監察御史裏行太原
　　　王公墓誌銘(并序撰許/志雍)
公諱叔雅字元宏太原祁人也其先食采於祁因邑命
氏軒蓋蟬聨奕葉(闕/)茂忠貞孝友更不絶書素風懿範
繼華紹烈誠有國之柱石為令族之領袖三代祖祐周
驃騎大將軍開府儀同三司光禄卿隋拜司空兼中書
令謚曰忠烈忠烈生皇朝比部郎中資州刺史師感公
之髙祖也資州生朝請大夫澤王府司馬清源縣開國
男守節公之曽祖也清源生渝州刺史贈懷州刺史(闕/)
一公之王父也懷州生金紫光禄大夫試秘書監兼御
史中丞衢州刺史贈揚府大都督諱承俊公之先考也
以中書之勲烈比部之令望清源之宏茂懷州之懿德
中丞之雄邁世濟其美慶鍾後昆公即中丞第四子也
弱不好弄幼而能文一見不忘有𩔖王充之敏五行俱
下不慚應奉之才為善孜孜小心翼翼恭敬以奉上篤愛
以臨下接士必盡其材修已不疵於物繇是鄉里挹其
仁朋友伏其義時秘書郎嚴維有盛名於代雖以公年
幼交契老成若蔡邕才重㧞王粲於弱齡李膺望崇歎
孔融於稚齒嘉其至性敦重機(闕/)深邃每器而厚之時
擕幼弟適郢乃賦詩以贈云萬里天連水孤舟弟與兄
時屬而和者連郡繼邑染簡飛翰朞月不息繇是聲華
藉甚於公卿開郡舉進士纔及京師動目屈指傾蓋結
轍為禮部侍郎劉太真深見知遇再舉而登甲科浹辰
之間名振寰宇俄為山南東道嗣曹王臯辟為從事丁
太夫人憂服闋調補右衛率府兵曹叅軍環衛望髙以
優賢也未幾為嶺南連帥韋公丹舉列上分表遷左金
吾衛兵曺叅軍蓮府才雄軍門瞻重每下徐􁅈之榻獨
奪陳琳之筆屬本使節制東川府幙遂散邀公獨行奏
遷廷尉評兼監察御史府公再遷慈晉俄領江西復隨
鎮拜監察御史裏行以南康(闕/)牧假行刺史事盡閭里
之情袪疲苶之疾人得歸厚吏不敢欺歳月之間(闕/)増
(闕/)復(闕/)臨川(闕/)南郡之理仁風所被清議攸彰無何寢
疾經時沉痼以元和四年正月七日告終于洪州南昌
縣之官舍春秋五十有五嗚呼哀哉以公之孝可以動
神明以公之忠可以(闕/)社稷以公之德可以反澆漓以
公之仁可以厚風俗有一於此即為全人况其(闕/)者乎
奈何天不與善奪(闕/)重器民不幸歟時不幸歟夫人河
東薛氏故禮部侍郎(闕/)元女族謂清門家稱令室以(闕/)
謙睦中外以端(闕/)奉(闕/)公以伉儷之重加於人一等如
賔之敬禮若常林居家有恒情如顧涕由是時論多之
有一男一女男曰高陽女曰呉婆皆在孩㓜哭無常聲
公雖臨郡佐幕以清潔自約禄俸所入皆均親愛故不
勝其貧轜車既還亦無以葬於時(闕/)南西道連帥御史
大夫章公丹以公賔四府始終如一感歎追舊情均支
屬賻貲百金加以將校䕶喪聞者壯其高義以其年十
月十三日歸窆京兆府咸陽縣之延陵鄉袝先塋禮也
此志雍親同懿屬義比斷金見記斯文衘哀永歎銘曰
汪汪王公德門之秀儒宗賢士茂族華胄忠為信臣義
稱良友器逾瑚璉人推領袖何備其能不豐其壽嗚呼
哀哉歳月云邁言歸鎬京綿厯舊遊想像襟情倐已終
古閉於佳城蒼莽日落蕭颯風驚寒原故里丹旐新塋
嗚呼哀哉盛德無窮傳今與昔閟於𤣥壤斵兹真石陵
谷是遷令問不易泣下連洏氣塡胸臆嗚呼哀哉
　　　唐故銀青光禄大夫使持節蔚州諸軍事行蔚
　　　州刺史兼御史中丞馬公墓誌銘(并序撰/楊倞)
公諱紓字無畏扶風平陵人曽祖行琰媯州刺史祖于
龍平州刺史父寔右驍騎將軍御史中丞並有功幽蘭
書勲竹帛公即中丞苐廿五子幼有竒節性唯聰悟見
古名將勲業之事未嘗不廢書發憤沈吟乆之(闕/)寄河
朔志蕃王室欲變風俗期乎坦夷遂委質戎府累遷魏
大將自天寳末安史為亂雖克勦(闕/)翻恣驕兇以故將
帥帶州連郡蕃貢罕至而魏博諸田相繼立元和中上
以文德武功定叛亂雖魏帥詐順尋亦如舊大和初滄
帥李全畧死子同㨗盗襲其位光皇震怒徴兵討之魏
帥以封壤連接潛相應援時中書令裴公掌兵柄謀撓
魏事公以才辨為戎帥率知每有奏請獨當其任遂申
宻欵於裴公天子嘉之乃大張皇威深述聖㫖開向國
之福戒覆巢之厄帥立歸誠未幾王師大㨗而同㨗就
戮萬夫解甲兩河肅清皆公始謀之力天子以公忠果可
任大事拜左武衛將軍後出為寧州刺史在郡有聞堂
帖赴闕拜右領軍大將軍至開成中博陵更師丞相進
(闕/)取可繼作者以蔚為(闕/)隣(闕/)易遷就乃拜公蔚州刺
史兼御史中丞洎中謝文宗皇帝臨軒歎賞靣許重事
以遣之既收安遷公綏戎以德撫下以恩野無南牧之
虞俗講東里之禮三年去任執轅遮道者(闕/)路蔚人思
公令德日(闕/)聞於廉帥廉帥聞於朝廷又拜蔚州刺史
(闕/)疾(闕/)尋西河上聞之惻然候疾愈方授以大柄神不
庇善以㑹昌四年三月十日終於所寄之第享年五十
六嗚呼才長壽促志逺途窮(闕/)廣所以為有識所歎公
兩娶裴氏張氏皆名族生一男二女男補太廟齋郎娶
徐氏次女適裴氏長女在室即以其年七月十日歸窆
於關中少陵原袝其先塋合光妃之墓禮也銘曰
皇道熈熈天寳末盗弄干戈正猖獗滄師死兮有餘枿
魏為親隣志相活河海横流馬公遏溟盗亟誅天被闊
忠義克彰遂聞達天子臨軒歎賢傑將委邊陲(闕/)勲烈
將分竹符後(闕/)鉞所理蘇息無飢渇才有餘兮悲未豁
長衢方騁椎輗軏彼蒼者天何謁謁嗚呼馬君道消歇
中壽未登神奄絶唯有雄名流不竭
　　　大唐故太白禪師塔銘(并序撰/胡的)
禪師法號觀宗得姓留氏東陽人也世積貞隱𤣥冺不
耀初母夫人夢吉祥天女引行摩利上宫而娠太白焉
(闕/)有善䕶懷刃不薫不腥肌窕為澤藏珠川媚藴玉方
流至寳處而殊倫至人出而體别異香襲乎襁褓重顔
清於氷雪太字進誘偏聫佛經滋味筵之但甘道素年
至十二懇求出家如哀者欲淚不可遏也昔太字逾邁
寧辭父去香烟頓騰擺落羈組乃登秦望山禮善惠禪
師求無上法一見竒秀如會宿心舊從門堦新我堂室
服勤左右道務精㣲初受楞伽思益等經便入禪宗性
海然彼波瀾祕藏不習而了其功文字有窮生知莫際
囊鉢衣裓遐求戒珠便徃南嶽禮(闕/)空禪師稽首論心
演通秘奥菩提樹上汝得新枝師於座前詎量髙下祖
師傳教南北一十二人今牛頭山中禪師是最後者逺
將啟暴研復眞言以心印心以法印法法且無别心寧
有差夫人善無修頓了無入二際情浄佛何間然禪師
皃出常倫挺秀八尺時牛頭法衆欲近萬人無礙辨才
(闕/)瞻仰彼土縁盡思歸太白上方務安静也不游京國
遠名利也扃不開楗示無畏也常有兩虎依卧庵前伭
目輕歩馴於家畜西境之内不聞暴聲我藴大慈力感
羣物諸毒皆善豈唯獸焉山雖高深不能隱其大德逺
近禮謁如川之流故明州刺史王公術故明州刺史李
公岑故劔南東川節度行軍司馬檢校户部郎中任公
侗故明州刺史盧公雪前後昏駭騎雲根稽求上法飢
渇無量實徃貲歸每有異香聞者非一嗚呼孰謂法梁
將壊般若舟沉光和四年八月十五夜跏趺化滅享齡
七十九僧臘卅九以其年十月一日權閉於太白峯南
先意也州尊邑尹祭奠交衢緇素齊道幢幡翳野慈雲
聚而還散定水咽而更流猿鳥悲吟聲慘風雨物感如
此人哀可知抵元和乙未歳建層龕邇於多寳佛塔依
法像也門人(闕/)每法常道真明徹惠見光獻𤣥㣲清瑗
𤣥悟等皆承師教戒定慧雙修恐刼大重愈嵐風碎岳
請銘大德於無朽文曰如來示滅教留袐法言說非𫝊
清浄即合大鏡陽照山空響答(其/一)真乘無相妙覺無形
三界上界前生下生丹虧魄隱冰津流清共之香塔徒
傷有情
　　　唐故馮府君墓誌銘(并序名闕/撰人)
府君諱倫字寰周長樂人也曽祖思祖琰父璋俱養性
邱園髙尚不仕府君即璋第二子幼而簡約長而宏雅
恬然自處不趨世利禮則凝重器宇沉深雖榮之與辱
不能動其色忘言得意忻忻如也輕財重義博識多能
理性内融徽猷外發男公造立身恭謹色養兢兢二女
令淑有聞各娉他室嗚呼斯人不保遐壽少乖攝衛伏
枕彌旬藥術無徴奄隨風燭以大和十年八月一日終
於私第享年七十府君殄也隂雲暗慘鳥雀悲鳴至理
𤣥㣲天何可問男女迷謬叩地號天閭巷傷聞為之慜
然夫人陳氏蓬首灰心沆哀骨立徒想瓊田之草無復
返魂之香以其年十月十五日葬於江夏長樂鄉射亭
里之原禮也北背黄鶴之嶺南瞻八(闕/)之峰恐年代侵
疎川原變易剋石記事永將不易辭曰
日月至明尚有盈缺丘山至壯尚有崩裂感彼馮君隨
波生滅時惟孟冬祈祈悲風凝隂蔽野苦霧霾空敬勒
斯志千載無窮
　　　大唐故汝南公主墓誌銘(并序名闕/撰人)
公主諱字隴西狄道人皇帝之第三女也天潢疏潤圎
折浮夜光之采若木分暉禯華照朝陽之色故能聰頴
外發閑明内映訓範生知尚觀箴於女史言容成則猶
習禮於公宫至於怡色就養佩帉晨省敬愛兼極左右
無方加以學殫綈素藝兼鞶紩令問芳猷儀形閨閫某
年某月有詔封汝南郡公主錫重珪瑞禮崇湯沭車服
徽章事優前典屬九地絶維四星潛曜毁瘠載形哀號
過禮繭纊不襲堛酪無茲灰琯亟移陵塋浸逺雖容服
外變而沉憂内結不勝孺慕之哀遂滅傷生之性天道
祐仁義其㝠漠以合貞觀十年十一月丁亥朔十六日
　故祭酒崔十八文綽常與冠章賀拔惎皆以鍳閱相
　尋每稱伏膺虞書多所厯年自㑹昌以來時覩斯帖
　因致其真𨽻有加頃年崔丈每送余弟兄下第東歸
　必云此去獲見汝南帖其何减於昇第耶所惜者闕
　其銘文耳咸通二年春於存神室輟獻於凝良足濇
　愛也幾𤣥(闕/)虞書世所傳者孔廟記耳此帖遂可抗
　行河東薛紹彭題
　　　唐故處士潁川陳氏公墓誌銘(并序撰/李乂)
陳公諱韞字韜光西漢太邱長寔之逺裔也曽祖晏祖
(闕/)先父澄偕髙蹈不仕浪跡人寰以處黙為輪輿以軒
冕為桎梏教垂嗣𦙍德冠我公作隱遯股肱為(闕/)山浚
峭峻義方而(闕/)屬不間宏心計而資給豐饒(闕/)用身安
降年有永故春秋七十有八矣所宜溢斯上壽(闕/)有中
庸誰謂劔沒延津珠貽淮水以唐開成三年二月二十
七日寢疾於江(闕/)縣之私室(闕/)年四月七日歸袝於順
化里黄(闕/)塋禮也夫人譙郡曹氏先公三祀而卒子(闕/)
立(闕/)瘠綿頓幾不勝哀服懃經營靣垢(闕/)有禮號慟而
行路無聊仁孝光(闕/)以(闕/)父(闕/)二(闕/)滎陽潘氏婦儀母
道自彼抑揚豈不性(闕/)㳂(闕/)有自於戲言猶在耳昔容
已緘哀(闕/)臨岐誰無怨(闕/)又以曽䕃德宇忝識前修實
録道芳刻於貞石銘曰
(闕/)德門所嗣兮退藏是先名與身孰親兮道在保全福
壽所資兮天降永年遺芳不替而蒸蒸又(闕/)兮(闕/)前
　　　大唐扶風馬氏墓誌銘(并序名闕/撰人)
廿三娘馬氏名姹扶風人也故侍中太原尹子曽王父
故太子諭徳兼兵部郎中子之王父故鄂州州從事子
之先父也子生於珥貂之家育在紈綺之室笄年廿歳
灼如蕣英期偶適耀(闕/)我後嗣何華而不實祉福不臨
以元和八年七月三日洪水忽來浸隘夏汭合郭為患
顧比(闕/)遂假官航以虞(闕/)
　　　江夏縣縁果道塲七層塼塔下舍利銘記(闕撰/人名)
(闕/)設大齋(闕/)朝爰洎遐邇設使芬盡方(闕/)忘議善乃為
銘曰
茫茫宇宙悠悠世間九地衘海四(闕/)山三塗有獄五道
無關(闕/)識(闕/)循還至聖何像嶷爾惔怕示現無方迦維
垂迹等救燒(闕/)息衆𣙜城椎輪火宅八十化盡天人䘮
師撫膺雨涙香水(闕/)八國均持機縁靡隔靈祥俟時坊
墳式建層表臨空非因(闕/)金盤仰露寳鐸揺風山移川
徙徽業興隆
　　　唐故寧逺將軍守左金吾衛大將軍隴西李公
　　　墓誌銘(并序撰/李藝)
夫為淳源支流一𣲖後楫先軓者蓋紐宗子相襲焉由
是士(闕/)時望扄扇和風昔附(闕/)獨於前聞也公諱宗卿
字同系臨汝郡人曽祖蘭州刺史曰(闕/)州龍遊縣(闕/)瑱
考朝議郎泗州虹縣尉援本以敦序(闕/)時衣冠及位公
道亮取時宏性測初勵躬祗廙克事(闕/)難濟國操節侔
搢拖義為紳常以顯(闕/)隱(闕/)進㑹於道並泰則何宦而
(闕/)自董武崇階總兵(闕/)門(闕/)宗族處朝襄交在位隟伺
内薦冀乎(闕/)公植其風忽遺其命也時貞元十三年歳
次(闕/)夏口官舍嗚呼春秋六十有二夫人汲郡康氏毁
躬(闕/)長子德方次子直方宏方季子㓜方等主奠號天
哀(闕/)河南元氏先公之淪次女十六娘已許於天水趙
氏㓜女十(闕/)茹泣貫心(闕/)於(闕/)月十一日權(闕/)禮也於
戯修幹挺空而見摧君子不幸於(闕/)生誠藝通忝殊眷
孟伯之子恭命為詞
杳杳邃氣(闕/)顧巖作度(闕其/  一)噫云夢奠倐歎頺(闕/)代(闕/)
馳(闕/)彰(其/二)曙興神輦告赴原塋却負(闕/)哀(闕/)至情(其/三)
　　　(闕/)妃墓誌銘(尚書右僕射太子/詹事臣勉奉勅撰)
永陽太太妃王氏琅琊臨沂人也其先周靈王之後自
秦漢逮於晉宋世載光(闕/)羽儀相屬既以備於前志故
可得而畧焉祖粹給事黄門侍郎父儼左將軍司馬尋
陽内史並見稱時輩太妃體中和(闕/)宗之烈蹈此温恭
表茲淑愼孝敬資於㝠發仁愛(闕/)於自然至乎四教六
訓之閑工言貞婉之德無待(闕/)該備故景行著於中(闕/)
淑問顯乎言歸作嬪盛德實光輔佐(闕/)勤及早世嫠居
遺孤載藐提擕撫育逮乎成(闕/)洽劬勞必盡曽不移忘
用能緝睦於中外(闕/)節曹妃之敬讓方之蔑如也皇業
有造殷(闕/)纂嗣蕃號式顯廼拜為太妃策曰維天(闕/)帝
遣宗室員外散騎侍郎持節兼散騎(闕/)為國太妃曰於
戯惟爾茂德内湛(闕/)用式遵舊典載章徽服徃欽哉肅
茲休烈可不慎歟(闕/)約居千乘(闕/)厚既而恭王不永禮
從(闕/)年髙事重志氣方隆宜永綏福履而奄奪(闕/)一月
九日己夘薨於第春秋五十有(闕/)摧切割不能自勝便
(闕/)可給東園(闕/)辰式宏茂典又詔曰故永陽太太妃(闕/)
式盛母儀即逺戒期悲懷抽割可詳典故(闕/)八日戊戌
祔瘞於琅耶臨沂縣長千里黄鵠山用宣風(闕/)銘曰
清瀾悠邈其儀(闕/)世祀猗歟罔匱於昭不已誕資仁淑
作嬪君子幽閑表(闕/)處薄秉黙居冲叅差採芼揜映言
工鑒昭彤管識懋休風凝芬載湛芳(闕/)徙舍為訓止閭
成則曹號母儀豈伊婦德穆茲閨閫形於邦國龍飛集
運禮數攸鍾憲章盛典車服有容泰而愈約貴則彌恭
蕃祉方茂纂嗣克重巾帚差池朝夕(闕/)事雖曰任𫝊永
請斯備是惟仁姑厥德竒庇恂恂濟濟蘭芬(闕/)光隂易
晚祺福難留閨儀罷映褕華奄收奠遷朱邸駕指行楸
芳(闕/)是勒大(闕/)方攸
　　　前陳伏波將軍驃騎府諮議叅軍陳府君墓誌
　　　序(周彪/撰)
君諱詡字孟和潁川許昌人也鴻基浚序有虞之苗(闕/)
若夫姚墟誕聖嬀汭降神四門穆穆八表光禪啇均不
嗣周智胡公封建於陳因(闕/)命氏鴻(闕/)方榮書魏冊㣲
壬季(闕/)先賢自下蟬聨並(闕/)言史祖僧亮神情淡逺素
氣髙竒齊(闕/)父(闕/)風儀峻整雅有(闕/)至前梁儀同君幼
而聰敏長(闕/)九部懸梁刺服手不釋書天才儁拔思若
有(闕/)包之筆江淹用之(闕/)王充五行俱下都(闕/)重起家
為岳陽王雍州西曹轉府記(闕/)都督衛州東征王師失
律軍潰䧟陳同旅督(闕/)陳王曇頊初秉朝政虐於國威
縱情好(闕/)於刑所附啟自陳蒙答貰死漏刃獲生俄而
釋禁(闕/)波將軍俄遷驃騎府諮議(闕/)國云亡總管秦王
招(闕/)厚過辭者還鄉第二息孝(闕/)昆季男女乆違膝下
忽奉(闕/)如從天落相率(闕/)日膳常珍則(闕/)九(闕/)何曽百
品(闕/)也同畢卓之(闕/)放(闕/)遣有識假歸眞所製(闕/)秦始
之髙墳是王孫之(闕/)葬乃遺命送終唯令儉薄不許立
銘開皇二十九年九月二十四日卒於檀溪里時年七
十六五男五女男則孝悌著聞居喪過禮女則柔和顯
稱婉娩聽從以其(闕/)十二月丙辰朔十八日癸酉歸葬
髙陽鄉
　　　碑隂
君第二叔爽字寳明州祭酒從事
　第三叔子暢字彦舒法曹從事
　第五叔彦薳字祥敷梁鎮北府法曹叅軍使持節驃
　　騎大將軍開府儀同三司(闕/)江(闕/)
　第二弟(闕/)字仲厚
　第三弟(闕/)字季辨(闕/)孝騫所生李夫人
　長息孝柴早亡　　　　　第二息孝騫字裕閔
　第三息君卿字(闕/)　　　　苐四息曜(闕/)
　第五息五敏字稚文　　　第六息思岵字幼集
　長女禮閨適梁故儀同郭仲方息元預
　第二女藏閨適陽平郡守大都西門忠息瑱
　第三女敏閨　　　　　　第四女四閨
　第五女善才
君妻琅瑯諸葛氏
　　　宋張氏墓誌(闕撰/人名)
宋故臨渭縣侯湘東太守張府君諱濟夫人邱氏諱静
姬第三女推兒春秋卅有一亡於偏憂元徽元年十月
甲辰十七日庚申權假窀穸於四鄉逺葉蘭飛浚源璇
漯履順甲辰含章抄(闕/)選史圖容循詩範節皎鏡冬泉
優柔春蕙(闕/)北(闕/)行營東慙藝(闕/)昧慶善窅翳壽仁泣
血霣性團憂殱身罷景方旦摧華載春壠木已藹墓草
行陳朱火幾爓𤣥夜無晨
　　　唐徐氏山口碣石題刻(徐浩/撰)
至徳二年上在鳳翔應制扈從(闕/)中書門下(闕/)上各贈
父祖一人官(闕/)任中書舍人兼尚書右丞集賢殿學士
正月二十八日制贈公尚書吏部侍郎及上還京廣德
元年八月二十一日制復贈公嗣子故銀青光禄大夫
洺州刺史上柱國嶠之左散騎常侍洺州府君厯典趙
衢豫吉湖洺六州開元二十四年薨𦵏於洛陽石橋東
北十里浩自吏部侍郎貶明州别駕歸鄉拜掃換山口
碣石題此額篆
　　　唐故東莞臧君夫人周氏墓誌銘(張師/素撰)
夫人姓周氏其族望本乎汝南今為陽羡中江里人也
祖莊父俊皆不尚名宦抗跡邱園孝弟謙恭仁行昭著
夫人淑愼貞賢温柔令範自禮歸臧氏之室而琴瑟叶
和遵孟氏之風規有班家之令譽嗚呼𤣥穹降禍大夢
忽臻未偕知命之年奄促泉臺之痛以元和十三年歳
在戊戌三月四日終於義興平西里之私第享齡四十
有四亦以其月甲申廿六日己酉安厝於中江血瀆東
北之平原周氏祖業之圓地蓋從龜筮也有子曰奉言
始童丱有女二人長未及笄俱號訴之無依憾慈容之
永隔恐桑田變易陵谷傾頺故勒紀貞石乃為銘云
雙劔光芒兮嗟一沉鳳歸杳㝠兮鸞孤吟撫稚子兮淚
盈襟悲壠樹兮愁雲深
　　　唐朝請大夫試絳州長史上柱國趙郡李君故
　　　夫人京兆杜氏墓誌銘(闕撰/人名)
夫人諱瓊字瓊本京兆杜陵人後因家邢州遂為邢之
堯山人焉曽祖知愼皇將仕郎守冀州南宫縣尉祖昌
運皇守忻州定襄府左果毅上柱國父西巖皇朝散大
夫試左武衛長史夫人長史之叔女也笄年歸於李君
明正清劭輔以材能落落焉有賢傑之操門(闕/)李君隨
牒襄陽夫人亦來漢上宣猷與夫人别業接連得叙宗
族日漸月深情同密親始子隨進士貢路出漢濵時寓
夫人里第稅駕之後徒馭如歸開顔拂(闕/)主禮甚渥李
君賢厚少事以儒書自適門内之治實夫人主之其奉
夫也以敬其訓子也以義其睦親也以誠其接下也以
德吹惠布明家政煥然舉如是言雖賢丈夫何以過也
嗚呼材智方逺光景不借以大和五年十二月三十日
薨於襄州旌孝里之私第春秋六十五明年十月十一
日安厝於襄陽縣習他鄉之西把里夫人生二女二男
長女適太原王儀次女適扶風馬寧長男德𤣥次男德
章德𤣥㓜奉擇鄰之訓明經擢第釋褐隨縣尉德章休
休然亦以詩禮充業今則泣血崩心若無所容先逺有
期託予誌德濡毫寫悲不羞不能銘曰
杜氏之先陶唐同源逺𣲖揺漾為傑為賢夫人體之令
範昭然身同朝露門閉幽泉
　　　德本寺碑隂(闕撰/人名)
晉杜氏集解春秋其有關於魯史者附為後序今建莊
之始即居士徐君導之置也以徐君有善亦剞之於石
也君世居寺之後石橋橋路多墊溺乃議於隣之左立
君曰榮謂開通道路儒釋共緒欲展其利必無其跡况
為鄉邑徃返之大利哉大和六年春自前石橋趣後石
橋達於所止凡一百四十五歩涿淩雲之石鎭積虗之
土條堅質以界道較繩墨為地靣功成也有若梅天㴻
雨同落澗而驟傾臘雪凝冰等髙岡而益固則智起二
人跡垂永躅
　　　嬪吳氏墓銘(胡季/良撰)
(闕/)標於史冊關雎著於詩首即(闕/)一貫也安君令嬪渤
海呉氏(闕/)儒奉道為鄉閭之令望以夫人(闕/)女長為孝
婦(闕/)於嚴母令之也吉人為善惟日不足以大和九年
(闕/)五日終於烏程縣苕臨郷之私第年五十有三比盛
年則非夭折(闕/)痛青春即以其年五月二十八日(闕/)霅
水鄉仁王寺之西安君感其(闕/)遵蒸祀買石誌德紀之
(闕/)子曰師敏承(闕/)保終於禮也君(闕/)文以(闕/)詞曰
仁王山兮寺西園孤墳寂寂兮閇(闕/)婦德兮黯黯孤魂
平生義(闕/)石誌言
　　　唐故越州衙前總管杜府君墓誌銘(山隂沙門/東乂撰)
府君諱(闕/)其先(闕/)乎(闕/)詩曽祖(闕/)祖珍名宦不敘欲略
故也府君氣宇英明風神雄大(闕/)門之緒且時從(闕/)傑
(闕/)展伏波早世天命(闕/)賢良所嗟太和三年三月二十
六日私第而故享齡六十以其年四月二十四日卜(闕/)
於山隂承務鄉九里村馬(闕/)之地宅兆之禮也夫人李
氏元和十二年四月二日先夫而終内則令範可傳女
史今合袝墳塋盖琴瑟榮枯嗣子師素弓裘克繼泣血
茹(闕/)哀號事喪岵瞻屺瞻(闕/)雷在(闕/)風悲拱木月(闕/)佳
城恐山谷遷變勒銘萬古詞曰
府君之生林(闕/)禄位文武猗歟令名天命何欺遽違人
世喪親怙恃窀穸俄(闕/)哀孤孝子荼毒肝腸奉柩扶䕶
合𦵏龍岡松柏新栽風光萬古佳城異代刻石泉户
　　　唐王府君墓誌銘
戴仁而處抱義而行者即瑯琊王府君公諱仕倫字文
逈其先晉右軍十(闕/)代孫也曽祖璆皇祖思皇考良忠
貞不仕公春秋五十有七以大和九年六月二十二日
終於暨陽之私第嗣子宗志次子劉老稚年荼毒泣血
絶漿以當年八月二十九日葬於故朱夫人之同塋所
也山連藥王之岡地(闕/)建興之壟且離城郭不逾一里
去人煙十步有餘焉恐山川遷變乃刋石為銘
賢哉哲人抑抑秩秩無嗜輕恌好求之質云何積善而
遘斯疾悲古青松哀辭白日萬古千秋於焉永吉
　　　唐故鳳光寺俊禪和上之墓銘(闕撰/人名)
和上諱常俊俗姓張氏清河人也皇祖莊皇考李即李
之第二子丱歳出家年齡七十僧夏冊奄自㑹昌元年
五月十五日示疾歿即以其月廿六日遷柩於常州無
錫縣太平鄉(闕/)村東一里官河西八十歩張宗祖墓中
卜其宅兆庚首而安厝之禮也有門人文則𤣥通伯昌
俗兄秀姪令客等悲痛哀摧涕淚交結恐陵谷遷改桑
田變移塋域無徴乃刋磚而為誌銘曰
禪宗内緼法印心(闕/)棄浮生歸乎寂滅
　　　唐故許氏夫人祈氏墓誌(李師/聖撰)
夫人字芳太原人也先伊耆氏之胄封爵列位皆附舊
史故隱顯不言因逺祖居毗陵今為毗陵人也祖觀父
昇並髙尚雲林獨立不懼積慶儲趾是生夫人夫人即
昇之長女也年始初笄歸於許氏輔佐君子協和中外
其儀可範其德可大貞順模於九族婉娩美於當代嗚
呼上天而假其德不假其永世之壽是足可悲以貞元
廿年七月三日寢疾卒於(闕/)孝鄉唐昌里之私第春秋
五十有二以貞元廿一年孟春月三日安厝於震澤里
之原禮也夫人生二子長仲宣次仲康並哀疚悚心窮
號泣血懼山谷之遷變乃勒刻石而爲銘
振振夫人有德有操積為善慶自己所蹈彼蒼何偏而
不斯報(闕/)吉永閇荒(闕/)二子泣血罔極昊天慮日月之
(闕/)遷乃刻銘於墓前
　　　唐賈水部墓誌額
　
　
　
　　　唐故朗州武陵縣令博陵瞿府君墓誌銘(闕撰/人名)
府君諱令圭其先本博陵越人也蓋帝嚳之末裔(闕/)晉
永嘉二年遷於南楚曽祖詮皇長沙縣令大父(闕/)軍考
日智皇國子助教纂承儒業(闕/)向二百年(闕/)夫人南陽
張氏世傳冠蓋奕葉簪纓府君則國子監助教第二子
㓜而孤夫(闕/)弟更相誨訓未嘗住師(闕/)　業成各登(闕/)
第府君以(闕/)解褐曹州葉氏縣(闕/)仕標(闕/)邑闕元年遷
硤刑長(闕/)百里稱賢頌(闕/)大厯(闕/)安州雲夢守節奉法
猾吏秉心貞元　授朗州武陵去獸逾(闕/)逋亡(闕/)從官
四任(闕/)政大夫以(闕/)字人(闕/)稱其善公庭訟息(闕/)館(闕/)
愼始令終府(闕/)武陵記秩廿八載守道(闕/)仕何圖皇天
不弔降此哀禍嗚呼𤣥(闕/)何昧(闕/)材賢時貞元十二年
龍集(闕/)子三月遘疾七月庚寅(闕/)於(闕/)縣私第夫人廣
平程氏令淑有聞威儀紃紐敬事(闕/)先始(闕/)以大厯年
先府君而終府君享年七十有八有子三人長曰倗官
至左衛兵曹叅軍次子任鄂州武昌府尉少曰佋(闕/)州
(闕/)縣尉孤子倗等(闕/)荼涙血號訴聞天視庭户而蕭條
覩空堂而寂寞長幼孤露一門無恃以其年十月四日
遇青(闕/)之吉歸袝於鄂州江夏縣長樂鄉順化里黄鶴
西山之原禮也孤子倗散(闕/)亂(闕/)號泣請銘謹以為誌
銘曰
於戲(闕/)著則(其/一)積善於家肅穆清華(其/二)克儉克勤榮禄
(闕/)親(其/三)四從厯(闕/)一門承䕃(其/四)天道何昧降斯灾害(其/五)
神道胡欺遘此禍(其/六)冀(闕/)眉壽皇天不祐(其/七)庭闈蕭索
　　蒼(其/十)
　
　
　
　
　
　
惟晉元康二年太歳在子承開造斯穾窕丙户(闕/)出西
左叅師圖合宫啇是位龜筮易(闕/)咸(闕/)同吾􁀙爵除殞
邪惡奔走千禄百福永施後焉
　　　漢永初討羌檄
永初二年六月丁未朔二十日丙寅得車騎將軍幕府
文書上郡屬國都尉二千石守丞廷義縣令三水十月
丁未到府受印綬發矢討畔羌急急如律令
　右宣和中陜右人發地得木簡一瓮字皆章草朽敗
　不可詮次唯此檄完中貴人梁師成得之嘗以入石
　永幾梁卒石簡俱亡故見者殊鮮呉思道親覩梁簡
　故賦其秘古堂云異錦于囊更妙好中有玉奩藏漢
　草榮次新呉出也得其橅本以示余按章草今在世
　益少唯急就章見在并諸帖所傳耳然急就轉橅失
　眞愈逺官帖章帝皇象索靖等書與張芸叟所珍鷂
　爵賦又率是􁃰作黄長叡已嘗辨於東觀餘論然則
　此檄當為今章草家第一也米元章淮鱗帖卷内稱
　章草乃章奏之章今攷之既用於檄則理容概施於
　章奏豈小學流家由古以降日趨於簡便故大篆變
　小篆小篆變𨽻比其久也復以𨽻為繁則章奏文移
　悉以章草從事亦自然之勢故雖曰草而𨽻筆仍存
　良由去𨽻未逺故也右軍作草猶是其典刑故不務
　為冗筆逮張旭懷素輩出則此法掃地矣但檄言討
　羌歳月與史不合此史誤無疑黄長叡已詳辨不復
　述乾道庚寅孟秋中休命工鋟版因識其後陽羡張
　駒書
　　　石佛識
齊永明二年甲子太歳甲子四月廿日弟子紀德眞為
亡弟僧惠敬造釋迦石像追徃悼心泣深反愛願僧惠
齊神離苦永與福㑹七世亡靈同生净土見在眷屬長
保吉(闕/)家門雍睦子孫昌熾願願果遂享善無窮(闕/)使
蜀于涪陵喪思寺就頴法師造
　
　
　
　　　題名
張公洞璧記
　楊漢公　陶揆　長慶四年六月二十六日
　　　又
東坡居士自黄適汝艤舟亭下半月矣江山之樂傾想
平生時與(闕/)德(闕/)元豐七年七月十四日蘇子瞻題
　　　又
前檢校户部郎中兼興元少尹攝御史中丞賜紫金魚
袋楊漢公
嶺南觀察推官試祕書省校書郎鄭薫
　　　又
臨川王旁登于佛(闕/)
　
　
　
　
去東林
峯頭不住起孤煙池上相留有白蓮塵網分明知束縛
要須騎馬别雲泉
　　㑹昌三年七月十三日袐書省正字曹汾題
　此詩在曇玼碑隂塵土昏塞無知之者至和三年春
　二月陳國袁陟來遊山徧扶竒迹始發其晦東林詩
　多矣未有如此篇之意完而美者因題以永之汾開
　成四年崔蠡下進士後為中書舎人户部侍郎忠武軍
　節度使實丞相確之弟也
　　　又
題山泉云可致清川廣難量利物功㳙流此山下誰識
去無窮
　大和九年
京路馬駸駸塵勞日向深蒙泉聊息駕可以洗君心
　寳厯二年四月沈𫝊師
　　　又
五言　寳林寺作　會稽公徐浩
茲山昔飛來逺自琅耶䑓孤岫龜形在深泉鱘井開越
王屢登陟何相傳詞才塔廟崇其顛規模稱壯哉禅室
清溽潤髙閣無恢炱照曜珠吐月鏗轟鍾隱雷揆余乆
纓弁末路遭邅回一棄滄海曲六年稽嶺隈逝川惜東
駛馳景憐西頺腰𢃄愁疾减容顔衰悴摧賴居茲寺中
法士多瓌能洗心聽經論禮足蠲凶灾永願依勝侣清
江乗度杯
謁禹廟一首
畎澮敷四海川源滌九州(闕/)𤣥圭錫乃建洪　疇鼎革
固天啟運興匪人謀肇(闕/)宅土(闕/)永庇昏(闕/)山足靈廟
在(闕/)前清鏡流象筵陳玉帛容衛(闕/)戈矛探穴圖書朽
卑宫堂殿修梅梁今不壞松柘古仍留負責故鄉近朅
來申爼羞為魚知造化(闕/)仰徽猷不復問夏樂唯餘秦
楚幽婆娑非舞羽鏜鎝異鳴球盛德吾無間髙功誰與
儔災涯破山慝祚聖擁神休出谷鸎初語空山猿獨愁
春暉生草樹栁色曘汀洲恩貸題輿重榮殊衣錦遊宦
情同械繫生理任桴浮地極臨滄海天遥過斗牛精誠
如可諒他日寄冥摉
　二詩舊以一石反覆刻之為好事者持歸京師今在
　宣獻宋公家僕領浙東從次道得刻本命華史摹傳
　留寘郡齋然亦不能盡得其眞熈寧己酉秋七月辛
　未精思堂西軒題
　　　王濛帖
濛死罪諸葛僕射之弟以情料之當非至困者欲歛其
時吏無一在者便以下官牋答之濛死罪
　　　鍾繇帖
戎路兼行履險冒寒臣以無任不獲扈從仚佇懸情無
有寧舍傅方反覆胡脩背恩天道禍滛不終厥命
建平五年六月郫五官㑰范功平史石工􁀎徒要本長
廿五文賈二百五千
(闕/)
　
　
　
　
　
　
　
　
　
　
　
　
　
　
　　　唐故陸氏劉夫人墓誌銘(并序名闕/撰人)
夫人彭城郡人也父峯皆詞林學趨官迹立笄年禮聘
適於陸門盥帨雞鳴嚴勤婦節大期俄届嗚呼於大中
九年七月(闕/)日寢疾終於華亭邑内之私室也芳年四
有七以其十一月一日葬於縣東三里買宋氏地之新
塋禮也有子三人長度次夫師(闕/)師雖以幼童哀訴過
禮恐代異時移故刋貞石銘曰
夫人劉氏簮纓之女節婦義夫早聞令譽隟光西邁逝
水東流佳城一閉萬古千秋
　　　題名
昔漢丞相蕭何邀淮隂公韓信至此山
　　　又
前溧水縣令鄭宗道開成三年六月罷官上州禮辭迴
遊此十一日記
　　　又
朝散大夫守成都少尹上柱國李拜
　　大中十一年十二月十三日獨遊司顥
掌書記試大理評事盧知猷觀察推官試太常寺協律
郎徐彦(闕/)安撫巡官試秘書省校書郎崔蔚攝觀察巡
官前鄉貢進士薛邁
　咸通四年九月三日同謁　先師
　　　詩刻
元自五十年前遊天台宿建公院登華項攀琪樹觀石
橋之險絶𬗟懷昔遊因為絶句
　　　上都左街保壽寺文章應制
天生石月架空虚樹綴龍髯子貫珠五十年前已攀折
建公曽到上方無
　　　奉和(并書撰/王謩)
華亭髙峯接太虚承攀琪樹賦垂珠當時惟有建公在
老宿如今一半無
　唐大中九年嵗次乙亥八月丁丑六日壬午重題以
　紀他年之事
　　故天水姜夫人誌銘
大唐故駙馬都尉天水姜慶初女適故殿中侍御史劉
元質享年七十三於開成三年十月一日終於鄂州私
第以其年十二月二十一日權厝黄鶴山南原禮也懼
陵谷之多變故為斯銘用紀悠久之祀
誌蓋題云　　新平公主女姜夫人墓
　
　
　
　
　
　
　
　
　
　
　古刻叢鈔
