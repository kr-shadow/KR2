#+TITLE: 四明它山水利備覽-宋-魏峴
#+DATE: 2016-06-11 12:22:10
#+SOURCE: github.com/kanripo/KR2k0062 master 093415ac                
欽定四庫全書　　　　　史部十一
　四明它山水利備覽　　　地理類四(河渠之屬/)
　　提要
　　　　(臣/)等謹案四明它山水利備覽二卷宋魏峴
　　　　撰峴鄞縣人官朝奉郎提舉福建路市舶鄞
　　　　故有它山一水其始大溪與江通流鹹潮衝
　　　　接耕者弗利唐太和七年邑令王元暐始築
　　　　堰以捍江潮於是溪流灌注城邑而鄞西七
　　　　鄉之田皆䝉其利嵗久廢壞宋嘉定年間峴
　　　　言於府請重修且董興作之役因為是書記
　　　　之上卷雜志源流規制及修造始末下卷則
　　　　皆碑記與題咏詩也按新唐書地理志載明
　　　　州鄮縣(按鄞縣在/唐為鄮縣)南二里有小江湖溉田八
　　　　百頃開元中令王元緯置東二十五里有西
　　　　湖溉田五百頃天寶二年令陸南金開廣之
　　　　今此編稱它山水入於南門瀦為日月二湖
　　　　其日湖即小江湖月湖即西湖謂二湖皆元
　　　　暐所浚而不言有天寶之陸南金似有缺畧
　　　　至其以元緯為暐以開元中為太和七年則
　　　　此編所載諸碑記及唐僧元亮詩證佐顯然
　　　　俱足以糾唐志之謬不得以與史異文為疑
　　　　矣此書在地志之中頗為近古宋四明郡志
　　　　嘗採其説然傳本頗稀幾於泯沒明崇禎辛
　　　　巳郡人陳朝輔始得舊帙梓行版亦散佚首
　　　　有峴及朝輔二序而末以四明志序附之今
　　　　寶慶四明志尚有傳本已别著録毋庸複綴
　　　　故刪去不復録入云乾隆四十四年四月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
四明它山水利備覽序
民以食為天然以滋以灌生是百穀而粒我蒸民者非
水之功虖此六府養民所以首水而終糓也田而不水
雖后稷無所施其功鄞邑之西鄉所仰者惟它山一源
厥初大磎與江通涇以渭濁畊鑿病焉唐太和七年邑
令瑯琊王公元暐度地之宜疊石為堰冶鉄而錮之截
斷江潮而溪之清甘始得以貫城市澆田疇於是瀦為
二湖築為三堨䟽為百港化七鄉之瀉鹵而為膏腴雖
凶年公私不病人飽粒食官収租賦歳歳所獲為利無
窮可謂功施國徳施民矣然時有旱潦則當蓄泄水有
通塞則當啓閉堨埭當修沙土當捍不無待於後之人
峴幼嘗奉教於先生長者以為學道愛人之方不必拘
其事茍可以致其愛人之心無非道也家距堰不數里
自間鑄來歸閒居十餘年日與田夫野老話井里閑事
且州家嘗屬以任修堨淘沙造閘之責益得以講源委
究利病又考圖志所載及前哲記文粗知興造增修之
繇參以已見編為一帙目曰四明它山水利備覽庶幾
講明水政者觀此或易為力云淳祐二年上元節里人
魏峴書
盖溝洫始於夏禹經界始於商高宗而水利所繇興若
周官營溝行水之制止水蓄水之令犁然大備昔之為
民興利者時行視郡中水泉開通陂池起水門提閼數
十處以廣灌溉此王政必務其大也唐鄮令王公元暐
之作堰它山也闗吾鄉旱澇豐歉之數綦鉅而潬衍不
適於度茨塖不毖於防漏井匽瀦不平其衡水屬梢溝
不符於則此不令經界偕溝瀆胥病耶郡乗間採宋魏
峴它山水利備覽之說而全帙漫漶莫稽顛末頃林郡
公屬吾年友楊齊莊補此志之缺余過從商搉繙几上
得之詢自鍾潭舊家藏此抄本亦成化間物也齊莊指
示余此即不得為指南車或亦借作驅山鐸而余亦驚
喜見所未見因先夀諸鋟以𫝊夫志牒之尚於過存也
即如孫叔敖芍陂一事史僅約畧言之使不攷唐六典
疇知此陂首受□之渒水又疇知濠水流注陂中不攷
水經注疇知淝水東北經白芍亭下東集為湖而芍陂
以此得名不攷元和志疇知此陂外楚相又作陽泉大
業諸陂不讀鴻烈疇知芍陂之即是期思不攷三國志
及鳳陽郡志疇知尚書郎鄧艾重修於建安間旁為五
十小陂利被沿淮廣陵數十鎮不攷隋書疇知趙軌之
脩開六門為三十六門灌田至五千頃夫以彼章章如
是而博雅君子猶有未能盡臚其事者何況僻在東南
又僅籍寥寥文獻為足徵討論功踈吾黨亦與有其責
矣禮有之上有大澤則夫人待於下流此即善溝水潄
之說也易有之地中有水師君子以容民畜衆此即善
防水淫之說也潄則為川為渠淫則為澤為陂必如此
而後盡溝瀆之利必如此而後倍經界之穫坎止流行
之象不觭為水利設而水利之大通於政矣潄流之說
可以旁通者余得唐崔巏之記大業陂曰揆腐曝淤倍
高徹卑又曰横殺衝波泄流引洫即是數語足賅水經
又得之穆員之記石斗門曰善為水者不與之競如斧
斯銳以分其衝如月斯仰以折其勢宛然㗋深口速之
象猶指諸掌茲以備覽方溝洫志河渠書或不足以方
崔穆二記有餘矣而又安知崔穆二記是修溝洫河渠
者所必收乎故此等書通都大邑未必得而板扉小築
中或得之鍾氏之藏所謂禮失求之野也余以得購訪
遺書之法玉軸牙籖未足録而殘篇蠧簡中足録之齊
莊之采所謂謀於野則獲也余以得網羅舊聞之法要
以水利經畫自叔敖李冰史起以下漢則有若劉信文
翁鄭當時兒寛召信臣王景諸人唐則有若雲得臣長
孫祥李襲黎幹温造孟簡諸人宋則有若范文正劉彛
吕頥浩錢良臣諸人我明則有宋公禮劉公大夏陳公
瑄徐公有貞朱公衡潘公季馴諸人計此一代逺猷百
年碩畫暇時並當同齊莊輯成全部以商治河通漕之
畧俾王公與前後諸賢並垂又俾此書亦與前後諸賢
紀述並傳是豈在宋徐節孝先生治河議之下而不逺
出我朝戴村白老人獻䇿之上哉經濟君子循覽是書
廢修墜舉當不僅為此地旱澇豐歉之計大埤贊已也
齊莊大小並識今古兼綜新志成行將重於琬琰而借
此藁本作津梁是書之傳又無俟余言之畢矣崇禎辛
巳七月既望前柱下史郡人陳朝輔燮五氏謹序
欽定四庫全書
　四眀它山水利偹覽卷上
　　　　　　　　　　　　　　宋　魏峴　撰
　　它山水源
它山之水源自越山委蛇緜歴幾二百里繇上虞縣分
水嶺(一名斤嶺自趾至/顛凡十六里故名)百餘里然後歴大小皎密巖樟
邨桓邨平水邨此其大派也又一派出仗錫山並合衆山
之㳅㑹扵大磎至于它山溪通大江潮汐上下清甘之
㳅釃泄出海瀉鹵之水衝接入磎来則溝澮皆盈去則
河港俱涸田不可稼人渇于飲唐太和七年邑令王侯
元暐相地之宜以􁯵為水道所歴喉襟之處䂓而作堰
截斷鹹汐導大溪之㳅自堰之上北入于溪百餘丈折
而東之經新安歴洞橋􁯵前港也自鎮都入惠眀橋至
仲夏二水至新堰面合㳅經北渡櫟社新橋入南城甬
水門瀦為二湖曰日曰月暢為支渠脈絡城市㠯飲㠯
灌出西城望京門由望春橋接大雷林邨之水直抵西
渡其間支分派别㳅貫諸港灌溉七鄉田數千頃天之
旱潦有不可必􁯵水嵗可恃以為常田事仰之實為霖
雨自唐逮今四百十有六年民食之所資官賦之所出
家飲清泉舟通物貨公私所賴為利無窮先賢堰是而
㠯􁯵水錫吾邦人所以為生民立命也(内㳅字即流􁯵/字即此從原抄)
(後倣/此)
　　置堰
侯之經營是堰也歴覽山川相地髙下見大溪之南沿
㳅皆下其北則皆平地至是始有小山虎踞岸傍以其
無山相接故謂它山詳見鄞志南岸之山勢亦俯瞰如
飲江之虹二山夹㳅鈐鎖兩岸其南有小嶼二屹然中
㳅有捍防之勢人目為强堰其北小山之西支港入溪
則七鄉水道襟喉之地因遂堰焉由是溪江中分鹹鹵
不至清甘之㳅輸貫諸港入城市遶村落七鄉之田皆
賴灌溉(七鄉曰/  句章)　(通逺/清道)　(光同/武康)　(桃源/東安)
　　堰規制作
它山乃衆流胥㑹之地每嵗至秋萬山之間洪水暴漲
湍激迅疾極目如大海侯之為堰也規其髙下之宜澇
則七分水入于江三分入溪以洩暴流旱則七分入溪
三分入江以供灌溉堰脊横濶四十有二丈覆以石版
為片八十有半左右石級各三十六嵗久沙淤其東僅
見八九西則皆隠於沙堰身中擎以巨木形如屋宇
每遇溪漲湍急則有沙隨實其中俗謂䕶隄沙水平沙
去其空如初土人以杖試之信然堰低昻適宜廣狭中
度精緻牢宻功侔鬼旦與其佗堰埭雜用土石竹木甎
篠稍久輙壊者不同常時大溪之水從堰流入江下歴
石級状如噴雪聲如震雷耆老相傳立堰之時深山絶
壑極大之木人所不能致者皆因水漲乗流忽至其旦
矣乎(内旦字即/神從原抄)
　　梅梁
梅梁在堰江沙中鄞志謂梅子真舊隠大梅山梅木其
上為㑹稽禹祠之梁其下在它山堰亦謂之梅梁禹祠
之梁張僧繇圖龍扵其上風雨夜或飛入鑑湖與龍鬭
人見梁上水淋漓而萍藻滿焉始駭異之乃以鐡索鎖
于柱它山堰之梁其大逾抱半沒沙中不知其短長横
枕堰址潮過則見其脊儼然如龍卧江沙中數百年不
朽暴流湍激儼然不動有草一叢生于上二二時常青耆
老傳以為龍物亦聖物鎮填者耶(内亖字即/四從原抄)
　　三堨
侯既作堰慮暴流之無所泄遂為三堨以唘閉蓄泄澇
則釃暴㳅以出江旱則取淡潮以入河平時則為河港
之表耆老謂侯自堰口浮三瓢聽其所至而立焉由堰
之東十有五里為烏金堨(俗謂上/水堨)又東三里為積瀆堨
(俗謂下/水堨)又東二十七里為春行堨(俗謂/石堨)􁯵小溪鎮入南
城甬水門河渠也皆隨地之宜而為之四眀烏金堨久
廢嘉定辛巳峴請于朝重建詳見郡志及烏金堨志
　　日月二湖
鄞志稱城中日月二湖皆源于四眀山自它山入于南
門瀦為二湖在城西南隅月湖中有十洲三島之勝湖
之支渠繚遶城市往往家映修渠人酌清沁又云四眀
山之旁諸山萃焉雨盛則澗壑交㑹出為漫㳅無以瀦
之其涸可立而待非特民渇于飲而河納海潮以之灌
溉田皆斤鹵畊稼廢矣唐大和中侯乃視地髙下伐木
斷石横巨㳅而納之浚二湖以受其入溉田八百餘頃
唐地理志載鄮縣下注云南二里有小江湖太和中令
王元暐置小江湖即日湖也以􁯵考之人知侯置堰而
已而不知疏南城一帶之河立三堨浚二湖皆侯之功
也崇寜間唐䝉為重修它山堰記曰唐人王元暐令鄞
𨗳它山出水作堰江涘約水勢貫城以入瀦為平湖疏
為長河掬為幽沼後人徳之爰立廟貌舒公信道西湖
引水記西湖即月湖也時有旱而引它山之水入月湖
以濟一城之所用邦人喜而公為之記也今城中十萬
户日用飲食可不知所自乎
　　廣徳湖仲夏堰已廢並仰它山水源
唐地理志載鄮縣其下注云西十二里有廣徳湖溉田
四百頃貞元十一年刺史任侗因故迹増修西南十里
有仲夏堰溉田四千頃太和六年刺史于季夏築今湖
堰並廢延慶二年郡守尚書胡榘再修鄞志既載廣徳
湖興廢之由復附言扵後曰今嵗夏初愆陽再旬東鄉
惟恃錢湖以不恐西鄉渠㳅已竭舟膠不行幸而禱雨
隨應錢湖猶可資灌溉而它山堰水决無可救之理􁯵
盖未知它山之水源深㳅長也峴屢因亢陽惜水之泄
從權以土石増障堰上約鄞江之水以入溪又浚水口
淤沙引水以入田故水勢㳅貫諸港滔滔不已使有人
焉力行障堰排沙之説則何旱之足慮謂其無救于旱
則誤矣或曰廣徳廢湖之田中間川渠及仲夏之港縱
横㳅貫豈無大雷林邨建嶴之㳅何獨它山夫言水利
者不必言其㳅衍之時而當言其旱涸之際如㳅衍之
時何往無水惟亢旱不竭方足恃也大雷林邨建嶴之
水山近源淺常時與它山合㳅絶無以别稍遇旱涸則
㳅必先竭至它山之㳅獨共輸灌以此言之雖謂悉仰
它山之水可也
　　淘沙
四眀占水陸之勝萬山深秀昔時巨木髙森沿溪平地
竹木亦甚茂宻雖遇暴水湍激沙土為木根盤固㳅下
不多所淤亦少開淘良易近年以来木值價高斧斤相
尋靡山不童而平地竹木亦為之一空大水之時既無
林木少抑奔湍之勢又無包纜以固沙土之積致使浮
沙隨㳅奔下淤塞溪㳅至髙四五丈綿亘二三里兩岸
積沙侵占溪港皆成陸地其上種木有髙二三丈者繇
是舟楫不通田疇失溉人謂古来四季一浚今既積年
不浚宜其淤塞嘉定己亥旱勢如焚田苗将稿峴隨宜
為浚㳅障水之䇿一繇出脈滔滔其来㳅貫百港隨水
所及俱獲霑溉夫浚之一寸則田獲寸水之利浚之一
尺則田獲尺水之利浚之愈深所灌愈逺為利愈溥矣
雖然淘沙當于未旱之先又當棄之空閒無用之地何
則夫旱嵗淘沙􁯵救一時之急耳是時農夫皆自翻水
車以救就槁之苖其勢不可久役稍或違時苗已槁矣冝
扵未旱之前農隙之餘多其工役假以日月務令深廣
庶㡬可久天下之亊不勞者不能逸不暫費者不久安
若憚費畏勞用功不深其效亦淺或略闓沙中之港而
不去港中之沙止可為旱嵗急救旱苗之計經一小雨
則沙淤隨塞或去港沙而堆兩岸經一大雨則仍前洗
入港中如能運沙逺去江近則去於江水之中江逺則
堆於空閒之地庶㡬可久然地皆民地種植所資安得
空閒冝臨時相視遇窊坎空閒處不憚稍逺則可矣但
戒董役之人務在公平不得容私獨堆一處則人心自
服如能浚深一尺或二尺其利尤溥開浚之時先宜壅
住上㳅然後從下㳅為始庶得沙乾不先為水所浸役
夫易以用力淳祐元年辛丑嵗沙淤尤甚髙出水面
至四五尺自堰港口至新安廟前凡五百餘丈舟楫不
通峴聞于鄉余大參天錫見委提督浚治役夫人給米
二升官錢四十足分顧(通逺光/同句章)三鄉人户及輪差柴船
户各備鋤擔先期約日標識界分令各甲管認丈尺晨
集暮放至則記名印臂以見大數放則㸃名辨印以給
錢米錢米纔給臂印隨拭峴親自監臨務令均平著實
顧直既優給散以時視其勤惰量加賞罰人心懽趨且
不敢慢自十月十日甲子鳩工至十一月二十六日迄
事是役也助以姪□且令兒軰監視及放水口奔湍而
入勢如江潮始焉堰上之水其餘尺髙移時之間堰水
低平盡引入港壬寅七月以連雨水漲港沙復淤鄉帥
陳大卿塏復委峴開浚迴沙閘成更欲去沙令深亦委
峴淘沙程趙二公給田收租嵗充淘沙顧夫之用嘉定
七年權府提刑程公覃捐緡錢千有二百貫置田四十
畝三角二十九歩收租穀一百一十四石一斗五升係
西郭斗斛嵗充它山淘沙之用嘉熙三年峴嘗以淘沙
利便乞増置田畮前政都承趙公以夫給到劉泳没官
田二十九畝三角二十五歩每年收租米二十一石二
斗二公慮民之意可謂逺而惠民之徳可謂厚程公所
置榖田始委鄉之上户掌其租入督以邑丞上户不欲
與聞官事委之雲濤觀觀又不欲遂歸丞㕔嵗旱之時
民救将槁之苗如救氣絶之命榖既在官臨時申請緩
不及事近者連嵗旱涸峴多自出力僱募開淘然私家
之力終不如官使榖在丞㕔遇旱即發濟用不淺縁上
下申請其勢未免轉摺倉卒糶穀價錢減而僱直輕淘
沙不過半日僅如人家開挖溝瀆分開中間一線水路
而已所辦倉卒何暇深廣趙公所給米田契書發下丞
㕔租米付與雲濤觀觀又辭不受然峴思之不若府倉
自行收樁遇有旱暵遣吏開淘然恐細民畏懼官府不
敢申請稽渉日久無及救旱莫若委小溪監鎮就近兼
措置淘沙事遇旱則行支請庶免緩不及事之患夫旱
暵之時官府祈禱徧求名山靡神不舉靡愛斯牲猶有
勿應如能扵不雨之際用功深浚沙港并浚南門沿河
髙仰之處自然水應可供車注關集鄉社各開近地河
港家出一老人各兩(日/)輪僱處處開掘以接它山之水
則處處有水矣禱且未必即應浚沙其效可必所貴官
民各勿憚煩當旱乾時人心欲水恨無可浚縱無僱直
人亦樂趨如榖米寛餘給之固善所慮諸鄉各浚近地
役徒之衆不可徧給故耳程公所給榖田嘗申朝廷照
會永充它山陶沙之用趙公所給米田亦宜如程公榖
田申朝省照㑹
　　防沙
它山一境其地皆沙納水之咽既窄引水之港復狭以
致㳅沙易扵壅塞沙之入港凡有三焉七八月之間山
水暴漲極目如海平地之上水深丈餘湍急迅疾西岸
之沙逕從平地横下入港須㬰淤湍一也或遇積潦雖
不没岸而溪亦湍急沙隨急㳅迤邐入港日引月長不
覺淤塞二也自港口至馬家營一帶兩岸之沙或因霖
雨衝洗或因兩岸坍損或因木植衝擊積久不已亦能
填淤三也欲障平地之沙宜於西岸去港一二里量買
地段南自港口北自山下以属于溪北去港逺南去港
近帶斜築叠隄以粗石濶為基址髙七八尺外植櫸栁
之属令其根盤錯據嵗久沙積林木楙盛其堤愈固必
成髙岸可以永久欲障積潦湍㳅入港之沙冝就吳家
橋南港狹處立為石閘中頓閘版五六片畧與岸平
水輕在上沙重在下水從版上不妨自㳅沙遇閘板礙
住不行沙之所淤不過閘外三四十丈淘去良易版之
為限以水為則水漲則下水平則去唘閉以時不病舟
楫欲障兩岸之沙冝扵兩岸釘松樁用觕石砌叠博岸
覆以石版如城南塘路庶免水洗岸沙木植衝擊坍損
之患然置閘砌岸可以防平常積雨港内之沙或遇大
水徑自西岸擁沙而来非二者所能禦石堤之䕶此䇿
之上者也姑存三説以俟来者
　　前修後堰
耆老相傳謂堰先賢靈蹟功與旦侔不可妄加增損後
人有增損者輙有禍罰南渡之後里之富民周四耆者
謂堰稍低惜水之泄遂扵堰上加石版厚七八寸比侯
元石長減二尺前叙規模制作言為片八十有半者即
周耆石也堰之元脊在周耆石下不可復數周耆未㡬
家廢人亡遂謂增堰得禍故視堰如旦物不敢措議修
築為是説者果先賢意耶先賢之意惟民利是視而已
堰非天造亦人為耳寜無成壊苟有能嗣而葺之以夀
􁯵堰扵無窮寜非先賢所望扵来者哉周耆之前修築
者亦不一郡志稱國朝建隆間康憲錢公億跪請于旦
增築全固崇寜間楊蒙重修堰志云嵗久川淤堤墊堰
隳人各自私岐分派引旱涸如初先是監船塲宣徳郎
唐意窒其岐派培其堰堤郡志亦言以土次第増築僉幕
承議郎張君必强復增卑以髙易土為石冶鐡而固之
肩輿而往操舟而還人嘆旦速又魏行已增修它山堰
記云紹興丙寅農事舉趾而它山之堰縁颶風忽起潮汐
衝突川淤堤墊堰埭墮圮太守秦公委督官吏補土石
之罅漏塞梁坍之隤穴易土冶鐵而固之旬日之間厥
功告成以此考之周耆之前堰盖嘗屢修矣謂堰不可
修築者果旦意耶然唐意以其土次第而築之或者從
權救旱之䇿未必可以經久盖它山之㳅湍激迅疾非
叠石冶鐵以障以固則日久衝洗安能久而不壊哉意
之䇿用於救旱之時眀矣後人之欲議修築者幸無泥
增土之説矣夫山嶽嵒崖元氣所結猶有崩裂物久則
壊此其常理壊而復修乃得全固耳旦寜惡之耶然非
果損則斷不可輕動今但在夫保䕶之俾勿壊則旦人
之所共願也
　　䕶堤
浚沙若無與於堰其實關係于堰者利害不細沙港淤
塞其時舟楫不通竹木薪炭其價倍貴販鬻者装載過
堰竹木排筏越堰而下猛勢衝擊聲震溪谷堰身中空
不勝負重城門馬力追蠡歴年初雖不覺久必大損辛
丑嵗因􁯵堰石頗有損動前後府牓非不禁約人取其
便不顧利害雖禁莫止􁯵堰若損溪水釃泄鹹鹵沖入
田不可稼民不粒食官失租賦况􁯵堰靈蹟聖異殆有
鬼力旦功萬一損壊寜後人所能遽行營設即使可辦
不知當用㡬工㡬金經渉㡬日然後可成公私同一利
害願共珍䕶之
　　闓水口
堰上水口狭甚溪流入港者尟而入江者多水口有石
幢為界外為官港内為蒋宅之地約一二畮若買􁯵以
展水口庶㡬納水稍洪
　　古小溪港
許家橋東有地名童家□北有古溝勢與港接今為沙
所塞而汚瀝尚在耆老相傳􁯵正小溪也溪通建􁒇舊
嘗開浚以通它山之水今沙淤塞或謂可以再浚
　　洪水灣
去堰半里餘沙港之南地名古城有小港南属於江今
為沙所壅耆老相傳謂舊嘗於此置堨近縁屢經洪水
江㳅冲入漸與港通恐日後為江水衝開溪㳅顛泄宜
築隄岸
　　北山下古港
它山堰上大溪之北緜延皆山山下有古港西自鍾家
潭大溪分派而来延袤二三百丈未至沙港百餘丈其
㳅中斷水稍長則越過平地徑入沙港近下石道頭水
平則止水之所道迤邐低窊港瀝分眀古老相傳云侯
之造堰先作壩截溪水令乾然後用工故自鍾家潭引
大溪之水循山之東属于沙港堰成去壩遂為二派一
派徑從堰上入大江一派則鍾家潭之港也今雖斷㳅
港瀝儼然若能開浚􁯵港徑取大溪之水東入沙港一
則水勢徑順入溪必多二則洪水汛漲之時水與湍沙
順流俱東不被横挾入港姑存所聞以俟来者
　　水喉食喉炁喉
峴考郡志所載引水于州北鑿兩池以停之淫潦汜溢
則城之東北隅有二堨以泄于江目之曰食喉氣喉注
云水自離入不有二堨以泄之嵗旱則有火災紹定元
年守胡榘聞諸朝廷禁民立屋以塞二堨且欲浚𨗳必
時隄防必謹然不眀言堨之所在峴詢諸耆老僅知来
歴氣喉堨視食喉稍大經都税務歬在東渡門墻下以
版為閘潮長則與板平市河之水充溢則唘閘以泄於
江食喉堨視氣喉稍小在市舶務之南墻下止用泄水
却不通潮又有水喉一堨亦以泄水若夫二池人謂蛟
池蜃池是也郡志止説清瀾池及府池而亦不言蛟蜃
二池在何埊或謂蜃池湮廢已久今為民居堨與池雖
無與扵堰而水源皆出扵它山實關一郡之氣脈故併
及之
　　積年沙淤處
馬家營西至孫家橋五十二丈六尺孫家橋至許家橋
七十丈許家橋西至潘知府宫前一百丈潘知府宫前
西至萬家道頭九十丈萬家道頭南至吳家橋一百五
十四丈八尺吳家橋南至它山堰口四十七丈
　　王侯名爵侯封廟額
侯姓王諱元暐瑯琊人也(見蘇/為記)唐太和七年以朝議郎
行鄮縣令上柱國築它山堰浚小江湖民徳之立祠堰
傍爵曰侯諡善政(見鄞/志)而不言何代所封乾道四年邑
人朱世彌等請賜廟額增封爵省牒云奏内稱在唐已
封善政侯歴年既久元封文字不存難以扵侯爵上加
封兼本朝自来未曾封賜廟額宜勑賜遺徳廟寳慶三
年邑人復有請時里人王公塈在朝實專主其事亦以
元封文字不存仍封善政侯廟額遺徳鄞志縣令題名
云府學有請立文宣王冊文牒碑具載年月姓名唐書
地理志云開元中令及以暐為緯俱不同豈唐史有魯
魚之誤耶
　　造堰協謀之人
堰之造也採公闍黎實佐經營今有祠像在侯之左今
俗稱懸慈法師
　　憲帥程公初置淘沙榖田設㕔石刻節文
它山水灌溉鄞縣管下七鄉民田每年沙漲四季合用
淘沙開淤和僱人夫一嵗當一百千本府措置今支一
千二百貫文官㑹委鄞縣丞同鄉官朱中頴将仕等置
到田四十畮三角二十九歩半上白粳榖一百一十四
石一斗五升每季係鄉官收支掌管開淤仍委鄞縣提
督己申奏朝廷從申劄下嘉定八年六月日朝㪚大夫
直寳謨閣兩浙東路提㸃刑獄公事兼知慶元府沿海
制置司公事程覃記
　　趙都丞淘沙米田牒魏都大
照應據白劄子條具它山水利便宜事件數内一項乞
浚河淘沙奉台判呈劉泳没官田欲就内撥一項充淘
沙使用據元承勘司理院推級劉楠供到山田埊坐落
價鈔數目内水田二十九畮三角二十五歩元契直錢
計六百三十一貫七百文九十八陌每年上租米共二
十一石一斗奉台判水田一項契書發下縣丞㕔租米
每年責付雲濤觀認租仍牒魏都大知府炤應府司除
已将契書發下鄞縣丞㕔仰責付雲濤觀交收并給據
付雲濤觀及關常平按炤應施行外湏至公文牒請炤
應嘉熈三年十月日牒朝請大夫集英殿修撰知慶元
軍府兼沿海制置副使趙以夫押
　　淳祐元年十月余參政委淘沙
本月初十日興工至二十六日畢自馬家營至堰上水
口共五百十三丈為工四千每工支官錢五百文米二
升半共官錢計二千五百貫零十七个(内二百貫文/代鄉民醮願)米
一百石(監董等人/日食在内)本月十三日興工至二十日畢為工
　一千每工支官錢一貫五百文不支米錢計一百二十
貫文足十一月迴沙閘成□大卿再委淘沙本月二十
四日興工至十一月初八日畢為工一千九百三十二
工每工支官錢一貫五百文不支米官錢計四千九百
五十一貫零一一百十七文(内敕字即/陳從原抄)
　　建迴沙閘
淳祐二年八月内陳大卿委提督建造始九月初八日
至十一月七日畢同提督制幹林元晉正奏名安劉閘
三眼長三丈九尺髙一丈零五寸中一眼濶一丈二尺
八寸兩傍各濶一丈一尺柱位四尺東臂石岸八丈石
鎚十五層西臂石岸一十八丈石鎚十五層石匠工錢
每工支官錢二貫八百文米二升二合計工錢二千九
百三貫零二百十七文雜夫每工支官錢一貫五百文
計工錢四千四十九貫零五百十七文砌觕石每工支
官錢二貫三百文計工錢一百三十九貫一百零十七
文買石及松樁石工雜夫官錢共計二萬六百二十貫
七十一文十七界
　　㸔守迴沙閘人
中一間閘板七片　許廿四　許亞六
東一間閘板七片　許十二　許十五　許三十七
西一間閘板七片　許阿二　許阿三　許阿四
㸔管閘人每月共支米一石府歴赴倉清領均分
　　迴沙閘外淘沙
淳祐三年七月初十日八月二十日兩次大飌水湍沙
遇閘即止但閘外淤沙約五十餘丈併裏河王家水港
岸傍之沙坍洗入港者三十餘丈帥黄大卿壮猷委峴
開淘始于九月初二日至初八日畢為工九百八十錢
共計一百三十四貫四百文雜支在内
　　洪水灣築堤
淳祐三年秋連經大風水衝壊江隄溪㳅走泄峴聞于
府黄大卿併委築治始扵八月二十八日至九月初七
日畢堤髙二丈濶一丈二尺長一十二丈為工三百七
十二為錢共計八十七貫二百九十文足
　　請加封善政侯申府列銜状
右峴等居處海濵涵濡聖澤屬當澇嵗轉為豐年旦有
顯功理難自嘿竊見本府鄞縣事以一郡飲食七鄉灌
溉皆仰它山之水外􁯵别無大源而鹹潮混雜大為民
病兼水大則湧入于河水少則多泄于江建置一堰民
到于今享其利血食滋久靈著如初曰雨曰暘有禱必
應一郡七鄉之民恃為司命今嵗初淫雨不止稼穡㡬
壊於垂成鄉人老穉羣禱祠下片雲閣雨霽日開眀屢
禱屢孚其答如應今嵗一飽厥有由来縁旦在于唐朝
已封善政侯本朝乾道四年邦人有請准省劄仍封善
政侯賜遺徳廟額兹者恭覩眀堂赦文應諸路保奏旦
祠禱祈應騐者並與加封今来善政侯有􁯵莫大之功
靈著之迹所合敷□况本府近創迴沙一閘為民興利
迓續神休謹錄白封告廟額□牒在前具状申伏望台
判備申朝省乞與峻加美號以答旦貺峴等下情不勝
真切之禱謹状
　　設醮
紹熈五年因旱府帖小溪鎮祈雨鄉民因許師巫樂龍
大三牲旦願小溪監鎮蒋修職子泳立疏隆慶二年夏
旱師巫嘗斂鄉民錢物欲償歬願又以人情牽制竟成
迤邐近年沙淤日甚或謂旦願未償所致辛丑冬淘沙
因禀鄉帥余叅政給楮劵五百千代民償願縁三牲用
費不資兼不欲擾民又雲濤觀有三清閣之嚴浄及有
東嶽行宫之威靈亦不敢用牲牢然未􁡂于旦不敢輕
改衆議殊未有處峴恐成因循遂作三􁡂其一命道士
改作三清界醮一百二十分以答龍旦并施斛以享堰
旦其二命師巫作三界清醮其三用小牲牢三个卜於
龍王及善政侯得第一􁡂峴即以其事白之陳帥再得
官劵三百千助成醮事時雨雪連緜奏詞之日隂雲解
駮日光穿漏自是晴霽邦民感悦皆以為精誠所格
　
　
　
　
　
　
　
　
　　四眀它山水利偹覽卷上
欽定四庫全書
　　四眀它山水利偹覽卷下
　　　　　　　　　　　　　宋　魏峴　撰
　　重修善政侯祠堂誌
祭法徳施扵人則祭之能禦大災能捍大患則祭之是
知聲光垂于簡編徳馨饗其廟食者豈徒然哉善政侯
琅邪王公諱元暐冊封之典圖志載之偹矣按有唐太
和中出佩銅章字人海徼時屬承寛之後躬行阜俗之
化以勤儉誡游惰以誠慤崇孝慈貪夫斂手扵衲間暴
客屏跡于境外能使㛰嫁有序惸獨有依他民愁嘆我
則民諧乎禮樂他民彫敝我則民豐乎衣食詩所謂愷
悌君子民之父母者歟先是厥土連江厥田宜稻每風
濤作沴或水旱成災不若採石扵山為隄為防迴㳅於
川以灌以溉道乎潤下之澤建乎不拔之基能扵嵗時
大獲民利故自它山堰溉良田者凡數千頃得非謂法
施于人乎能禦大災乎則侯之為政也易俗移風惠其
生民沐義浸仁澤及来裔使永永之世猶受其賜者不
可勝數則子路治蒲之政西門投巫之酷諒多慚徳矧
今海縣晏清哲后求治一司之任非賢弗居太博王君
輟玉筍之班假墨綬之秩去民之害必杜其漸興民之
利必臻其源佗日響侯之徳聲謁其祠庭則門榛砌草
曝露尤甚将何勸民乎吾将新之吏忻民歡風動草偃
徴材揆日經之營之于是遷祠之基止堰之上使泛舟
者賴其徳力農者懐其恩觀其廟貌翬飛矢棘垣墉蔽虧及
其庭也則若聆乎片言升其堂也則如聞虖笑語哉乃
潔誠端簡享旦于祠是使遺愛之道載彰嚴祭之禮斯
在江之滸佑我蒸民嗚嘑侯之生也以子男之位能以
善政被乎俗其歿也以正直之道能以不朽留其旦向
若為唐鉅僚列爵重位必能霖雨四海舟航巨川則貞
觀不為遼哉知縣太博譽播乎疲俗景慕前哲樹之休
聲庶使饗斯之廟者知仁政之可尚也為通理侯藩偹
熟徽烈俾旌如在無愧直書其祠堂之棟宇官吏之名
氏請附之碑隂時大宋咸平四年嵗次辛丑六月初伏
前一日記宣徳郎守殿中丞通判眀州軍州兼市舶騎
都尉借緋蘇為撰朝奉郎尚書虞部員外郎知眀州軍
州兼市舶上騎都尉賜緋魚袋借紫丁顧書
　　西湖引水記　　　　　　　　　舒　亶
按州圖經鄞縣南二里有小湖唐貞觀中令王君炤修
也盖今里俗所謂細湖頭者乃其故䖏焉湖廢久矣獨
其西隅尚存今所謂西湖是也明為洲瀕海枕江水難
蓄而善泄嵗小旱則池井皆竭而是湖所以南引它山
之水為旱嵗備熈寜乙卯嵗大旱湖涸建中靖國改元
之夏秋不雨湖又涸民渇甚至穴窊下濾􁏳滓以飲而
國家将有事于郊丘上供之舟復阨不得進公私交病
上下狼顧漫不知所為策者州于是以其事属監船塲
宣徳郎唐君君即繇南門道河上凡八十有五里抵所謂
它山堰者躊躇相視遂盡得其利病盖所謂它山者四
明之衆山萃焉一山作雨則澗壑交會出為漫㳅方嵗
小旱衆山未必皆不雨而溪㳅未必遂絶也特河勢中
窊循兩隄率支渠釃泄以去以故不得行盖非特天時
之罪也君既得其所以為利病審其宜矣乃屬民盡堙
諸渠口而稍浚上源因以其土窒補堰隙復累石于其
上以遏入江之羨㳅扵是水稍引以北顧獨距城十數
里河赤地裂深尺餘凡邦之人莫不皆謂水無可行之
理要非淹旬積雨莫能濟也君謂審如是豈人力所能
及哉頗聞善政王侯實始作堰以兹水賜其邦人廟貌
固在也其能漠然乎即為民致禱焉一昔而水輙薄城
下不數日湖㳅漫然至清洌可食而行舟于河不復留
礙耋穉懽呌里巷相属一方遂以無虞噫侯一何異哉
雖然前􁯵湖盖嘗涸矣無有能發其利者發其利自宣
徳君始君誠善其始矣顧非後以相之則莫能善其終
盖宣徳君身筦庫之責而能用意勤民之事侯生既施
勞于人而殁猶烱烱如此盖可謂有志于民而與夫世
之任人責而不思憂視民烖而莫知救者顧可同日而
語哉侯諱元暐史不𫝊不知何許人也唐太和中實令
是邑得之父老它山以北故時皆江也溪㳅猥斥并與
潮汐上下水不蓄泄旱潦為災侯為視地髙下伐木斵
石横巨㳅而約之率三入江七㳅于河溉田凡八百餘
頃其功利博矣故民至今祠之宣徳君名意字居正江
陵人也乃祖若父以風節文章聞天下而君清直强學
不茍于其職克似其家世者也既徳侯之賜不敢忘斥
幣以致飾其像矣又属余以紀其事余以謂天時之不
常久矣安知嵗不旱而湖無涸乎故其論如􁯵且以著
二君之志而因以告夫後來者使有考焉冬十月令日
誌
　舒公亶引水記云按圖經鄞縣南二里有小湖唐貞
　觀中令王君炤所修也葢今俗語所謂細湖頭乃其
　故處也唐地理志載鄮縣注云南二里有小江湖開
　元中令王元暐置小江湖即日湖也楊䝉引水記云
　唐人王元暐令鄞始導它山之水作堰江溪約水勢
　貫城以入瀦為平湖魏行己增修堰記云它山一堰
　七鄉膏腴無慮千數百頃瀦為平湖疏為長河以待
　旱乾水溢之患唐志言小江湖王侯所置而記亦言
　侯置堰瀦湖君炤在貞觀而侯在太和不應貞觀嘗
　修而太和復言始置豈王君既修之後湖廢而侯復
　開浚之故言置耶盖湖之為湖久矣它山未堰之前
　四眀諸山之水多泄于江水不及湖雖修易涸其餘
　可知它山既堰之後王侯䟽河引水入城復開是湖
　以為瀦蓄之地若是則雖謂侯置湖可也然舊實有
　湖不言修而言置何耶夫略有沮洳餘瀝之可因謂
　之修可也眀之為州東北皆江而西南皆山間一二
　百里湖在平陽之地水無其源多時必廢為平地眀
　矣非置而何魏峴記
　　重修它山堰引水記　　　　　　楊　䝉
四眀澤國也大湖漫其西南大江帶其東北然七八月
之交十日不雨則舟膠于河民病暍矣盖湖獨用以溉
旁湖之田江又潮汐上下鹵惡而不適用唐人王元暐
令鄞始道它山之水作堰江溪約水勢貫城以入瀦為
平湖疏為長河掬為幽沼後人徳之爰立廟貌丐請封
爵侯曰善政世世祀之嵗久川淤堤墊堰墮人各自私
岐分派引旱涸如初先是監船塲宣徳郎唐意往窒其
岐派培其堰堤水雖暫至二年復涸議者謂不可復修
矣簽幕承議郎張君適蒞其事白于州率邑大夫宣議
郎龔君詢其父老相其利害增卑以髙易土以石冶鐡
而固之俾潦不至淫旱不至涸肩輿而往操舟而還邦
人聚觀歎瞻神速承議君諱必强眀人也盖古所謂不
敢欺者宣議君諱行修修政勤民盖古不忍欺者二君
相濟公私不擾而厥功告成實徽宗崇寜二年七月二
十七日承議郎錢塘楊䝉為之記其詞曰有唐太和王
侯始基粤嵗數百民食其利二君嗣功既囦既崇又将
永永而無窮湯湯其流泛泛其舟以溉以灌以酌以㳺
于以著君之休
　　重修增它山堰記　　　　　　　魏行己
漢宣帝嘗曰庶民所以安其田里而無愁恨者政平訟
理也與我共􁯵者其惟良二千石乎噫若漢宣帝者可謂
知治之本所以能中興漢室功光祖宗也今天子挺生
上聖之資造中興之業况以民為邦之本加惠于元元
者至優至渥方且輟近班之法從殿方面之侯藩躬行
阜俗之化専意牧字之仁千里之民何其幸也紹興丙
寅農事舉趾而它山之堰縁颶風忽起朝汐衝突川淤
隄墊堰埭墮圮七鄉民田将就枯涸海波江鹵駸駸瀰漫
太守待制秦公憂見顔色乃黙禱神祠使息風濤委督
官吏經營强堰然後增葺它山補土石之罅漏塞梁坍
之隤穴易土以石冶鉄而固之旬日之間厥功告成非
獨使今秋豐稔千里足食且俾斯民永賴其利于無窮
古之良二千石雖龔黄不能過也誠可以仰寛東顧之
憂上副眀天子委任之意猗歟休哉堰成之日泛舟者
謌詠其徳力農者感懐其恩咸謂異時入秉鈞衡登庸
華要必能霖雨四海舟航巨川盖權輿見於􁯵也夫四
眀澤國負三江捍兩湖潮汐上下衝接山下其来則溝
澮皆盈其去則田疇皆涸所恃以分甘泉鹹鹵者隄防
堅固而已方其堅全則均被其利毁决則悉罹其危惟
它山一堰所係尤重七鄉之間膏腴無慮千數百頃瀦
為平湖䟽為長河以待旱乾水溢之患皆它山一堰之
利是以今春偶經墊决環境之民惶怖憂恐所謂鳩工
積累公帑私財不擾不費若有旦助成以不日皆太守
待制秦公至誠之所感也邦人徳之形于歌頌行己偶
奉府檄實董其事不敢嘿而不書大宋紹興十六年餘
月望日知明州鄞縣丞魏行己謹誌
　　四眀重建烏金堨記
出城南五十五里有堰曰它山唐鄞令王侯諱元暐所
建水自越之上虞歴四眀山萬壑争㳅演迤砰湃南
注于江自堰之立約水入河乗除有數鄞西七鄉為田
數千頃藉以灌溉其㳅貫扵城之日月湖闔郡之人飲
焉食焉泳焉㳺焉堰之利博矣然視水之大小而隄防
者堨之助為多埜老謂侯繇堰口浮三瓢聽所之而立
殆旦其事今自堰出東十有五里為烏金又東三里為
積瀆又東二十七里為行春皆相地之宜而為之節惟
烏金首枕上㳅嵗久堆圯人情往往拘閡因仍茍簡日
就湮塞莫有興其廢者沙淤愈甚河㳅易涸公私交困
嘉定辛巳耆老合辭以請少保大丞相魯素知本末慨
然下其事扵郡且俾峴效規畫之愚迺計工賦材選
州縣官主之委里士為人信服有計知者督其役出給
調度皆不屬吏民以不擾而咸勸趨於是従旁開濬低舊
趾二尺許身東西五丈二尺有竒南趾七尺臂東二十
七丈西十三尺橋五丈五尺而長髙九尺濶稱之合石
為之櫃植石為之櫺䂓撫宏壮工力縝宻時少卿余公
建監簿章公良朋相繼来牧皆捐金佐費始終其成初
郡併請修行春築朱瀨堰浚江東道士堰河至是悉以
次就緒盖給于朝者錢十萬助于郡者四百萬總為工
萬有九千越三月而畢邦人舉手加額曰願有紀峴世
居溪之濵與田夫野叟念此至熟兹幸賛是役則叙次
事實不當以固陋辭切惟是堨昉建扵有唐太和中距
今數百載補罅苴漏寜無其人而莫有記嵗時之詳者
獨元祐六年二月十六日重修有石刻在實吕公大防
當軸時也君明臣良百廢具舉相望餘兩甲子今相國
復推廣公徳志切為民惟此邦無窮之利視元祐成績
有光矣或曰相國霖雨四海普濟萬世一水利之興顧
何足以頌勲徳之盛峴曰不然謝文靖晉室賢輔淝水
之功偉矣絶口不言而拳拳扵召伯之一埭愛人利物
大臣之用心固如此是不可不書餘皆載之碑隂十二
月旦朝奉郎提舉福建路市舶魏峴記并書
　　迴沙閘記　　　　　　　　　　林元晉
慶元表東海地枕江抱湖水政舉則多豐年不則為沴
淳祐改元冬可齊陳公由少司農以秘閣修撰出鎮兼
置制沿海二年春開藩諏連嵗失稔之故父老曰是邦
儲水而唘閉以時者曰堨泄而不防則乾積而不釃則
溢嵗久多圮民甚患之夏澇公剏堨一曰保豐復堨二
曰斗門曰大河橋修堨號為喉者三曰食曰水曰氣是
嵗東西淛俱歉于澇明獨有秋公曰今所導者㳅爾盍
治其源城内外為湖為港鄞西七鄉以飲以溉皆源于
它山而邦人知其利未知其害者居半也它山而上則
又大溪為之源越水所注夹岸沙彌望雨則與水俱下
長官堰下上級皆三十六其上沙没殆盡下不没者五
六梅梁夭矯之状不可復見其盪于溪者數里溪㳅㡬
斷于是井皆汲鹵水田若竭澤嵗浚至三四役工數萬
計民亦勞止間有暴漲自西岸而下堙塞尤甚一日公
顧其属林元晉曰岸之防固未易圖而浚治之繁其可
無簡要之䇿與其浚于既積不若遏于未至水輕清居
上沙重濁居下宜閘以止之水平則唘通道如故沙聚
于外則去之易為力會新吉州魏侯峴以書備述鄉氓
意與公合卜于長官祠又合迺度地吳橋去大溪五十
尋近經始營之侯家谿上疏它山之澤夙備肯總其事
佐以新進士安居劉合志堅久起秋八月戊寅迄今十
月丁丑無一日不晴霽是乃天之所助人心大懌公
命元晉記之夫水之利若害判于反覆手禹川漢渠䟽
濬釃𨗳不遑暇何古人拳拳加意而近世率視為故嘗
也公家古靈先生受業胡安定之門淵源所漸逺矣體
用之學公得其𫝊大抵推所學以達諸政尠不自其心
始多事者為民不能専多愆者及民不能詳公澹然政
尚清簡見明行果于利民一無所靳蠲近租六十萬積
平糴本百萬惠猶以為小要未可以施諸是邦者限量
也唐僧元亮賦堰詩有曰海潮從此作回期人謂絶唱
長官距今四百十六年始有繼其志者堰之于潮閘之
于沙古今一轍爾邦人又将世世為美談公名塏長樂
人餘月庚戍從事郎時差沿海制置使司幹辦公事林
元晉記奉議郎新除大理寺簿趙隆書奉議郎主管建
康府崇禧觀應繇篆盖
　　它山歌詩　　　　　　　　　唐僧元亮
它山堰堰在四眀之鄞縣一條水出兩眀山晝夜長㳅
如白練連接大江通海水鹹潮直到深潭裏淡水雖多
無計停半邑人民田種費太和中有王侯令清優為官
立民政昨因祈禱入山行識得水源知利病擢舟直到
溪碞畔極目江山波濤漫略謼父老問来繇便設機謀
造其堰叠山横鋪兩山嘴截斷鹹潮積溪水灌溉民田
萬頃餘􁯵謂齊天功不毁民間日用自不知年年豐稔
因阿誰山邉郤立它旦廟不為長官興一祠本是長官
治􁯵水却将飲食祭閒鬼時人若解感􁯵恩年年祭拜
王元暐
　　又詩　　　　　　　　　　　　前　人
截斷寒㳅叠石基海潮從此作回期行人自老青山路
澗急水聲無絶時
　　題它山兼簡鄞令　　　　　　　舒　亶
嗚呼王封君心事鬼出没驅山截長江化作雲水窟旱
火六月天萬棟挂龍骨蕭條一祠宇像設何髣髴破屋
夜見星漏雨濕衫笏杯酒謝車篝兹事恐亦忽我聞古
先王報施亦稱物矧今崇神宫民力未言屈豈無制作
年一為起荒茀李侯仁賢資撫字良矻矻何但清似水
方㸔健如鶻沈蹟千載後行且見披拂隂功世易忘逺
慮俗多吻勉哉君毋遲斯民久已欝
　　粹老使君前被召約住它山既不果以書見抵謂
　　　可歎惜併示廣徳湖新記因成詩一首
　　　　　　　　　　　　　　　　舒　亶
長江滚滚西南㳅秋水時至狂不收大浪似屋山欲浮
王侯旦智禹所啾萬鬼啄石它山幽梅梁屭屭卧龍虬
咄嗟湍駭就斂揫巨靈縮手愚公羞障成十里沙中洲
支分股引聽所求水旱稽浸民不憂那得蟲蝗隨督郵
汙邪甌窶滿車篝斯民飽暖何所醻廟灘突兀寒灘頭
嵗嵗雞黍祠春秋老農擊鼓稚子謳當時人物紛雁鷗
豈無鼎食腰金儔朽骨往往空蒿丘姓名㡬復人間留
惟侯惠施膏如油江聲浩浩飌颼颼千古不見使人愁
拔俗萬丈山標崷使君不減裴商州下軍百螙隨鋤耰
一笑四境無瘡疣天閑老歩須驊騮已聞歸作金華逰
飲賢訪七意未休畫船載酒岸鳴騶絡繹與我置脯䐹
冠盖紛紛暇莫偷搔首暢望情綢繆我問使君亦何尤
西湖萬頃蛟龍湫㡬年荒茀今則修鼛鼓勿勝財不掊
長堤岌嶪髙岑樓㵼有澮兮蕩有溝餘波北注引漕舟
桑麻被野禾連疇鶴鶴白鳥雜魚游菰蒲菱芡饜採摉
楊栁成幄䕃道周畊漁謼歌羸病瘳使君之賜侯可侔
天邉旌斾㸔悠悠父老雲梯争攀輈地僻借恂恨無繇
髙文摛秀春華抽豐碑崒嵂鑱銀鈎千年空􁯵留海陬
君知􁯵日思君不還如今日人思侯
　　　　　　　　　　　　　　　　樓　鑰
它山堰頭作竒觀百萬雷霆聲不斷誰把并州快剪刀
平􁛜波瀾成兩段四眀山深水源逺衆壑會溪長漫汗
滔天狂潦不可留瀉入長江勢奔竄賢哉唐家王長官
欲圖永利輸長算想得慘澹經營時一一山川應飽㸔
西偏千嶺相屬聨惟有它山擁東岸遂扵􁯵地築横埭
截取衆㳅心自斷斟酌利害不全取髙下參差僅雖半
水大七分入于江徐把三分供溉灌支流瀰漫穿郡城
脈絡貫通平且緩旱時及􁯵水亦足坐使千年忘旱暵
無窮廟祀報元功像設森嚴人敢玩梅梁夭矯有㝠助
大患于今尚能捍前輩所作多旦靈日月直是誠心貫
後人小知或更易費盡工夫隨破散河堙盍浚謀不集
堤斷河傾㳅甚悍富民縮手人受殃仰望古人重興歎
老木號風波湛碧畫屏俯仰丹青煥更須積雨㸔驚湍
濡足搴裳何足憚去家不逺時一逰短船垂綸㳅可亂
八月倘有仙槎来便欲乗之泛天漢
　　　　　　　　　　　　　　　　史彌寜
粲曉輕船掠水飛乗閒来訪長官祠靈巒著色四時畫
石瀨有聲千古詩華黍㡬霑膏澤潤甘棠長起後人思
伊渠不盡為霖意除却梅梁誰得知
　　　　　　　　　　　　　　　　無名氏
誰将倚天劎斸出天河水傾瀉落人間合流奔至此六
丁戰海若横築萬石壘波濤斂潮汐辟易走千里蓄泄
有堨□深長富源委支派繚村落湖渠貫城市千畦藉
灌溉萬井酌清沚偉哉霖雨功千載㳅不已
　　　　　　　　　　　　　　　　薛叔振
官為唐令尹心切禹蒸民叠石㳅川水分波及稼雲萬
濤驚不夜千古見如新更有朝宗脈聲容匪獨鄞
　　　　　　　　　　　　　　　　魏　峴
一朝堰􁯵水千載粒吾民只仰溪為雨何勞旱望雲四
時人飲碧六月稻嘗新㳅出心源澤年年惠我鄞
　　　　　　　　　　　　　　　　陳　□
數月兩出郊勸農復觀稼始言麥壟春今已稻畦夏女
紅綵紝餘丁黄耘耔暇暄涼雖不齊晴雨倐忽乍百豐
未為多一歉誠所怕蠲逋廣上恩平糶裁米價毫
髪可及民豈不念夙夜昔有王長官築堰它山下惠利
久益博神靈此其舍泓深或龍蟄堅屹無蟻罅定為三
七分釃為數十汊石梁貫雲濤誰敢著足跨㳅沙從何
来疑有物驅駕人力㡬淘浚壅淤仍障壩旦功終􁯵惠
去沙而變化視古誰比方鄭白其㳅亞
　　　　　　　　　　　　　　　　魏　峴
一堰限溪江七鄉利畊稼鹵汐回東溟多水㳅仲夏仁
哉王長官一勞貽永暇長輸不盡澤絶勝晴雨乍旱魃
縱肆威恃此不足怕滴水一滴金欲買真無價年来沙
作祟耄倪憂日夜役夫􁅗方舉賢帥車方下豐資發公
儲嚴祀闡神舍臨㳅肅旌騎問瘼窮隟罅買地開一渠
内通水百派山判不可移石級誰敢跨董正有賛府相
視皆别駕仍憂堨尾閭置柵抵立埧即􁯵是商霖何必
驕陽化它山不可磨錢秦特其亞
　　它山堰　　　　　　　　　　　應　煟
十里猶聞震地雷海旦驚懼勒潮迴逰人只愛山川好
一飽因誰惠得来
　　和韻　　　　　　　　　　　　魏　洽
㡬何水作四時雷試去尋源櫂懶迴欲㸔澤民千古様
我来不是等閒来
　　謁善政祠　　　　　　　　　　魏　□
擕家再謁長官祠桂子風吹逰子衣惠澤至今猶瀚漫
官楹雖古自光輝梅梁偃蹇蒼龍伏石級參差白雪飛
􁯵埊本非供翫賞騷人到此自忘歸
　　逰它山　　　　　　　　　　　應　樞
登陸繇来説四眀它山勝地久馳名龍眠巨堰兩崖下
鱷吼奔流一水清瑶閣鐘鳴羣動息金輪鼓奏百旦驚
後来水政誰研究肯與雲濤更主盟
　　它山堰　　　　　　　　　　　陳　坰
堰雷推動阿香車惠澤均霑十萬家誰任長官身後責
迴潮今又見迴沙
　　它山歌詩䟦　　　　　　　　　魏　峴
人知它山之詩而不知它山之歌歌以言其詩之未盡
詩以言其歌之所不欲文不觀其詩無以見亮公之絶
唱不觀其歌無以見王侯之始謀予方幼時盖嘗耳其
歌之大略矣每以石刻不存為恨咨詢耆老有年于兹
近購得墨刻讀之甚憙或疑圖志止載絶句為唐僧元
亮所作此刻不載嵗月名稱恐非亮公之筆然即其歌
以遡其意如因祈禱入山與夫櫂舟深入之語非亮公
距王侯未逺後人其孰能知此耶予因連嵗浚沙之艱
而思剏堰之不易雖大書特書亦未足以答侯賜是歌
也詎容不𫝊敬摹以夀諸石使歌與詩並行以揚侯千
萬祀無窮之澤云
　
　
　
　
　
　四明它山水利偹覽卷下
