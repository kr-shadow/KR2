#+TITLE: 三事忠告-元-張養浩
#+DATE: 2016-06-11 12:22:19
#+SOURCE: github.com/kanripo/KR2l0021 master 0777c8fc                
牧民忠告序
牧民忠告者濱國張文忠所著書也公以道
徳政事名扵天下其為學則卓乎有所見而
不雜扵權術其操行則確乎有所守而不奪
扵勢利凡見諸論議文字之閒施諸動静云
為之際盖無一不本扵仁義孝弟之心也故
自為縣令為御史為叅議中書為中丞西臺
皆即其所行著之簡筞有曰風憲忠告曰廟
堂忠告而牧民忠告則為令時著也閒嘗盡
得而讀之廢書而歎曰是何忠厚之至㢤因
記弱冠時先子文靖府君語師泰曰我昔在
朝當皇慶延祐閒人物㝡盛一時相知固不
少然求其志同道同者莫清河元復初濟南
張希孟若也二人甞聯鑣過我慷慨論議曰
􁀈不忍舍去且相頋曰世豈復有相得如吾
三人孰先死則後死者當銘諸使子孫丗丗
無相忘也後三十年師泰承乏閩海憲使而
公之子惟逺亦僉司事閒語其故則相對悽
愴不巳遂請此書剝諸學宫以規夫牧民者
嗚呼數年以来州郡多故黎民瘡痍每思一
賢守令以安靖吾民而不可得乃知忠告之
有補扵丗教也深矣使天下之為守令者家
蔵一書遵而行之雖單父武城之化不外是
矣奚漢循吏之足論㢤至正十五年秋九月
後學宣城貢師泰序
牧民忠告目録卷上
　　拜命(凢六條)
　　　省已　克性之偏
　　　戒貪　民職不宜泛授
　　　心誠愛民智無不及
　　　法律爲師
　　上任(凢六條)
　　　事不預知難以應卒
　　　受謁　治官如治家
　　　瘴說　禁家人侵漁
　　　告廟
　　聽訟(凢十條)
　　　察情　弭訟　勿聽讒
　　　親族之訟宜緩　别強弱
　　　待問者勿停留　㑹問
　　　妖言　民病如已病
　　　移聽
　　御下(凢五條)
　　　御吏　約束　待徒隷
　　　省事　威嚴
　　宣化(凢十條)
　　　先勞　申舊制　明綱常
　　　勉學　勸農　服逺
　　　恤鰥寡　戢強　示勸
　　　毁淫祠
〇卷下
　　愼獄(凢十條)
　　　存恕　獄詰其𥘉
　　　詳讞　視屍　囚粮
　　　廵警　按視　哀矜
　　　非縱囚　自責
　　救荒(凢九條)
　　　捕蝗　多方救賑
　　　預俻　均賦　祈禱
　　　不可奴妾流民　救焚
　　　尚德　上災異
　　事長(凢六條)
　　　各守涯分　寧人負我
　　　處患難　分謗　以禮下人
　　　不可以律己之律律人
　　受代(凢六條)
　　　郊迎新代　克終
　　　不競　不可自鬻
　　　告以舊政　完歸
　　居閑(凢六條)
　　　輕去就　致政　進退皆有爲
　　　以義處命　求進於已　風節
牧民忠告目録終
風憲忠告序
曩聞崇安令　從吉甫能以忠信使
民民亦樂其治予過崇安㑹從吉問
所治何先即出書一卷曰某不敏粗
効一官者此書之力也予閱其書則
相國張文忠公為縣令時所著采比
古人嘉言善行自正心倄身以至事
上恵下擿姦決疑䘏隱治賦凡可為
郡縣楷式者無不曲盡其宜且蕳而
易行約而易守名之曰牧民忠告及
余客亰師甞扵臺臣之家見所謂風
憲忠告者言風紀要務凡十章亦公
為御史時所著也今年余謁閩海監
憲荘公出風憲忠告将鋟梓以廣其
傳㑭余序之余得重觀是書則歎曰
文忠真仁人也仁者恥獨善於已已
為令長得牧民之道𣣔使天下牧民
之吏人人盡其道已為憲臣能振紀
綱慎舉刾言人所難言欲使天下為
憲臣者人人皆然公其心扵天下而
不私其身雖令尹子文之忠不及此
也傳曰仁人之言其利博㢤是書可
謂仁人之言矣時文忠公之子引来
僉閩憲克濟世徳亦至正乙未秋林
泉生序
風憲忠告目錄
　　自律苐一　示教苐二
　　詢訪苐三　按行苐四
　　審録苐五　薦舉苐六
　　紏彈苐七　奏對苐八
　　臨難苐九　全莭苐十
　　　右風憲忠告苐録如上先臣養浩所
　　　著也伏惟
丗祖皇帝䢖御史臺将以舉賢良紏姦慝察
　　　竒衺兼古諌官之職復置肅政㢘訪
　　　司于外
　　朝廷倚之而益尊視古之風憲尤重矣
　　　故先臣此書㦯可為執法者之助
今上皇帝作新庶政思致太平謹繕冩上進
　　　至正元年十一月　日前承直郎
　　　秘書監秘書郎(臣)張(引)昧死上
廟堂忠告目録
　　脩身第一　用賢第二
　　重民第三　逺慮第四
　　調爕第五　任怨第六
　　分謗第七　應變第八
　　獻納第九　退休第十
　右廟堂忠告第録如上先臣(養浩)之所
　著也惟
聖天子臨御萬方
　明良相逢天下之人思見太平之徴
　則先臣此書可以出矣嗚呼古人居
　廟堂之上者有若臯䕫稷契伊傅周
　召其事功猶可稽諸簡䇿誠能因此
　書遡而求之則道揆法守於是乎在
　矣至正元年十一月　前承直郎
　秘書監秘書郎(臣)張(引)昧死上
牧民忠告　卷上
　　　　　　齊東野　人　張養浩
　拜命第一(凢六條)
　　省已
命下之日則拊心自省有何勲閥行能膺兹
異數苟要其廪禄假其威權惟濟己私靡思
報國天監伊邇將不汝容夫受人直而怠其
工儋人爵而曠其事已則逸矣如公道何如
百姓何
　　克性之偏
夫及物之心人孰不有第材質強劣有所不
同苟即其所短而痛自克治則官無難爲事
無不集者矣㢮緩克之以敏浮薄克之以莊
率略克之以詳煩苛克之以大體苟不度所
任一循已之偏而處之鮮有不敗者矣古人
佩弦佩韋亦皆此意今人往往讀書無益蒞
官不才者皆由狃於習而不知痛自克治故
也
　　戒貪
普天率土生人無窮也然受國寵靈而爲民
司牧者能幾何人旣受命以牧斯民矣而不
能守公廉之心是自不愛也寧不爲丗所誚
耶况一身之㣲所享能幾厥心溪壑適以自
賊一或罪及上孤國恩中貽親辱下使郷隣
朋友䝉詬包羞雖任累千金不足以償一夕
縲紲之苦與其戚於已敗曷若嚴於未然嗟
爾有官所宜深戒
　　民職不宜泛授
今選官者大率重内而輕外殊不知漢宣帝
所以富民唐太宗所以家給人足皆由重牧
民之長故也嗚呼牧民之長其重若此乃泛
焉而選懵焉而授奚爲不是慮也哉
　　心誠愛民智無不及
赤子之生無有知識然母之者常先意得其
所欲焉其理無他誠然而巳矣誠生愛愛生
智惟其誠故愛無不周惟其愛故智無不及
吏之於民與是奚異哉誠有子民之心則不
患其才智之不及矣
　　法律爲師
吏人蓋以法律爲師也魏相所以望隆當丗
者漢家典故無所不悉也凢學仕者經史之
餘若國朝以來典章文物亦須備考詳觀一
旦入官庶不爲俗吏所迂也
　上任第二(凢六條)
　　事不預知難以應卒
比入其境民瘼輕重吏弊深淺前官良否強
宗有無控訴之人多與寡皆須盡心詢訪也
至則逺居數舎召掌之者語其詳䟽其槩先
得其情下車之日叅考以斷若素無所備率
然至部聽訟之際百姓聚觀一語乖張則必
貽笑闔境况民心易動尤在厥𥘉𥘉焉無以
厭服其心後雖有爲亦將奚信不然受其訟
而翼日理之亦可殆不宜輕率應荅使士民
失望也
　　受謁
諸執事叅謁不可黙然無一言第曰誤蒙國
恩託兹重寄芒背汗顔期與諸君滌慮洗心
以宣大化也汝或余違國有常憲非所敢私
諸君其愼之
　　治官如治家
治官如治家古人甞有是訓矣蓋一家之事
無緩急巨細皆所當知有所不知則有所不
治也况牧民之長百責所叢若庠序若傳置
若倉廥若囹圄若溝洫若橋障凢所司者甚
衆也相時度力弊者葺之汗者潔之堙者䟽
之缺者𥙷之舊所無有者經營之若曰彼之
不修何預我事瞬夕代去自苦奚爲此念一
萌則庶務皆隳矣前輩謂公家之務一毫不
盡其心即爲苟禄獲罪於天
　　瘴說
昔人有欲之官而惡其地之瘴者或釋之曰
瘴之爲害不特地也仕亦有瘴也急催暴歛
剥下奉上此租賦之瘴深文以逞良惡不白
此刑獄之瘴侵牟民利以實私儲此貨財之
瘴攻金攻木崇飾車服此工役之瘴盛㨂姬
妾以娱聲色此帷薄之瘴也有一於此無間
逺邇民怨神怒無疾者必有疾而有疾者必
死也昔元城劉先生處瘴海而神觀愈強是
知地之瘴者未必能死人而能死人者常在
乎仕瘴也慮彼而不慮此不亦左乎故余具
載其言以爲授官憚逺避難者之戒
　　禁家人侵漁
居官所以不能清白者率由家人喜奢好侈
使然也中旣不給其勢必當取於人或營利
以侵民或因訟而納賄或名假貸或託姻属
宴饋徴逐通室無禁以致動相掣肘威無所
施已雖日昌民則日瘁已雖日懽民則日怨
由是而坐敗辱者蓋駢首驪踵也嗚呼使爲
妻妾而爲之則妻妾不能我救也使爲子孫
而爲之則子孫不能我救也使爲朋友而爲
之則朋友不能我救也妻妾子孫朋友皆不
能我救也曷若廉勤乃職而自爲之爲愈也
哉蓋自爲雖闔門恒淡泊而安榮及子孫爲
人雖讙然如可樂而禍患生几席也二者之
間非眞知深悟者未易與言有官君子其審
擇焉
　　告廟
故事牧民官旣上必告境内所當祀之神宜
以不賄自爲誓庻堅其遷善之心焉爾後雖
欲轉移亦必有所畏而不敢
　聽訟第三(凢十條)
　　察情
人不能獨處必資衆以遂其生衆以相資此
訟之所從起也故聖人作易以訟繼師其示
警固深矣夫善聽訟者必先察其情欲察其
情必先審其辭其情直其辭直其情曲其辭
曲政使強直其辭而其情則必自相矛盾從
而詰之誠僞見矣周禮以五聲聽獄訟求民
情固不外乎此然聖人謂聽訟吾猶人也必
也使無訟乎蓋聽訟者折衷於已然苟公其
心人皆可能也無訟者救過於未然非以德
化民何由及此嗚呼凢牧民者其勿恃能聽
訟爲德也
　　弭訟
起訟有原書訟牒者是也蓋蚩蚩之氓闇於
刑憲書訟者誠能開之以枉直而曉之以利
害鮮有不愧服兩釋而退者惟其心利於所
獲含糊其是非陽解而隂嗾左縱而右擒舞
智弄民不厭不巳所以厥今吏按情僞混殽
莫之能信者蓋職乎此也大抵一方之訟宜
擇一二老成錬事者使書之月比而季考酌
其功過而加賞罰焉若夫毆詈假質凡不切
之訟聽其從宜諭遣之諭之而不伏乃逹于
官終無悛心律以三尺如此則訟源可清而
民間澆薄之俗庶幾乎復歸於厚矣
　　勿聽䜛
徤訟者理或不勝則往往誣其敵甞謗官長
也聽之者當平心易氣置謗言於事外惟覈
其實而遣之庻不墮奸民計中矣
　　親族之訟宜緩
親族相訟宜徐而不宜亟宜寛而不宜猛徐
則或悟其非猛則益滋其惡第下其里中開
諭之斯得體矣
　　别強弱
丗俗之情強者欺弱富者吞貧衆者暴寡在
官者多凌無勢之人聽訟之際不可不察
　　待問者勿停留
昔甞使外所過州縣待問者雲集乎門每病
焉乃命一能吏簿其所告而日省之而日遣
之不浹旬則訟庭閴然矣
　　㑹問
訟有相約而問者不可乘一時之忿擅加搒
掠也若釋道若兵卒諸不隷所部者是巳
　　妖言
民有妖言惑衆者則當假以别罪而罪之如
有妄書取而火之則厥跡㓕矣勿使蔓爲大
獄延禍無辜
　　民病如已病
民之有訟如已有訟民之流亡如已流亡民
在縲紲如已在縲紲民䧟水火如已䧟水火
凡民疾苦皆如己疾苦也雖欲因仍可得乎
　　移聽
近年司憲受詞訟往往檄州郡官代聽之代
聽者不可承望風㫖邀寵一時使人茹枉受
刑而靡恤隂理
　御下第四(凢五條)
　　御吏
吏佐官治事其人不可缺而其勢最親惟其
親故乆而必至無所畏惟其不可缺故乆而
必至爲姦此當今之通病也欲其有所畏則
莫若自嚴欲其不爲姦則莫若詳視其案也
所謂自嚴者非厲聲色也絶其饋遺而已矣
所謂詳視其案者非吹毛求疵也理其綱領
而已矣蓋天下之事無有巨細皆資案牘以
行焉少不經心則姦僞隨出大抵使不忍欺
爲上不能欺次之不敢欺又次之夫以善感
人者非聖人不能故前輩謂不忍欺在德不
能欺在明不敢欺在威於斯三者度已所能
而處之庻不爲彼所侮矣
　　約束
諸吏曹勿使縱游民間納交富室以泄官事
以來訟端以啓倖門也暇則召集講經讀律
多方覊縻之則自然不横矣
　　待徒隷
皂卒徒隷非公故勿與語非公遣勿使與民
相往來若輩小人威以蒞之猶恐爲患一或
解嚴必百無忌憚矣
　　省事
爲治之道其要莫如省心心省則事省事省
則民安民安則吏無所資一或紛然上下胥
罹其擾也然事亦有必不能省者則又在夫
措畫隄防之術何如耳古人謂多筭勝少筭
少筭勝無筭不特用兵爲然一役之修一宴
之設一獄之興誠能思慮周詳繁略畢舉則
民之受賜不淺矣某甞爲縣胥吏輩春則追
農以報農桑夏則檄尉以練卒伍秋則㑹社
以檢義粮冬則賦芻以飼尚馬其他若逃兵
亡户逸盗及積年逋稅之民動集百餘不賄
不釋某見其然常揮牘不爲署暇則將一二
謹厚吏親詣其地而按之可擬者擬可行者
行由是一切惟以信版集事吏人失志百姓
獲安至今旁郡以爲例
　　威嚴
小而爲一邑大而爲天下賞罰明則不煩聲
色而威令自行人徒知治民之難而不知治
吏爲尤難蓋吏與官比詭詐易生民逺於官
不能知理法誤然而犯宜若可矜吏則日處
法律中非不知也小過不懲必爲大患無所
忌憚矣甞聞治民如治目撥觸之則益昏治
吏如治齒牙剔潄之則益利傳曰威克厥愛
允濟愛克厥威允罔功法此而行斷不至於
難治矣
　宣化第五(凢十條)
　　先勞
古之爲政者身任其勞而貽百姓以安今之
爲政者身享其安而貽百姓以勞巳勞則民
逸已逸則民勞此必然之理也憚一巳之勞
而使闔境之民不靖仁人君子其忍爾乎昔
子路問政而聖人告以先之勞之無倦嗚呼
此真萬丗爲政之格言也歟
　　申舊制
朝廷德澤牧民者多屯而不能宣布我朝自
丗祖皇帝迨今數十百年
列聖相承何善不施何弊不治凢所以保國
順民者討論靡遣所謂文武之道布在方冊
但有司䆮廢而不爲申明遂爲墜典苟求掲
而行之則不待他求而治道俻矣
　　明綱常
欲先教化去其斁教悖化者則善類興矣近
年子叛其父妻離其夫婦姑勃蹊昆弟侮䦧
奴不受主命冠屨倒置者比比皆然凡若此
者不必其來告當風郷長恒紏其尤甚者諭
衆而嚴决之則自􁑔然攺行矣
　　勉學
學校乃風化之本俗吏多忽焉不以爲務是
不知天秩民彜一切治道胥此焉出暇則率
僚宷以觀講習或生徒有未濟廪餼有未充
祭物有未完教養有未至激勸有未周皆敦
篤以成之乆則弦誦之聲作而禮義之俗可
興矣
　　勸農
農之勤惰一歲之苦樂係焉其所當爲有不
待勸焉者時因行治視其輟工廢業者切責
之逺近聞之必知自勵也常見丗之勸農者
先期以告鳩酒食候郊原將迎奔走絡繹無
寧蓋數日騷然也至則胥吏童卒雜然而生
威賂遺徴取下及雞豚名爲勸之其實擾之
名爲優之其實勞之嗟夫勸農之道無他也
勿奪其時而已矣繁文末節當爲略之
　　服逺
或問逺方獠民巢居溪洞猛不能讋寛不能
懐喜則人怒則獸欲宣朝廷德澤若之何而
可余曰物之㐫很無虎狼若也然使之左右
前後惟吾之聽者得其制之之術也夫克剛
莫若柔治繁莫如簡且彼之所以反側不恒
者亦必有由矣或貪其財或蹙其境或俘其
子女或蔑其官属以致蟻結蜂屯肆其酷毒
苟安之而不擾外之而無所事雖欲忿然無
自而發政使或尓但嚴守已界恬不與校乆
而彼自馴伏矣况彼兵一動守土者非有上
命坐視而不敢前比許追襲則已雉兎逃而
禽鳥散矣由是而論安静不競者爲上恬無
所求者次之邀功生事妄開邊釁斯爲下矣
官於逺方者尚監于兹
　　恤鰥寡
鰥寡孤獨王政所先聖人所深憫其聚居之
所暇則親蒞之或遣人省視若衣粮若藥餌
吏不時給者紏治之
　　戢強
或謂民有豪強則不能致治是殆爲貪邪之
吏而發也夫豪強之所以敢横者由牧民者
有以縱之也何也與之交私故也苟絶其私
可不動聲色而使其膽落語曰其身正不令
而行又曰不怒而民威於鈇鉞信哉
　　示勸
諸民有旌表及學行異衆者時加存慰爲勸
必多
　　毁淫祠
毁淫祠非燭理明而信道篤者不能非行已
端而處心正者不敢
牧民忠告　卷上
經　進風憲忠告
(臣)張飬浩著
　　　自律苐一
士而律身固不可以不嚴也然有官守者則
當嚴扵士焉有言責者又當嚴扵有官守者
焉盖　法之臣将以紏姦繩悪以粛中外以
正紀綱自律不嚴何以服衆夫所謂嚴如䖏
子之居室一行一住一語一嘿必語禮法厥
徳乃全跬歩有違則人人得而訾之茍挟權
怙勢惟殖己私或巧䂓子錢或盗行塩帖或
荒躭麯蘖或私用親属或田獵不時或宴遊
無度或潜托有司之事或妄興不急之工或
曠官苐而弗居或縦家人而不撿扵斯數者
而有一焉皆足為風憲之累近年南北冨民
多起宅以居勢要囙濟己私既有官舎則不
必居扵彼矣夫　朝廷以中臺為肅政御史
為監察以憲司為㢘訪者政欲弭姦貪戢侵
擾開誠布公俾所属知所法也今而若是牧
民之吏将焉法㢤且他人有犯輕則吾得而
言之又重吾得聞扵　上而僇之己之所犯
其孰得而發㢤恃人不敢發日甚一日将如
臺察何将如天理何故余備載其然俾爲憲
司者有則改之無則益知所以自重
　　　示教苐二
甚矣人之不可無教也生知如聖人猶胥教
誨胥訓告况不能聖人萬一者可忽焉而不
務㢤大抵常人之情苟非其所憚雖耳提面
命則亦不足發其良心何則非所素服素畏
故也今夫庶司之軄為衆所畏服者莫如風
憲誠因監涖扵彼或始上之日㑹所属而朂
之曰彼之官重者廷授次者省授又次則吏
部授大小雖殊無非國家臣子為人臣子姦
汙不法人孰汝容夫納賄營私所得甚少所
喪甚多與其事敗治汝曷若先事而教之為
愈㢤吾之此言雖曰薄汝實厚汝也雖若毒
汝實㤙汝也苟䏻如是諭之吾知退而必有
率徳攺行易凶悪為善良者矣且刑罰不足
致治教之而使不犯為治之道莫尚焉聖人
謂不教而殺謂之虐又聞治扵未然者易治
扵已然者難近年劉伯宣為浙西憲使䟽真
西山守令四箴播告所属且曰近年執憲者
惟知威人以刑而不知誨人以善嗚呼劉公
此言可謂仁人君子深得風憲之軆者矣
　　　詢訪苐三
今為政者徃徃以先入之言為主非彼狃徇
一偏盖由不通上下之情故也故通其情莫
如悉心詢訪小而一縣一州大而一郡一國
吏孰貪邪官孰㢘正何事病衆何政利民豪
横有無風俗厚薄既得其凡他日詳加綜覈
復驗以事其孰得而隱㢤苟㢘矣即優之禮
貌之薦舉之則善者勸矣苟貪矣雖極品之
貴即蔑之威拒之紏劾之則為悪者懲矣推
而至扵待士遇吏亦莫不然大抵一道之任
猶一家之務焉善為家者其子弟族属下逮
奴隷其情性良否皆所當知一或不及則将
甘為所弄而不悟乆必致是非顛倒以倿為
忠以貪為㢘以無䏻為有能政令不行而紀
綱替矣前軰有云為宰相不難一心正兩眼
明足矣烏呼彼長風憲者其責任之重亦豈
下夫宰相㢤若之何不以前軰之言為法
　　　按行苐四
将家云多筭勝少筭少筭勝無算不特用兵
為然雖涖官臨政亦莫不爾夫㢘司所涖之
䖏一方官吏皆惕然不自安其所不安者由
彼為惡日久恐人有以發而訟之一旦故也
彼既内隱其悪則必多方以求司官所親之
人而觧之夫司官所親者曰書吏焉曰奏差
焉曰緫領焉曰祗候焉夫為人弥縫私罪則
何求不得何請不随為司官者茍不深防預
備嚴為禁切萬一連己悔将何及若乃司官
㢘正猶或庶幾其或彼此胥貪弊将焉救扵
是乎有箕歛者有稇載者有篋笥充者有橐
槖盈者微至土地所宜靡不搜刮昔端州岀
佳硯包孝肅公岀判於彼及其代也徒手而
㱕李及知杭州絲餽縷謁不逮門由市白樂
天文集终身以為慊古人持身之㢘如此况
在風憲其所行州郡敢假分毫之物以自溷
㢤大抵憲長得人則司官不敢恣司官得人
則書吏不敢恣抑聞各道公讌司官書吏奏
差同堂而㘴喧譁咲謔上下不分所以致彼
操縦自如百無忌憚諺謂㢘訪司書吏之權
跡此觀之信匪虗語誠䏻設法以禁之盛威
以臨之小有所犯即随以鞭扑如此庶使精
銳消沮威福不張扵外矣凡初入風憲者不
可不知
　　　審録苐五
書曰庶獄庶慎又曰非侫折獄惟良折獄易
謂君子眀慎用刑而不留獄嗚呼于以見聖
人好生之心與天地䓁矣夫飢寒切身自非
深知義理之人不敢保其心之無他况蚩蚩
之氓為守牧者教飬之不至竆而為盗是豈
得巳㢤古人有以灼其然故為制也恒寛而
不亟促恒哀矝而不忿疾均之為盗也而有
長㓜踈戚之分均之為姦也而有夫亡夫在
之殊有疾則毉藥之疾革則釋梏入人而侍
之夫彼冥迷凶險之徒既麗扵理矣何足缀
意而古人為制如此者則其仁恕忠厚之情
可見矣昔歐陽公父治死囚之獄求其生而
不得則掩卷而嘆其言曰夫常求其生猶失
之死况丗常求其死㢤后之殘忍者一切不
務而惟威刑之尚謂其無茹冤而死者吾不
信也夫蒞官之法無他口威心善而已矣口
威則欲其事集心善則不欲輕易害物况久
繫之囚尤當示以慈祥召之稍前易其舊所
隷卒吏温以善色使自陳顛末情無所疑然
後參之以按若㩀按以求其情鮮有不誤人
者盖州縣無良吏所以不敢信其已具之文
毫釐或差生死攸繋故聖人謂與其殺不辜
寧失不經又曰功疑惟重罪疑惟輕論囚之
道盡扵此矣君子其慎諸
　　　薦舉苐六
夫士有公天下之心然後能舉天下之賢盖
天下之事非一人所能周知亦非一人所能
獨成必兼収博采治理可望焉故前軰謂報
國莫如薦賢真知要之言㢤今夫富者之扵
家有田焉必求良農使之耕有貨焉必求䏻
啇使之賈有牛羊焉必求善豢者使之牧何
則盖彼拳拳於治家故不得不求其人也况
受天下之寄任天下之責者乃不知求天下
才共治之豈其智之不若彼富者㢤由其為
國之心未甞如其為家之心之切故也於此
有人焉㢘而且幹雖有不共戴天之仇公論
之下亦不得而掩焉苟非其人雖骨肉之親
公論之下亦不得而私焉丗常謂風憲非親
不保非仇不彈又有身為憲佐風御史薦已
就陞者嗚呼委以黜陟百官之權授以儀表
百司之職乃不思報效惟假之以行已私人
則受其欺矣天地鬼神其受欺乎大抵求而
後舉不若不求而舉之為公識而後薦不若
采之輿議之為博夫已不求賢必使人之求
已者皆非也盖求則不必舉舉則不必識矣
故古人有聞而舉者有見而舉者有舉仇者
有舉親者有集為簿者有拜其剡者有書之
夹袋者雖其舉不一要極扵公當無私而已
扵戲誠如是則為相為風憲者安有臨事乏
才之嘆
　　　紏彈苐七
夫臺憲之職無内外逺迩之分凡有所知皆
得盡言以聞扵上雖在外􁰐知居中非人紏
而言之可也雖在内􁰐知外官者不法紏而
言之亦可也大率惟務盡公無私斯得之矣
夫人之仕也有貴近焉有踈逺焉貴近者不
少貸則位卑而罪微者不待劾而艾矣故前
軰謂豺狼當道安問狐狸亦此義也切甞謂
薦舉之軆則冝先小官紏彈之軆則冝先貴
官然又當審其素行為君子為小人如誠小
人雖有所長亦不必舉何則其平日不善者
多也况刑憲本以待小人君子之過􁰐不至
甚殆不宜輕易加之使數十年作飬之功掃
地扵一旦也盖人才難得全才為尤難得昔
趙清獻公在言路彈劾不避權貴亰師號為
鐵面御史甞欲朝廷别白君子小人其言曰
小人雖有小過當力排絶之後乃無患君子
不幸而有詿誤則當為國家保持愛護以全
其徳於戲趙公之言可謂深識逺慮真知大
軆之論矣故余表而出之以為當路者楷式
　　　奏對苐八
中外之官莫難扵風憲莫危扵風憲曷謂難
人所趋者不敢趋人所樂者不敢樂人所私
者不敢私所謂嶢嶢者易缺皦皦者易汙非
難而何曷謂危入焉與　天子爭是非出焉
與大臣辨可否至扵發人之姦貶人之爵奪
人之官甚則罪人扵死地一或不察反以為
辜則終身無所於訴非危而何然君子居其
官則思盡其軄所謂危且難者固有所不避
焉竭忠吐誠置死生禍福扵度外庶上不負
國下不負所學其或奏對於殿廷之上平心
易氣惟事之陳理誠直雖従容宛轉而亦直
理誠屈雖抗厲激切而亦屈夫悻悻其辝色
非惟有失事上之体而扵已扵事悉無所益
古之攀䦨断鞅曵裾軔輪者皆勢危事迫不
得已而為之茍事不至是殆不可執以為法
前軰謂忼慨殺身者易従容就義者難体此
而行則蔑有不従者矣
　　　臨難苐九
夫人臣而當國家言責之任刑辱之事不敢
必其無有要在順䖏靜伺以理勝之而已若
乃求哀乞憐惴讋无所已先撓矣何以自眀
夫盡已之職為國為民而得罪君子不以為
辱而以為榮雖縲紲之荆楚之斧鉞之庸何
愧㢤歴觀自古䖏禍患而不乱者三代而下
如子路之结纓冝僚之正色王景文之与客
弈碁劉禕之自書謝表魏元忠之聞赦不動
是皆有以真知義命所在非區區人力所得
而移也然士君子平昔所飬其情与僞扵焉
可以見之李斯臨刑父子相泣楊子雲被收
投閣㡬死王坦之與謝安齊名桓温来朝倒
執手板崔浩自比子房為辨史事聲嘶股栗
便溺不䏻隐此可見彼惟事名耳而扵聖賢
性命之學實未甞淂諸心也善乎韓文公之
言曰儒者之扵患難苟非其自取之其拒而
不受扵懐也若築河堤以障屋霤其容而消
之也若水之於海氷之扵夏日其玩而忘之
以文辭也若奏金石以破蟋蟀之鳴故君子
之學以眀理自信為貴
　　　全節苐十
人之有死猶晝之必夜暑之必寒古今常理
不足深訝苐為子死扵孝為臣死扵忠則其
為死也大身雖没而名不没焉太史公謂死
有重扵泰山有輕扵鴻毛非其義則不死所
謂重扵泰山者如其義則一切無所頋所謂
輕扵鴻毛也嗚呼夫人以眇焉之身倐耳之
年使之嵩華聳而星日掲者非莭義䏻尓耶
况人之貴賤夀夭天所素㝎而謂附此人則
得官違此人則失官言事則身危不言則身
无所患此丗俗無知者所見士君子豈以是
為取舎㢤然正直亦有時而被禍者君子以
為不幸奸邪亦有時而䝉福者君子以為幸
一以為幸一以為不幸則其是非榮辱不待
别而可知矣故莭義者天下之大閑臣子之
盛徳不蕩扵冨貴不蹙扵貧賤不揺扵威武
道之所在死生以之彼依阿淟涊枉已徇人
者所謂無関得喪徒缺雅道政使獲榮寵於
一時迨夫勢移事易其前日之榮電滅風休
漠無蹤跡其昭在人耳目者奸侫之名千古
猶一日其為辱也庸有既乎嗚呼寧為此而
死不為彼而生以是䖏心庶無愧於古人矣
廟堂忠告
(臣)張飬浩著
　　脩身第一
前軰謂仕䆠而至将相為人情之
所榮是不知榮也者辱之基也惟
善自脩者則能保其榮不善自脩
者適足速其辱所謂善自脩者何
㢘以律身忠以事上正以䖏事恭
慎以率百僚如是則令名随焉輿
論歸焉鬼神福焉雖𣣔辭其榮不
可得也所謂不善自脩者何徇私
忘公貪無紀極不戒覆車靡思報
國如是則惡名随焉衆毁歸焉鬼
神禍焉雖𣣔避其辱亦不可得也
扵戯身為宰相何善不可行何㓛
不可立顧廼為區區之利蠱惑而
妄行豈不深可惜㢤且自古居相
位者未聞死扵凍餓而死扵財扵
酒扵色扵逸樂者無代無之昔諸
葛孔明為丞相二十年無尺寸之
増扵家未甞憂其貧竟以勞扵王
事而卒至今其名之榮甞若世享
萬鍾而不絶者唐元載為相惟利
是嗜及其敗也籍没其家胡椒八
百斛　其名之穢常若䝉不㓗而
播臭無窮者嗚呼夫人以百年之
身天假以年不過八十九十姑以
八十為率計其得志不過三四十
年而已豈有三四十年之閒能食
胡椒八百斛之理古人謂利令人
智昬兹眀驗矣嗚呼凡為相者能
以諸葛孔眀為法唐之元載為戒
雖台鼎終身又何悔吝之有
　　用賢第二
天子之職莫重擇相宰相之職莫
重用賢然則何以知其賢詢諸人
則知之察其行則知之觀所舉則
知之夫為室而不衆工之資梓人
雖巧室不能成矣為國家而不衆
賢之集相臣雖才國不治矣彼為
相者誠能開誠布公廓焉無我巳
有不能舉能者而用之已有不知
舉知者而用之已有不敢言舉敢
言者而用之如是則彼之所能皆
我有矣必欲一身而兼衆人之事
雖大聖大賢有所不能夫粹白之
狐舉世無所有也然而有粹白之
裘者善取扵衆而已矣况大臣初
不貴乎事無不知第公正其心無
所􁀬疾則智者效謀勇者效力呫
呫以為才捷捷以為辯自衒自伐
則賢者必不樂為之用大拉人君
自伐則臣軄有所不行相臣自伐
則百執事之軄有所不行為人上
者操約以馭繁居静以制動以無
心而應天下之心則所令者従所
庸者勸茍知其賢而任之既任而
疑之而務勝之顧与不知不用自
任其才也奚異若然則體統失而
謟侫之小人至矣與小人䖏則天
下之事不論可知吁
　　重民第三
盖聞古之王者授版則拜切意萬
乗之尊為其民貶抑若是甞疑焉
而不取既而思之國之所以昌四
夷之所以靖朝廷之所以隆宗廟
社稷所以血食悠久者㣲民不䏻
爾也夫天以億兆之命託之君君
以億兆之命託之相是知相也者
為君乂民者也君也者為天為祖
宗保民者也天以是託我祖宗以
是託我敢不敬與敢不慎與􁰐受
其託而不䏻使之遂生安業乃従
而擾之虐之犬彘之草菅之則是
􁃸天而違祖宗之命以自戕其國
也而可乎彼為民者固不敢与校
然扵天之心扵祖宗之心其能無
所戚欤甞謂愛民者無過扵天無
過扵祖宗天生之難祖宗得之為
尤難王者知其如是凛凛焉未甞
不以民生為重聞其害則除之覩
其利則舉之牧守非其人則易置
之今夫鷹師圉人所掌者不過人
主服御之一物而人尚以内侍重
之刺史縣令乃為祖宗為國家牧
飬斯民者反視為不切而漫卑之
是愛民不如鷹犬重内侍不如受
祖宗國家一方生靈之寄者豈不
顛倒失體㢤大拉下之所以為惟
上是視在上者誠有重民之心而
天下不治者古今無有也
　　逺慮第四
天下之事知其已然不知其将然
者衆人也囙其已然而将然未然
􁃸而知之非深識逺慮者不䏻室
已㷊而徙薪舟已溺而市壷疾已
成而求艾雖殫力為之無及矣今
夫隆然之堤有容蟻之穴宜若無
所損然周扵識者必塞而實之慮
其乆而必底扵訌潰故也天下之
事皆能如是慮之尙何後患之有
㢤大抵自古國家之所以不治臣
子之所以不軌固非一朝一夕之
積良由今日以某事為小過而不
諫明日以某人爲小罪而不懲日
引月深不自知其禍亂之成也故
臣之扵君獻可替否而不敢萌一
毫姑息之心始以爲無傷卒至大
可傷始以爲不足慮卒至深可慮
惟君子爲能見微知著思患而預
防之扵飲宴則防流連扵田獵則
防荒縦扵營繕則防踰制扵貨財
則防損民扵爵賞則防僣及扵刑
法則防濫殺扵君子則防踈逺扵
小人則防玩狎扵聴覧則防容奸
扵征伐則防瀆武夫君之扵臣亦
有所當逺慮者雖愛而不錫以過
分之賞雖舊而不授以非㩀之官
雖親而不交以亵瀆之談盖尊卑
之分嚴則上下之體㝎上下之體
㝎則禍亂無自而生天下之事可
次第而治矣
　　調燮第五
人皆曰燮理隂陽為宰相事然舉
世苐䏻道其辭迄不知隂陽何術
可以燮理按書周官三公論道經
邦燮理隂陽盖周之三公即今宰
輔而漢丞相平亦曰宰相上佐天
子理隂陽順四時厥後又有灾異
免三公之制世俗所云盖本諸此
切甞即是以思宰相所以調燮者
非能旱焉而使之雨雨焉而使之
暘要不越盡人事以来天地之和
而已矣夫天之與人若判然而實
相表裏盖政事順則民心順民心
順則天地之氣順天地之氣順則
隂陽漎而序矣若廼怙势立威挟
權縦欲惡人異已謟侫是親扵所
言者不言扵所救者不救上下相
䝉惟務従命如此欲望民心順隂
陽之氣和難矣大抵天道之災祥
視民心之苦樂民心之苦樂視政
事之失得政事之失得視宰相之
賢与不賢昔丙吉舎死人問牛喘
自以為淂體殊不知天道􁃸順當
扵政事觀之固不在區區一牛之喘
與否也晉庾冰為相或謂天文錯
度冝盡消禦之道冰曰玄象豈吾
所側正當勤盡人事冰之此言可
謂蕳眀切要深得宰相之體者矣
􁰐政事脩整雖隂陽之和不應乃
天道之變也又何慊焉􁰐政事龎
焉棼焉而不理雖禎祥集而風雨
時若頋敢以為治乎嗚呼凡為相
者誠能以是求之則天人之理瞭
然矣
　　任怨第六
夫為人臣惟𣣔収名而不敢任怨
此不忠之尤者也居廟堂之上凡
有所為惟當揆之以義義茍不失
悠悠之言奚恤㢤今夫两軍之交
兵刃叢前而心誠報國者尚冐之
而不頋夫臨政之與臨敵其安危
利害相距霄壤此猶頋惜抑不知
扵萬死一生之際為何如昔范文
正公患諸路監司非人視選簿有
不可者輒茟勾之或謂一茟退一
人則是一家哭矣公曰一家哭其
如一路何嗚呼如是䖏心斯不負
宰相之軄矣大抵天下之事有易
有難有利有害難而有害者人多
辭避利而易行者人多忻然以為
殊不知官有長佐之分體有勞逸
之殊長者逸而佐者勞此天地之
大義也以朝廷言之君上逸而臣
下勞以一家言之父母逸而子弟
勞以一身言之頭目逸而手足勞
嗚呼人而知此者必不遺君父以
憂措其長扵衆怨之地矣近代為
執政者往往姑息好名一疾言厲
色不敢加扵人事或犯衆激使居
已之右者彂之嗚呼夫治家而使
父母任其勞為國家而使君長任
其怨尚得為忠孝乎㢤况有罪不
責有善不旌雖三代不能為治故
刑罰不患扵用直患乎用之而不
公昔威公奪伯氏駢邑三百没齒
而無怨言諸葛孔眀廢廖立而立
聞亮死輒泣下為宰相誠能公其
心如是則天下蔑有不服者矣
　　分謗第七
夫共署聮事一人努力而前則餘
者皆當輔相以成其志􁰐彼前我
却彼行我止動焉而不相随語焉
而不相應則事㓛之成者能幾此
古人所以有推車同舟之喻也其
或共舟以濟而一人溺焉則凡在
舟者無論䟽戚所冝并力以救之
此賢不肖之所共知也况同為臣
子同受天下國家之寄者可㘴視
一人被禍而不恤㢤使其爲一己
之私自貽伊戚固無足恤其或知
無不言言無不盡公家之務一以
大公至正䖏之彼非爲己爲家而
得罪則凡同官者安淂不挺身而
前与之共難也㢤大抵一人不幸
而得罪爲長者若曰此我之罪爲
貳者亦曰此我之罪使闔堂之人
皆争引為已罪則彼獲罪者雖不
能釋亦必不至扵重論矣古之敢
扵諌争者其遇不見聴納至謂與
其殺此人不若殺臣尚為如此求
解其肻㘴視同官冤抑而不省㢤
嗚呼使分謗引咎之事為宰相者
誠能力行扵今将見士大夫之名
莭愈厲民間之薄俗可敦而國家
他日亦不患其無仗義死莭之士
矣一事之行所繫如此孰謂任怨
分謗為宰相細行㢤
　　應變苐八
事機之彂有常有變常者中人䖏
之而有餘變者雖上智亦有所不
足樽爼之下䘚然而報兵遽然而
聞寇則當詳其虗實度其􁃸順殆
不可一聞其言輒倉皇上變徵彂
百出未見敵而先自撓也且事固
有聲虗以釣實乗間以拘利傳微
為巨以無形為有形疑似之間不
可不察若夫國有大奸境有大敵
彼既非常而吾則以非常之計備
之若乃泥文守經終見動輙有礙
而事亦無所濟矣故古人遇此權
以濟才随冝應變如丸轉扵盤而
不出扵盤如水委曲赴海而不悖
扵海王啇聞大水之言君臣皆驚
而啇獨必其無事桓温将移晉祚
聲誅王謝而謝安雍容談咲以折
其鋒囬紇吐蕃合兵涇陽郭子儀
單騎以往喻盖宰相者非常之任
也居非常之任獨不能為非常之
事可乎故前輩謂鎮㝎大事非至
公血誠不能或死或生舉置度外
嗚呼世常以大臣國家柱石者其
謂茲與
　　獻納第九
人臣之納言扵君也事未然而言
之則十従八九無事則游畋般樂
日相親比一旦有所不可乃左遮
右挽極其力以救之殆未見其濟
者政使或允亦必出扵勉强而非
其本心若夫善扵納言者則不然
或囙進見或因講讀或囙燕居先
事陳說如是則國安如是則國危
如是則為聖君如是則為暴主或
引古昔或援祖宗必使之心悟神
㑹表裏聳然乃可陳善而無扞格
之患昔孟子三見齊王而不言事
曰我先攻其邪心大臣事君職當
如此古人甚至有難扵自言者往
往㫄召耆年宿徳置諸左右使人
君有所畏憚而不敢恣則其為慮
亦深遠矣雖然臣之扵君也入則
懇懇以盡忠出則謙謙以自悔凡
所白扵上者不可洩扵外而伐諸
人善則歸君過則㱕已其若是者
非𣣔逺嫌避旤大臣之體所當然
也坤之六二含章可貞盖亦此意
甞見近代執政有所建白呶呶焉
惟恐人之不知䘚至䜛譛乗之中
途見棄易大係所謂君不宻則失
臣臣不宻則失身諒㢤
　　退休第十
愽施兼善士君子通願也然有志
而無才則不能有才而無位則不
能有位而不見知扵上則不能見
知矣而小人間之則不能嗚呼此
士夫所以出而用丗之難也上焉
恥其君不及堯舜下焉思一夫不
被其澤若已推而納諸溝中丗俗
所樂若聲色若宫室若􁦵異車服
之奉一皆無有其所有者自頂至
踵天下國家之憂而已為君上者
誠能亮其如是之懐凢有所言優
容喜納猶或庶幾其或疑其奪權
違已賣直售名将見舉動皆愆而
身死無所矣所以自古忠直為國
者阿容侫詐惟已之為者多此無
他盖由為已則有福而無旤為國
牧民忠告　卷下
　　　　　　齊東野　人　張養浩
　愼獄第六(凢十條)
　　存恕
人之良孰願爲盗也由長民者失於教養凍
餒之極遂至於此要非其得已也甞潜体其
然使父飢母寒妻子愠見徴負旁午疹疫交
攻萬死一生朝不逮暮於斯時也見利而不
囬者能幾何人其或因而攘竊不原其情輙
置諸理嬰笞関木彼固無辭然百需叢身孰
明其不獲巳哉古人謂上失其道民散乆矣
如得其情則哀矜而勿喜嗚呼人能以是論
囚雖欲慘酷亦必有所不忍矣
　　獄詰其𥘉
獄問𥘉情人之常言也蓋獄之𥘉發犯者不
暇藻飾問者不暇鍜錬其情必眞而易見威
以臨之虚心以詰之十得七八矣少萌姑息
則其勞將有百倍厥𥘉者故片言折獄聖人
惟與乎子路其難可知矣
　　詳讞
在獄之囚吏案雖成猶當詳讞也若酷吏鍜
錬而成者雖讞之囚不敢異辭焉須盡辟吏
卒和顔易氣開誠心以感之或令忠厚獄卒
欵曲以其情問之如得其冤立爲辨白不可
徒拘閡吏文也噫姦吏舞文何所不至哉
　　視屍
故事承檢屍之牒則劃時而行重人命也其
或行焉而後時時焉而不親蒞親焉而不精
詳罪皆不輕也其檢之之式又當徧者筮仕
者不可以不知
　　囚糧
天地之德曰好生
聖元體之以有天下諸在縲紲無家者皆給
之粮惟縣獄不給也意者縣非待報之官府
故令畧詰其然而上之州比見爲州者往往
爲吏之所欺吹求不受以致瘐死於縣獄夫
罪不至死而以已私繆殺之不仁甚矣爲州
若府者尚深戒之
　　巡警
詰盗非難而警盗爲難警盗非難而使民不
爲盗尤難蓋天下之事先其幾爲之則有餘
後其幾爲之則艱苦而無益夫盗之發也恒
岀不虞知者防於未然其防之之術則在廣
耳目嚴巡邏戒飲博幾游聚或旬或月即命
尉行境以恐懼之夫盗猶鼠也尉猶捕鼠之
狸也勤於岀鼠必伏而不動狸怠出則鼠必
興矣彼爲尉者與其勞於已然孰若警於未
發之爲愈若夫使民不爲盗則又在於勤本
以致富勤斯富富斯禮義生禮義生雖駈之
使竊亦必不肯爲之矣故管子謂倉廪實而
知禮節衣食足而知榮辱諒哉
　　按視
獄庭時當一至也不惟有以安衆囚之心亦
使司獄卒吏輩知所警畏而無飲博喧嘩逸
而反獄者是亦先事防之之㣲意也倉庫同
　　哀矜
亡友段伯英甞尹鉅野民有犯法受刑者每
爲泣下或以爲過余聞之私自語曰人必有
是心然後可以語王政且獨不聞古人亦有
禁人於獄而不家寢者乎要皆良心之所發
非過也
　　非縱囚
古人縱囚省親如期還獄者甚多要不可以
爲法也夫法者天子之所有而民或犯之是
犯天子之法也而彼乃與期而縱之是不幾
於弄天子之法以掠美市恩於下者乎然出
於朝廷則可出於一已之私則不可
　　自責
教民不至則犯禁者多養民無術則病飢者
衆爲守與牧而使其至此獨歸咎於民難矣
哉
　救荒第七(凢九條)
　　捕蝗
故事蝗生境内必馳聞於上少淹頃刻所坐
不輕然長民者亦須相其小大多寡爲害輕
重若遽然以聞蒞其上者群集族赴供張徴
索一境騷然其害反甚於蝗者其或勢㣲種
穉則當亟率衆力以圖之不必因細虞以來
大難於民也故凢居官必先敢於負荷而後
可以有爲
　　多方救賑
天所卑人富與貴者非欲其自𥙿蓋將使推
所有以濟人之不及也飢者食之寒者衣之
斯不負天卑之富矣直者舉之枉者錯之斯
不負天卑之貴矣然富貴而能若是者其恵
在人而善則在已名爲惠人實自惠也故古
之有民社者或不幸而值㐫荒夭扎之變視
其輕重必有術以處之或私帑之分或公廪
之發或託之工役或假以山澤或已負蠲征
募糴勸糶或聽民收其遺稚或命醫療其疹
疾凡可以拯其生者靡㣲不至蓋古人視民
如子天下未有子在難而父母坐視不救之
理也嗚呼凡牧民者其以古之人爲法庻無
彼我之間哉
　　預備
灾異之生常岀於人之所不意誠素有其備
雖甚灾不足爲憂也今州郡多無委積雖有
之而在上者封錮甚嚴不測有虞茫無所措
手此厥今牧民者之通患也然今所謂祗應
之錢者山州僻縣未甞有之而使客往還率
無枵腹而過者意必有以規畫也至於備荒
之儲獨未有及焉者豈以治平之時何遽有
此所以因仍嵗月幸滿而去不復爲民逺慮
耶甞聞近代爲縣者教民種蔓菁搗其根以
爲餅大者三四斤乾而儲之後值㐫年蒸以
食飢民味甘且美頼以全活者甚衆夫古人
慮民之逺也如此其肯苟且幸代而不爲民
預備哉
　　均賦
故事民之稅賦三年則第其貧富而均平之
或好名未及而先爲或避謗踰期而不爲皆
非也如期行之民受賜不淺矣
　　祈禱
凢有祈禱不必勞衆齋居三日以思已愆民
有冤歟己有贓歟政事有未善歟報國之心
有未誠歟無則如儀行事有則必俟追攺而
後禱焉夫動天地感鬼神非至誠不可纎毫
之慝未除則彼此邈然矣
　　不可奴妾流民
甞見一顯官於㐫年市所部民子女殆數十
餘人美且壯者皆奴妾之餘將賂時要以希
恩寵也僕聞而顰蹙曰使其困憊吾治巳得
罪矣又不能救而反奴妾之不大獲罪於法
耶故感而書之以戒後來者
　　救焚
民或失火則伐鼓集衆親蒞以救之惻隠之
心人所共有誠能鼓舞以作其氣雖仇人亦
將焦頭爛額而相趨患難矣
　　尙德
反風㓕火虎渡河蝗不入境全境之水囬流
此在長民者之德何如爾殆不可皆謂之偶
然也
　　上災異
災異之事則不可不聞祥瑞雖不上可也
　事長第八(凢五條)
　　各守涯分
尊卑之分定則家無逆子國無叛臣夫國之
所以亡家之所以敗皆由卑不有尊而尊不
能制卑之所致也考諸歴代厥監甚明今夫
上而朝廷下而郡邑其設官也有長焉有貳
焉有幕属焉有胥吏焉各安其分而事其事
天下安有不治者哉惟其小智自私乖同夤
之義無恊恭之誠衷旣不和則所見必有不
同者或長官不知待佐貳之禮也或佐貳闇
於事長官之道也少見辝色則彼此胥失矣
若夫事例應爾而所見或不同居下者當誠
其意婉其辝卑其容体以開其上若由未允
則俟其退而語之家人非木石無不囬之理
其或居下者有所不可爲長者亦當如是曉
之也稍有所挾雖面強從退而必有不堪者
日引月深終於洩露人見其乖忤也䜛譛之
言乘之而入乆則訟必興而政事隳矣爲一
時之忿使同僚之心離闔境之民不得治則
其人之褊淺可知矣古人有言必有忍乃其
有濟又曰欲成大事必須少忍又曰忍爲衆
妙之門㫖哉
　　寧人負我
寧人負我無我負人此待巳之道也天下之
善不必已出此待人之道也能行斯二者於
道其庶幾乎
　　處患難
凡在官者當知榮與辱相倚伏得與失相勝
負成與敗相循環古今未有榮而無辱得而
無失成而無敗之理也雖天地之運隂陽之
化物理人事莫不皆然䖏之不以道則纎毫
之寵必揺而一唾之辱必剉矣故君子於外
物重輕皆所不恤顧其在我者何如爾使其
有可辱雖不加譴而君子恒以爲不足使其
無可辱雖置之死地而君子恒以爲有餘歴
觀自昔大聖大賢不幸横罹禍患恬然不易
其素者灼乎此而巳矣茍惟能䖏榮而不能
處辱惟能安順境而逆境則不能一朝居欲
望其臨政有餘爲難矣嗚呼善觀人者其於
此焉察之
　　分謗
是非毁譽自古爲政所不能無者是則歸人
非則歸已聞譽則歸人聞毁則歸已無長無
貳䖏之皆當如是也前軰云㤙欲已出怨
將誰歸嗚呼此真博大君子之言也
　　以禮下人
夫能下人者其志必髙其所至必逺昔某郡
有新守𥚹驁大不禮其下常令掾属羅拜於
庭下有一賢掾初以疾在告疾愈當庭參
是日偶大雨守命張傘布茅於庭下使掾
拜焉掾恬然不動容興伏惟謹識者知其
他日必爲宰相也後果然
　　不可以律已之律律人
同官有過不至害政宜爲包容大抵律已
當嚴待人當恕必欲人人同已天下必無是理
也
　受代第九
　　　郊迎新代
聞代者來則避所居而郊迎之不可以其代
已也而疾之而薄之而不以舊政告之也大
抵天下之善在彼猶在此勸人爲善即已之
爲善也詎可惟許已爲善而不願他人爲善
哉
　　克終
爲政者不難於始而難於克終也𥘉焉則銳
中焉則緩末焉則廢者人之情也愼終如始
故君子稱焉
　　不競
甞見丗之交代者多有所争要皆舊官不廣
之所致或據其居而不徙或專其田而不分
或匿其公物不盡以相授使新者懐不平而
無所訴甚非士君子善後之道也夫利之與
義勢不並處義親則利䟽利近則義逺况爲
民師帥而專務於利其聚怨納侮視市井小
人不若也故君子之從政也寧公而貧不私
而富寜讓而損已不競而損人
　　不可自鬻
代之未至也風民立石以頌德結綺門以祖
行鳩錢帛以佐路費建生祠以圖不朽之名
皆非士君子之事也蓋爲善不求人知者爲
上知而不自有其善者次之呶呶焉自媒自
鬻惟崇虚譽者風斯在下矣
　　告以舊政
近代東原吴曼慶爲某所憲長旣代諄諄新
上者曰某事有少許未完某獄已具而未决
某按有如是可疑某人有許能可用一部之
政毫分縷析惟恐其不知知之惟恐其不盡
嗚呼今之仕者方其在職尚不肯用心况已
代去而敢責其如是哉
　　完歸
其在政也民被德澤訟清盗息豪強消沮同
僚恱服則去之之日雖弊車羸馬行橐蕭然
其樂有不翅萬金獲而千駟受者前輩由外
官而至執政者論濟人之功皆自以爲不及
爲縣逺甚嗚呼有志及物者其勿薄州縣而
不屑爲也
　閑居第十(凢五條)
　　輕去就
士之仕也有其任斯有其責有其責斯有其
憂任一縣之責者則憂一縣任一州之責者
則憂一州任一路之責天下之責者則以一
路與天下爲憂也蓋任重則責重責重則憂
深古之人所以三揖而進一揖而退者有以
也雖堯舜禹湯文武之爲君臯䕫稷契伊傳
周召之爲臣固未甞不憂其責而以位爲樂
也若以位爲樂者苟其位者也嗚呼大聖大
賢宜不難於其所任猶且不自暇逸如此吾
才逺不逮聖賢顧可樂其位而重其去也哉
　　致政
古人以休官致政爲釋重負而脫覊囚切甞
思之誠有是理方其仕也嚴出入而慎起居
一嚬一笑亦不敢以輕假人蓋一身而爲衆
師表少踰規矩謗議四聞譬之特行於高屋
之上自頂至踵在下者無不見之也一朝代
至完身而去詎止如釋重負脫覊囚而已哉
甞見仕而休居者往往不喜或命子姪或託
朋友市奸搆訟靡政不及小有所違則曰去
官同見任使新上者法格令㢮拒納惟谷甚
而撓沮排觝爲狀百端細民無知亦從而靡
設使已政之𥘉人以是荐擾當若何推心體
之必自知其可惡矣
　　進退皆有爲
進則安居以行其志退則安居以脩其所未
能則是進亦有爲退亦有爲也近丗士大夫
惟狃於進退則惽然無所猷爲甚而茹愧懐
慙蹙縮不敢一岀户夫軒冕古人以爲儻來
之物也其有也何所加其無也何所損不思
良貴在我惟假於物以爲重輕焉則其人品
之卑下不待論而可知矣
　　以義處命
丗俗以窮逹進退皆本夫命謂命之窮者雖
竭蹶求進而亦窮命之逹者雖逺逝深藏而
亦不能退此星翁術士之常談非君子所尚
也君子則以義處命而不倚命以害義可以
進則進可以退則退吾不謂命也樂則行之
憂則違之吾豈謂命哉彼淪胥富貴利逹之
境而不能岀者則往往託命以自誣宜乎接
武禍機而卒不能悟悲夫
　　求進於已
士當求進於已而不可求進於人也所謂求
進於已者道業學術之精是已所謂求進於
人者富貴利逹之榮是已蓋富貴利逹在天
而不可求道業學術在我而不可不求也况
古之人不以富貴利逹爲心也其所以從仕
者宜假此以行道也道不行而富貴利逹者
古人以爲恥而不以爲榮嗚呼非誠有致君
澤民之心者其孰能與於此
　　風節
名節之於人不金幣而富不軒冕而貴士無
名節猶女不貞則何暴不從何炎不附雖有
他美亦不足贖也故前輩謂爵禄易得名節
難保爵禄或失有時而再來名節一虧終身
不復矣嗚呼士而居閑者能以此言銘其心
庶不易所守而趨勢要哉　卷下
