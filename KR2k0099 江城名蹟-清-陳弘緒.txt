#+TITLE: 江城名蹟-清-陳弘緒
#+DATE: 2016-06-11 12:22:13
#+SOURCE: github.com/kanripo/KR2k0099 master 928cf59b                
欽定四庫全書　　　　　史部十一
　江城名蹟　　　　　　　地理類七(古蹟之屬/)
　　提要
　　　　(臣/)等謹案江城名蹟四巻
　　　國朝陳宏緒撰宏緒字士業新建人明末以薦
　　　　授晉州知州時劉宇亮以閣臣督師欲移兵
　　　　入晉州宏緒扼不納坐謫為湖州府經厯鼎
　　　　革後終于家是書以江西省㑹為南昌新建
　　　　二縣地因攷其名蹟以城之内外為限凡去
　　　　城逺者則不及多詳于樓觀祠宇梵刹園亭
　　　　之類巻上為攷古巻下為證今自序謂古與
　　　　今不以時代為斷而一以興廢存亡為斷葢
　　　　事皆目厯非徒按籍而發也宏緒文章淹雅
　　　　在明末號能復古故作是書序次頗有條理
　　　　考證亦多精核惟喜載雜事多近小説且多
　　　　曼衍旁渉如天寧寺條下載寺僧淫䙝之類
　　　　頗乖大雅亦非地志之體是則體例未嚴不
　　　　免為白璧之瑕矣乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
江城名蹟自序
名蹟記記江城内外之名跡也城之為門者十有二今
僅存其七其四𨽻南邑其三𨽻新邑新邑濵章江渡江
而西則漸遠於城矣南邑地皆平野帶郭之闤闠頗盛
民居盡而阡陌林莽出則又漸遠於城矣遠於城者槩
不記記固以城之内外為限也吾郡之名蹟夥矣而僅
以城内外限者何也城内外吾之所日涉而遠於城者
非吾所日涉也非吾所日涉者猶吾父母之邦之名跡
也而顧可略之乎緩急之異也吾日接四方賔客問我
以遠於城之名蹟而吾茫然孰與夫問我以城内外而
吾茫然者之可耻也故曰緩急之異也且夫城内外名
蹟非獨吾日涉之亦四方賔客之所日涉也其問我也
必先乎城内外而後徐及乎遠於城者其徐及之吾亦
可以徐及之也析為上下二巻者何也兹則古今之異
也薛道衡之所豔王勃之所稱杜牧之之所揚詡倐忽
而歸於灰飛烟滅薛與王與杜之所未及見而待吾軰
為之薛與王與杜者亦倐忽強半而歸於灰飛烟滅其
不能遽議汶陽之復者於是題之曰攷古其幸而尚在
與新搆者於是題之曰證今古與今不以時代為斷而
一以興廢存亡為斷焉此上下巻之所由析也嗚呼吾
愧非道衡也愧非勃也牧也然而百年有盡之軀則有
時而古矣古則人恕而存之恕而存之又安問其為道
衡為勃為牧哉而又安問其不恕者哉石莊居士陳宏
緒題
欽定四庫全書
　江城名蹟巻一
　　　　　　　　　　　　　新建陳宏緒撰
　　考古(一/)
名勝志云漢郡城周十里八十四步開六門南曰南門
　松陽門西曰臯門昌門東北二門各以方隅為名晉
　咸安中豫章太守范寗更闢東北西南二門唐初築
　城西南隅四分之一即今府治所也垂拱元年洪州
　都督李景嘉增築之凡八門題額俱吏部侍郎越州
　徐浩書元和四年刺史韋丹更築城東北隅於是廣
　比漢城倍之宋洪州城又倍之紹興六年李綱來帥
　是邦始截其東北隅入三里許開十二門
松陽門　續博物志云豫章城南曰松陽門門内有樟
　髙七丈五尺大二十五圍垂䕃數畝漢官儀曰豫章
　郡樹生庭中因以為名豫章記云松陽門内有大梓
　樹大四十五圍舉樹盡枯死永嘉中一旦忽更榮茂
　大興中元皇帝果繼大業庾仲初揚都賦所云瘣木
　薈於豫章郭璞南郊賦云弊梓櫂秀於祖邑宣帝祖
　為豫章太守故云祖邑也按樟與梓皆在松陽門内
　或一事而誤傳或真有此兩種俱不可考而豫章以
　樹得名則漢官儀之言為得其實耳
南浦亭　豫章記南浦亭在橋步門外往來艤舟之所
　復齋漫録云豫章有南浦亭前軰賦詩多以江淹送
　君南浦傷如之何為始余觀楚詞云子交手兮東行
　送美人兮南浦乃知江淹取此也　文天祥詩半生
　幾度此登臨流落如今雪滿簮南浦不知春巳晚山
　山但覺日初隂誰憐龜鶴千年語空負鵬鷗萬里心
　無限故人簾外雨夜深如有廣陵音
避暑樓　城東南敵樓也武陽公韋丹所創貞元十四
　年觀察使李巽闢而新之夏日常同僚屬賔客宴
　㑹於此南昌副使符載為之頌
雙門　豫章記云郡墻東南雙門呉太守維揚府君張
　俊宇子彦所造　按呉建衡二年孫皓左夫人王氏
　卒皓哀念過甚數月不出民皆訛言皓死章安侯孫
　奮當立奮母仲姬墓在豫章豫章太守張俊疑其或
　然掃除墳塋皓聞之車裂俊夷三族時豫章吏十人
　乞代俊死皓不聴事見呉志
鳴鑾路　南唐中主李璟建都時御道邑人王仲序詩
　云長衢通輦路宛馬競紛紜帝子凌風去鸞聲盡日
　聞雜花迎隊繞御柳看行分千載宸遊地臨歧惜别
　君予與諸公作江城懐古詩亦有此題今朱邸荆榛
　誰問偏霸荒凉故蹟哉　李主謀遷都洪州諭羣臣
　曰建康與敵境隔江而巳又在下流敵兵若至閉門
　自守借使外諸侯能救國難即為劉裕陳霸先爾今
　吾徙豫章據上流而制根本上䇿焉羣臣多不欲惟
　樞宻使唐鎬贊成之遂升洪州為南昌建南都建隆
　三年春以世子從嘉監國國主如南都所過慰勞守
　宰存問髙年疾苦㑹齊王景逹於廬山歴覽勝境與
　從臣譚宴浹日而去至南都苦豫章迫隘宫府營署
　皆不能容羣臣日夜思歸國主悔怒唐鎬慙懼發瘍
　卒六月國主殂於南都年六十有四在位十有九年
　廟號元宗　徐鉉曰國主少有至性仍懐髙世之量
　始出閣即命於廬山瀑布前搆書齋為他日終焉之
　計及迫於紹襲遂捨為開元精舍常患民間侈靡第
　宅衣服咸為節制驅惰遊之人率歸農業及大漸之
　際羣鶴翔於空雙龍據殿屋遂奄然而死聞者莫不
　痛悼　璟割江南後金陵對岸即為敵境因遷都豫
　章舟車之盛旌旗絡繹凡數千里有司儀衛洎禁校
　帑藏不絶者竟一載每比顧忽不樂澄心堂承㫖秦
　裕臧徴利引屏風障之嘗吟詩云靈槎思浩𣺌老鶴
　憶崆峒
長春殿　南唐李主所建李主寢疾其中不復進膳日
　惟啖蔗漿咀藕華疾革遺令留塟西山累土數尺為
　墳且曰違吾言非忠臣孝子迨李主殂其子煜不忍
　從遺令迎䘮塟於金陵
洪州　在南宋時因隆祐太后曾至其地亦稱東朝髙
　宗紹興二年閏四月勅朕嚮巡狩於南國以豫章為
　東朝云云是其證也又宋制天子即位嘗領州縣自
　防禦州而下皆升軍名節鎮州則建為府孝宗在潜
　藩曾領鎮南軍節度使故洪州遂升為隆興府實亦
　相沿舊章如是但用年號為異耳
寜王府　即今察院官署正徳末以宸濠謀逆遂廢始
　封寜獻王諱權髙皇帝十六子生而神姿朗秀白晳
　美鬚髯始能言自稱大明竒士好學博古諸書無所
　不覽洪武中冊封大寧文皇帝踐阼改封南昌所居
　宫庭無丹彩之飾覆殿瓴甋不請琉璃構精廬一區
　蒔花藝竹鼓琴著書其間晚節益慕冲舉自號臞仙
　建生墳緱嶺之上數往遊焉所著通鑑博論一巻漢
　唐秘史二巻史類一巻文譜八巻詩譜一巻神隱肘
　後神樞各二巻夀域神方四巻活人心二卷太古遺
　音二巻異域志一巻遐齡洞天志二巻運化𤣥樞琴
　阮啟䝉各一巻乾坤生意神竒秘傳譜各三巻采芝
　吟四巻其他注纂數十種經子九流星厯醫卜黄冶
　諸術皆具古今著述之富無逾王者又作家訓六篇
　寜國儀軌七十四章　寜靖王女安福郡主能屬文
　尤長於詩配孔景文亦善吟居常聫章賡和積成巻
　帙主號桂華軒有桂華軒集四巻五七言詩一百七
　十餘首聫句三之一新喻胡憲副榮云予觀集中夏
　景詩炎炎赤日景偏長宫院無風亦自凉安得片雲
　彌太宇清隂幕幕徧遐方與唐詩緑樹碧簷相掩映
　無人知道外邊寒者異趣矣主尤善草法今集中數
　幅筆勢遒俊無花骨欹斜之態
陽春書院　寜庶人宸濠建以祀髙禖祈嗣廣求詩文
　揄揚每士子秋㨗設宴邀請人各一律得一聫云光
　聫滕閣文章煥春透徐亭草朩香宸濠嘉賞刻榜懸
　之標為絶唱
建安王府　在髙士橋東建安簡定王之宫殿也簡定
　王諱覲鋉寜靖王之第四子再世而傳莊定王宸潚
　三世而傳昭靖王拱榐四世而傳康懿王多㸅五世
　而傳王謀壠壠號豈軒能詞翰而躭禪學至六世而
　遂遭鼎革國除其府第傍有園可數畝頗饒古朩竒
　石　鄭仲䕫偶記云建安王半隱園有古池深丈許
　中有石砌一方堆若古墓然内時作金鼓聲
樂安王府　在永和門内寜惠王第三子昭定王奠壘
　肇封於此昭定子鎮國將軍覲□先卒孫宸湔嗣封
　覲□追謚温隱王宸湔謚靖莊王靖莊子端簡王栱
　欏號眠雲以文雅才辨著稱善繪菊石嘉靖四十年
　端簡子多焿嗣王爵再傳而賦黍離所謂兎園雁池
　鶴洲鳬渚盡蕩為牧馬之塲過者哀之
舊澹臺祠　在總持寺左祀魯武城澹臺子羽祠額曰
　友教堂宋轉運副使程大昌剏建并撰祠記堂背即
　澹臺子羽墓按吾郡碑文之佳者王勃滕王閣序韓
　昌黎重修滕王閣記曾鞏徐孺子祠堂記與此記四
　篇而已而大昌之記世罕傳誦備載於此記曰豫章
　總持寺之東有澹臺子羽墓本圖經所傳為信也司
　馬遷記子羽從弟子三百人南遊至江班固又言子
　羽居楚友教士大夫豫章在春秋為楚則子羽宜有
　墓然京相鏜記子羽泰山南武城縣人也有塜水經
　陳留裘氏鄉又有子羽塚是一子羽也而稽之圖記
　其墓三出矣酈氏雖知泰山陳留必有一悞顧不敢
　堅决以為孰是則豫章圖經其得獨為信哉且子羽
　名施後世自子游之宰武城始以予所聞世盖有西
　武城也左馮翊清河定襄皆以名縣而清河時曰東
　武城者以其與定襄皆𨽻趙且定襄在西故也若子
　游之所宰其實魯邑而東武城者魯之北也故漢儒
　又加南以别之史遷之傳曾參曰南武城人者剙加
　也論語無此也子羽傳正次曾子遷務省文故叙其
　里邑止曰武城至京氏則指其墓在南武城縣明其
　為魯也夫子嘗欲適趙及河而返曰洋洋乎丘之不
　濟此命也韓愈亦曰孔子西行不到秦是秦趙之地
　皆未始經行也語曰子之武城聞絃歌之聲是絃歌
　云者於南武城乎聞之豈其秦趙與東武城有絃歌
　臺遷志遂定著以為子游所宰之邑則悞矣夫聖賢
　遺跡衆矣詢考二事其真偽固已相半其可勝辨哉
　雖然予於其偽也而有喜焉受之鹿臺魋之石槨遍
　四海無復出者荆山歴山首陽則不一其地後世去
　古聖賢絶遠既無所事畏亦豈其有諛而争獵以自
　夸耀乎是有一事而彼此互相同者此其意不甚可
　喜也哉嗚呼其可以使人慕向如此無乃古聖賢之
　澤久而不冺也與其亦民之秉彞者殆無古今故好是
　懿徳也與則其偽也乃其所以為可尚也况今之疑
　未必非昔之信者與淳熙元年予將江西漕過子羽
　墓嘆曰楚在春秋士能讀墳典邱索巳博矣其後屈
　宋遂為儒宗非友教遺澤歟其尊鄉固宜遂築堂祠
　之命曰友教
徐髙士祠　在東湖南小洲上即舊孺子臺也一云孺
　子亭南唐時重建範土為像儼漢代衣冠徐鉉記云
　前臨康荘傍眺城闕平湖千畝凝碧於其下西山萬
　疊倒影於其中依然懸榻之塲想見致芻之况誦此
　語光景如昨曾南豐為太守即故處結茅為堂祠以
　中牢詳見南豐祀記　晉陶潜集聖賢羣輔録得漢
　五處士以豫章徐孺子為首　朱仲晦詩孺子髙風
　何處尋東湖臺觀水雲深生芻一束人如玉此日凄
　凉萬古心　宋趙師秀詩欲識髙眠處滄江景切隣
　巳知難即鹿惟有獨潜鱗萍長過荷葉藤深失樹身
　閒思昔㣲子猶自得稱仁　宋郭祥正詩東湖入望
　晚波平蒲葉圓荷各自青不用更尋徐孺宅編茅搘
　竹一碑亭　宋黄廷堅詩喬朩幽人三畝宅生芻一
　束有誰論藤蘿得意干雲日蕭鼓無心進酒樽白屋
　可能無孺子黄堂不是欠陳蕃古人冷淡今人笑湖
　水年年到舊痕　洪武中寜波許方知南昌府夢一
　儒者曰吾廬冒風雨久矣冀太守修之及見徐孺子
　像儼如所夣遂葺其亭以延香火許因此一事獲載
　通志名宦傳　新祠即宋環波亭故址明洪武七年
　知府許方剙建永樂間巡撫御史張庸重構萬厯間
　知府盧廷選於湖中四周叠石環䕶祠基崇禎初年
　推官李嗣京以子徐𦙍門人張超配享今俱燬於兵
　此祠何可不亟議汶陽之復也
武陽郡公祠　在章外祀唐觀察使韋丹唐大中三年
　詔尚書司勲員外郎杜牧撰碑銘丹功徳碑在大悲
　寺覆以石亭後丹子宙復為觀察使奏置祠於寺左
　復奏置田以供香火今乃有寺而無祠自應議復
武陽郡公新祠　在三橋東巷内初正統元年按察使
　石璞奏許旌陽韋觀察俱有功徳於江西請列祀典
　從之韋祠居鐵柱宫内之傍有胡儼撰許韋二公功
　徳碑成化五年知府王詔移建于此萬厯中布政使
　陸長庚重修以武陽公之子觀察使宙配享顔其堂
　曰奕世累仁　武陽以元和二年拜洪州觀察使洪
　俗比屋皆茅竹結構民苦火災公始至計口取俸除
　去冗事取公私錢教人陶瓦不二歲凡為瓦屋萬四
　千間樓四千二百間又洪地卑薄苦水潦公𣲖湖入
　江為斗門節其暴溢作長堤一十二里以捍江漲復
　憂民之病旱也則鑿陂塘五百九十有八灌膏腴畝
　萬二千有餘頃江西民得免水火而樂耕稼安其生
　業皆出公賜至今歌詠不忘焉　按吾郡當太平時
　秩祀相望士子絃誦其中者踵趾錯然旌忠祠正學
　書院與武陽祠尤盛諸祠既廢遠近負笈而來無復
　弛擔之處城内外遂絶不聞咿唔聲但啼鵂鶹而竄
　鼪鼯而巳未知何日復覩文明之象也　明熊大司
　馬明遇詩觀察唐朝使甘棠召伯亭河堤堅保障瓦
　屋教陶型古壁猶生白遺文可殺青峩峩冠冕像章
　貢表精靈(又/)古祠隣曲巷髙樹望茫然祝典春秋舉
　聲名父老傳香臺供木豆虗院甃花磚請看東湖水
　津橋裊瑞烟
大忠祠　在四道後街祀宋忠臣岳飛文天祥謝枋得
　飛平馬進於洪州授江西制置使天祥以同都督出
　兵江西枋得為江西招諭使　按安撫制置使李忠
　定公綱江西時遭金人殘破之後綱措置悉中機宜
　如賑濟饑民招填軍額建置營房修築城池招捕盗
　賊繕治器甲增修官府剙盖倉庫皆於咄嗟之頃不
　擾而辦其區畫至今可倣而行也髙宗庸主竟以臺
　諫之䜛罷公宋事遂益潰決大忠祠固不可不復忠
　定一特祠吾土又曷可少哉　忠定嘗言洪州城池
　北面尤為濶遠皆係荒閒田地無人居止又城外一
　帶盡是漲沙髙與城齊可以下瞰城中若欲為可守
　之計不得不亟為修治此亦經理江右之所宜知也
忠臣廟　在五桂坊西洪武初勅建祀後翼統軍元帥
　趙徳勝右副指揮使劉齊左翼元帥牛海龍樞宻判
　官李繼先左副元帥趙國旺統軍元帥許珪右翼元
　帥同知朱濳千户張子明臨江府同知趙天麟百户
　徐明士伍張徳山夏茂成洪都知府葉琛行省都事
　萬思誠共十四人皆偽漢攻㑹城先後死難之文武
　也洪武十年丁巳遣行人李子南諭祭文曰開國之
　初朕頼爪牙之士宣力四方以拓疆土其有捐軀殉
　國而歿於王事者朕尤䘏之故嘗加封并賜廟食今
　者天下既定大告武成追憫有功之臣不及親受其
　報一念至此其何能忘爰命禮官再加討論其大者
　進以上公之爵配享仁祖淳皇帝廟廷其諸有廟食
　者不能遍及亦皆贈官賜諡用表朕懐仍具衣衾官
　給塟事以昭勸忠之道其南昌功臣廟除爾徳勝巳
　贈開國輔運推誠宣力武臣榮禄大夫柱國同知大
　都督府事仍追封梁國公賜諡武桓外爾繼先可加
　贈開國輔運推誠宣力武臣榮禄大夫柱國仍追封
　隴西侯賜諡忠勇爾齊可加贈開國輔運推誠宣力
　武臣榮禄大夫柱國仍追封彭城侯賜諡荘毅爾珪
　可加贈開國輔運推誠宣力武臣榮禄大夫柱國仍
　追封髙宻侯賜諡景襄爾國旺可加贈開國輔運推
　誠宣力武臣榮禄大夫柱國仍追封天水侯賜諡荘
　節爾濳可加贈開國輔運推誠宣力武臣榮禄大夫
　柱國仍追封沛郡侯賜諡威悼爾國勝可加贈開國
　輔運推誠宣力武臣榮禄大夫柱國仍追封安定侯
　賜諡忠愍爾琛可加贈開國翊運推誠守正文臣榮
　禄大夫柱國仍追封南陽侯賜諡貞肅爾海龍可加
　贈開國輔運宣力武臣驃騎將軍上䕶軍仍追封隴
　西伯賜諡壯穆爾天麟可加贈開國翊運守正文臣
　中奉大夫䕶軍仍追封天水伯賜諡襄烈爾思誠可
　加贈朝列大夫騎都尉仍舊封龍泉縣子爾子明可
　加贈定遠將軍輕車都尉同知指揮使司事仍諡忠
　節爾徳山可加贈懐逺將軍輕車都尉同知指揮使
　司事仍諡忠節爾明可加贈明威將軍上騎都尉僉
　指揮使司事仍舊封合肥縣男爾茂成可加贈明威
　將軍上騎都尉僉指揮使司事嗚呼崇階峻爵雖不
　及於生前美號榮名尚永垂於身後遣官賜祭用妥
　爾靈九原有知庶其歆享　按郡人胡儼撰廟記槩
　不及諸公之諡而又以思誠之贈無聞豈未見諭祭
　文耶頥庵生當國初而紀載巳不免牴牾益信考證
　之難　諭祭文共十五人而忠臣廟祀止十四人無
　安定侯程國勝盖國勝同牛海龍夜刼友諒營牛中
　流矢死程泅水得脱逕逹金陵請援隨駕戰歿鄱湖
　而南昌城中不知遂與海龍之死同報後釐正祀典
　知國勝己列康郎廟祀因未除去重複於此耳
大節祠　在髙橋南直街内祀建文壬午死事諸臣太
　常寺卿分宜黄子澄御史大夫新淦練子寜大理寺
　少卿鄱陽胡閏大理寺丞南昌劉端刑部郎中南昌
　王髙翰林修撰吉水王艮濟陽教諭吉水王省衡府
　紀善泰和周是修監察御史廬陵曾鳯韶大理寺丞
　永豐鄒瑾監察御史永豐魏冕大理寺丞萬安彭與
　明賔州知州南康蔡運沛縣知縣廬陵顔伯瑋子顔
　有為共十五人萬厯四年詔建　黄分宜逮至京不
　屈死從子文富福遠等六十五人皆死姻黨戌邊者
　四百餘人練新淦被族其姻戚張烏仔楊文壽等論
　死者百五十一人戍邊者數百人胡鄱陽懸尸武功
　坊凡與胡有連者俱差舍人柴斌簿録到京老弱婦
　女死道路死桎梏及拷掠者無算抄提全家計二百
　十七人自方正學而下受禍慘酷未有如吾江右三
　公之甚也　按江西又有張彦方龍泉人由徴辟授
　給事中以便養告改樂平知縣建文四年勤王詔下
　彦方糾義起兵抵江口遇靖難師執至樂平梟其首
　暴屍譙樓時暑月經旬顔面如玉無一蠅集父老竊
　塟縣治之清白堂後又有徐子權新淦人洪武乙丑
　進士歴刑部主事靖難師至聞練子寜不屈慟哭賦
　詩有翹首謝京國飛魂返故鄉之句俄自經死兩公
　應同十五人祠祀當時表忠者偶失於博訪耳
旌忠祠　先在惠民門内舊為五顯神祠正徳十四年
　宸濠反巡撫都御史孫公燧按察使副使許公逵死
　之郡人士哀痛立主於廟祭焉後巡撫都御史王守
　仁左布政使陳䇿按察使伍文定先後以其事聞而
　御史唐龍至復以表異忠義請詔贈燧禮部尚書諡
　忠烈贈逵左副都御史諡忠節(後亦加贈/禮部尚書)命有司建
　祠春秋祭享賜額曰旌忠時軍興後創制未遑因葺
　前祠繪二公像祀之南京禮科給事中王予謨復以
　主事馬思聰㕘議黄宏死節事請遂又贈宏太常少
　卿思聰光禄少卿俱配享旌忠祠嘉靖二年巡撫右
　副都御史盛應期下車祗謁以為規制湫隘弗稱乃
　與鎮巡三司合議請以舊貢院廢址改創因念按察
　司副使周憲正徳七年父子死節華林應得從祀為
　言於朝㑹御史鄧顯麒題黄宏馬思聰不當與孫許
　同堂享祀奉㫖以周憲配享黄宏馬思聰撤去嘉靖
　三年正月祠成乃遷主祔廟扁曰勅建旌忠祠大學
　士餘姚謝遷華亭徐階並有記
王文成公祠　在大忠祠右即射圃亭址祀新建伯前
　巡撫江西都御史王公守仁嘉靖初前提學副使徐
　階建魏良弼撰祠記浙有三先生其在科目中者劉
　青田暨先生其在科目外者方正學孝孺皆昭代之
　異人也先生致良知之學直接陸子静易簡之傳其
　論學諸書及學記尊經閣等文程朱所欲為而不能
　者江西辭爵與撫田州等疏唐陸宣公宋李忠定公
　所不逮也古稱三不朽惟先生足以兼之政不徒功
　業彪炳而巳新建伯之封實以吾邑署稱而廟貎陸
　沉爐烟消滅抑何以慰畏壘之輿情哉　先生平宸
　濠疏云先是臣等駐兵豐城衆議安慶被圍宜引兵
　直趨安慶臣以九江南康皆巳為賊所據而南昌城
　中數萬之衆精悍亦且萬餘食貨充積我兵若抵安
　慶賊必囘軍死鬭安慶之兵僅僅自守必不能援我
　於湖中南昌之兵絶我糧道而九江南康之賊合勢
　撓躡四方之援又不可望事難圖矣今我師驟集先
　聲所加城中必巳震懾因而併力急攻其勢必下巳
　破南昌賊先破膽奪氣失其根本勢必歸救如此則
　安慶之圍自解而逆藩亦可以坐擒矣其决勝於呼
　吸之間真不啻燭照數計也　廬山有文成題識云
　正徳巳卯六月乙亥寜藩宸濠以南昌叛稱兵向闕
　破南康九江攻安慶遠近震動七月辛亥臣守仁以
　列郡之兵復南昌宸濠擒餘黨悉定當是時天子聞
　變赫怒親統六師臨討遂俘宸濠以歸於赫皇威神
　武不殺如霆之震靡擊不折神器有歸孰敢窺竊天
　鍳於宸濠式昭皇靈嘉靖我邦國正徳庚辰正月晦
　提督軍務都御史王守仁書是時世廟尚未繼統迺
　有嘉靖邦國之語至誠前知文成殆足以當之
豫章二十四先生祠　在正學書院之東初祀豫章羅
　從彦梭山陸九韶復齋陸九齡象山陸九淵文定李
　燔商伯黄灝元徳張洽草廬呉澄康齋呉與弼一峰
　羅倫敬齋胡居仁東白張元禎號十二先生祠巡按
　御史徐栻撰記後増祀南野歐陽徳東郭鄒守益念
　菴羅洪先水洲魏良弼四人學使江以東撰記後又
　增祀梓溪舒芬整菴羅欽順廬山胡直近溪羅汝芳
　塘南王時槐定宇鄧以讃見羅李材濳谷鄧元錫共
　二十四人凡十三郡理學諸賢通祀於此　此外如
　廬陵孫督學鼎南昌鍾學博甬廣信婁學博諒豐城
　楊宗伯濓泰和劉員外魁永豐聶司馬豹南昌萬光
　禄廷言南昌章訓𨗳潢吉水鄒總憲元標俱可斟酌
　議補庶免遺漏而二十四人中亦有可刪者須以各
　郡邑志參考之
豫章先賢祠　在鐘鼓樓右故崇儒書院萬厯間學使
　沈九疇改為祠先後舉祀澹臺滅明徐穉羅從彦胡
　儼張元禎舒芬魏良弼萬廷言萬思謙鄧以讃李材
　十一先生皆吾郡之名儒也乃章文節不與俎豆誠
　所不解他日有議及禋祀者亟應増補　此祠既成
　新建張相國位首倡四季捐金為本祠㑹講之費額
　曰豫章㑹舘
五賢祠　在迎恩坊祀漢尉梅福陳尚書蕃徐髙士穉
　晉范太守寗唐韋武陽郡公丹宋慶厯七年知洪州
　張環建按范寗牧豫章日大設庠序遠近至者數千
　人資給一出私禄韋公弼學記謂自漢至晉曠數百
　年間有功於學校者范寗一人爾以范與四公並祀
　甚當張太守固自具眼
蘇公祠　在百花洲上祀宋蘇雲卿以配徐孺子正統
　七年巡按御史昆明張仲益建胡儼有記　宋知府
　真徳秀詩魏公孤忠如孔明隻手能支天柱傾蘇公
　髙節如子陵寸膠解使黄河清等是世間少不得問
　津耦耕各自適後人未可輕雌黄兩翁之心秋月白
三李祠　在府城睡仙觀側三李者宋殿中丞李寅及
　其子工部侍郎李虚已洗馬李虚舟也後人即其故
　居建祠肖像祀之元末燬今遂不復知有三李姓名
三先生祠　祀張南軒栻吕東萊祖謙陸象山九淵宋
　建知隆興府呉子良撰記子良以提學攝府事留心
　理學祠祀辨朱張吕陸異同之故甚晰
豫章三賢祠　在射圃亭即總舖地址祀南昌熊恭肅
　浹進賢舒文節芬新建魏太常良弼萬厯三十四年
　提學參政姜士昌行府屬三縣剏建大學士張位撰
　記
督學名臣祠　在校士公署後祀江西學使者黄仲昭
　蘇葵邵寳蔡清李夢陽徐一鳴徐階江以東王宗沐
　朱廷益王珏陳璲李齡夏寅潘子秀邵鋭張岳共十
　七人皆萬厯四十年以前舉祀其中不無濫附尚須
　刪定而近代之黄公汝亨魏公説蔡公懋徳侯公峒
　曾皆文章節義並著而侯死難尤烈均應増入書以
　俟後之議祀典者
督學王公祠　在正學書院後祀前提學副使王宗沐
　王著有敬所先生文集雖臺閣體亦饒經濟名篇
督學李公祠　在東湖南祀江西提學副使李崆峒先
　生夢陽崆峒以氣節顯於正嘉間而尤擅文章之譽
　孫淇澳太史慎行選明四大家首崆峒次羅圭峰玘
　次王遵巖慎中次唐荆川順之然予友艾千子詆崆
　峒甚力茅鹿門坤亦有論文書云李夢陽堀起北地
　豪儁輻輳已振詩聲復掲文軌而曰吾左史與漢矣
　已而又曰吾黄初建安矣以予觀之特所謂詞林之
　雄耳其餘古六藝之遺豈不湛滌淫濫而互相剽裂
　已乎剽裂二字深中北地膏肓固不獨千子之力詆
　也然其集中如左宜人墓誌銘族譜大傳陳思王集
　序要自不可磨滅讀者分别而去取之無以耳食而
　隨聲可耳　先生自序其詩集云予之詩非真也王
　茂叔所謂文人學士韻言爾出之情寡而工之詞多
　每欲自改以求其真然今老矣曾子曰時有所不及
　學之謂哉其不能滿志如此後人沾沾不置固未若
　其自知之審也　督學楊公兆魯曰李獻吉先生戒
　人勿讀唐以後書謂其氣日靡格日下追而愈上則
　愈簡且奥是則然矣然而胡傳未作則春秋之義不
　立洓水氏無通鑑則編年紀事之學不傳紫陽氏無
　綱目則十七史之是非不定西山氏不選文章則古
　文辭之條例不明大全性理諸書未出則十三經之
　㫖趣茫乎不知所凖然則讀書行文將求之唐以前
　乎抑唐以後乎駁獻吉悞處無如此數語痛快學者
　所宜佩服
懐仁祠　在章江門外石亭寺左祀巡撫江西都御史
　周公如斗公號觀所嘉靖丁未進士浙江餘姚人萬
　厯初莅任力行一條鞭法拮据四閲月規模欵緒釐
　然以積勞致病病且劇諸司視之猶手書空作一字
　盖以一條鞭徇也其功徳在吾省宜與章江同其悠
　長而祠址乃為市猾奸胥所侵無有過而問者真可
　為長太息耳
鄧文潔公祠　祀吏部右侍郎文潔公以讃在東湖傍
　與其故宅相去不數武文潔每言㓜時聞家姑夫對
　先大人曰如今世上沒有箇怕人的人予肅容拱之
　家姑夫曰我此言可聴麽予敬對曰至哉言也後數
　年予在京博一第先大人戒之以書曰周公大聖只
　是不驕桓公失在一言而諸侯多叛予以此書粘座
　右常面顧瞻對頼無他失此書予見之項徴君承爵
　處盖其封君儼手筆也時文潔初中㑹元書中無一
　字以科名相詡娓娓數百言皆勉以戒慎恐懼之學
　乃知文潔理學固有所自來也或曰怕人不過畏禍
　豈足以盡學問予曰怕人即是謹獨非畏禍也曾子
　所謂十目所視十手所指意正如此能怕人則威武
　不能屈矣　文潔序張宫諭元抃文集云宫諭常修
　郡邑二志其人物傳引以自専或欲限一年所宫諭
　曰莫信於耳目又以嫌自避而欲推之所不知何人
　自視得無薄乎於是槩取而裁之不以一語相借是
　時予南昌亦修志予與萬督學張大學士皆謙讓不
　敢居且為限年予謂大學士曰以此視宫諭其力量
　豈不相遠哉大學士曰委有専有不専耳予曰試再
　思之即委専矣其能任乎大學士凝神久之答曰子
　言是也此書以萬督學列張大學士之上先軰居鄉
　尚齒而不尚官其處人以禮類如此　予讀書文潔
　祠最久暑月湖風清佳漁􁉞布滿甕橋錦鱗撥刺於
　荷香中超然忘在城市文潔之子履園以廕任常州
　倅恂恂儒者其猶子左之孝亷履右時萟古文皆能
　自成一家天假之年宜不讓前賢鄧文潔也
仁政祠　在府學右即青雲樓址祀巡撫江西都御史
　劉公元濟前為門一楹中為廳三楹後為樓五楹旁
　為四廂各三楹皆繚以石垣額曰仁政公創行條鞭
　於江右民得脱離湯火相慶更生即召入為大司農
　去之日耄倪數萬遮道涕泣因肖像而尸祝之事詳
　南昌萬恭新建呉桂芳祠記公膏澤浹於十三郡百
　世人猶食其利乃兵革半載廟貎遽為奸民鳩奪此
　何可不一清查一而議復也
文徳祠　在髙橋之北祀章斗津先生潢友人朱試上
　私諡曰文徳諸門人建祠遂以名之
舊貢院　在東湖之左前對百花洲按豫章續志豫章
　舊無貢院每遇大比即以城東開元寺為之宣和元
　年始創於仙市坊未幾經兵火不復存紹興以來乃
　寓能仁上藍寺後應試者浸多寺不能容遂旁益以
　光華舘乾道戊子帥守呉芾議卜築為經久計未定
　所止故老相率請曰開元寺故址廢不治久矣舊嘗
　以比試進士且受東湖之勝面直繩金塔其旁多隙
　地實可架屋湖水泓澄塔勢孤聳識者謂有詞源筆
　峰之象地無易於此卜之吉於是鳩工庀材命樂平
　主簿髙鼎董其役宋季院廢元延祐甲寅改創於琉
　璃門之北壬辰兵燬遺址半為城半為營洪武初每
　試士于上藍寺二十九年始拓地于東湖之左得三
　皇廟故址而創建之嘉靖甲寅巡按御史呉遵復併
　徙鎮守府道徳觀而重新之視舊規模益加宏敞今
　已焚圮　元呉澄豫章貢院即事云客裏秋光好歸
　心不厭遲墻低孤塔見院静一簾垂隔紙聞風怒臨
　堦看日移宛然似三逕未負菊花期　又貢院和張
　仲美云墻外浮圖壓古城案頭文字浩縱横不辭霜
　鬢年華老又辦天朝歲貢英秋隴故園迷蝶夢曉窓
　客枕厭雞聲何當孺子亭前去快想髙風浣俗情
聚奎樓　在貢院前明初建劉儼有唱和序
宗濓精舍　舊在望雲門外龍沙岡祀周濓溪先生宋
　理宗曾親書宗濓精舍賜額元末廢或疑精舍乃釋
　氏之稱於濓溪無當按古昔名儒教授生徒其所居
　皆謂之精舍後漢包咸在海東立精舍朱子有武夷
　精舍葉少藴有石林精舍他如曾敷姜肱皆有精舍
　讀書又曰精廬若以為浮屠名稱則陋儒不能稽古
　之失耳
東湖書院　在府城東宋李寅涵虗閣故址嘉定四年
　賜額今廢元巴延子中黄澤楚望皆曾任東湖書院
　山長巴延後為南贑參政全普庵辟置幕府及陳友
　諒陷䖍普庵徇節巴延間道入閩復浮海至京師陳
　江南緩急之勢歴官至兵部侍郎未幾閩粤悉入版
　圖乃遯跡進賢之北山洪武已未江西布政使沈本
　立以禮來徴巴延賦七哀詩飲藥而卒黄澤字楚望
　居書院時嘗掲六經疑義千餘條以示學者後年老
　不復教授歸歲大祲家人采草根木實以贍饑晏然
　不以為意劉誠意伯得秘本於異人而不解其義為
　之指授者黄楚望也
正學書院　在進賢門内即廢陽春書院改建者嘉靖
　二十五年學使王宗沐創中曰講經堂堂後為祠祀
　周濓溪暨程明道伊川三先生萬厯十五年學使沈
　九疇重修門外榜曰正學祠西有芳潤軒今改貢院
　按濓溪先生宰南昌歴任最久凡名賢過化之地必
　有専祠南昌沐浴於光風霽月者數載宗濓精舍既
　廢此祠又不復存則吾郡得無於元公恝然耶擇爽
　塏以薦俎豆亟望於綰符諸賢幸毋曰不急之務
校士公署　在舊廣積倉之西即分宜嚴氏嵩居屋廢
　址後為豫章書院萬厯九年學使孫代改建中有寳
　翰樓藏書甚富多嚴氏自秘閣抄録之本與前後學
　使購求於四方而貯之此地者徃徃為書賈竊出轉
　鬻今其樓已付烈焰無問縹緗之帙矣此署既燬吾
　郡每試士暑則張盖烈日寒則露坐凄風似不可不
　補此缺陷
孺榻軒　在南昌府舊署明郡守盧公廷選建盧號貞
　常勸學禮賢雅慕陳仲舉之風倣下榻遺意構兹軒
　月課士於其中刻有孺榻軒論秀録得人為盛
雙松堂　在故南昌縣之廳側前植古松二株閲歲頗
　久宋司馬光送沈紳令南昌詩有長江湛湛帶楓林
　古朩寒雲縣寺深之句紹興中知縣蔡宰建堂因以
　雙松榜之
圓常寺　在城南太洲村其址即唐福山舊名唐福院
　萬厯間建藏經閣於此經律論俱非南北藏本相傳
　宋元刻板此藏既燬而永寜寺所請北藏亦委刼灰
　僅西山香城寺有徑山支那藏本而巳法寳素為人
　天呵䕶亦不免赤熛之厄也
觀音寺　在蓼洲晉初建今已久廢
九蓮寺　在進賢門外温忠武祠後唐神龍元年建寺
　前有九蓮池
清泰寺　在南關口唐初建寺於京家山明景泰間遷
　此
宣妙寺　不知何代所建舊志俱未載其名成化間參
　議李芳詩有圓覺寺連宣妙寺大觀樓映聚奎樓之
　句則此寺當在蓼洲今鹺商之旂星列故基不復可
　考矣
薦福寺　在新城門外寺有鐘光化三年節度使鍾傳
　造今併寺湮沒無考
大梵院　在城北宋大中祥符間賜額元廢洪武初遷
　寺于南昌縣之灌城鄉
永和庵　在永和門外宋勅賜彌仙觀萬厯間改為庵
　又名應龍禪院以禱雨龍現有應
萬善庵　在楊家洲其地草色葱秀水光瀲灧白鷗輕
　鯈翩然有塵外之致每陽春二三月冶郎倩女結伴
　遨遊不啻置身方壺蓬島滄桑後蕩無成跡但一片
　靡蕪荒凉令人悽惋
三摩庵　祀觀音大士門有大樟樹祀土地於其下一
　稱土地堂先少保清襄公(諱道/亨)里居避暑時就樹隂
　偃息著有三摩筆記
吉祥庵　在進賢門外僧寂光屬予為募疏成之寂光
　燕人伊蒲之饌大異常品所製朩耳糕山藥丸皆精
　絶煨芋煮笋香氣氤氲非他處齋厨所有也桑門戒
　律日中一飡樹下一宿而太平之久亦遂不免以口
　腹為事山耆野衲追思神廟之徳澤豈能一日而相
　忘哉寂光自奉淡約其設此特以供四方龍象與檀
　那爾未可以飲食僧相目也　檇李李日華云僧如
　濓號竹西性僻潔飯必精粲飲無溷濯必惠泉所製
　􁊪餌精甚剔剝松桃之屬為饀每食止留其二三居
　一小樓明窓四圍一榻一几不置雜物夜寢别所置
　一爐其中純薦沉麝旦開户即去之欲使香氣縹緲
　而不逢其烟燎也萬厯中比丘受享大率多如此矣
　滄桑反復四望丘墟求髙峰瓔珞粥一匙豈可易得
水陸院　在章江門外夷堅志云正臨川流有小刹四
　五聨處其下
　
　
　
　
　江城名蹟巻一
欽定四庫全書
　江城名蹟巻二
　　　　　　　　　　　　　新建陳宏緒撰
　　攷古(二/)
鳥遮塔　俗訛為烏遮塔在望雲門外天王院舊傳隋
　仁壽中分布舍利於五十州建置寶塔此其一也初
　到院日有大頭鳥前道故名罹建炎兵盜塔毁基存
　其徒僅立屋數椽以居莫能復舊觀淳熙七年杭人
　喻紳來為府鈐轄妻徐氏夢異僧引詣廢寺有故塔
　遺址羣鳥聚焉徐氏素崇禮西方覺以語紳使訪測
　厥祥或以天王院告因過之儼然夢境乃盡捐囊中
　所藏以造寺寺既久廢多為人蔇菆其間紳白府帥
　悉起之凡十數塚其一有小石碑高不盈尺廣半之
　細視則陶埴所作範其上為蓮葉下為荷傍為花中
　有真書文曰神武聖文皇帝之廟兩傍夾書曰貞元
　二十一年紳觀之而懼但留石碑復掩其竁而高築
　其處按貞元乃唐徳宗紀年以二十一年正月終十
　月葬於崇陵其生時稱聖神文武沒諡神武孝文此
　四字雖略同然本葬長安又碑在地中而印文曰廟
　不可曉也
彭真觀　在舊新建縣西即宗華觀相傳彭真君伉故
　宅晉義熙十年名觀曰宗華謝康樂書額内有彭真
　君丹井舊刻南唐隐士許堅詩久不存　彭伉字武
　陽蘭陵人仕晉為尚書左丞密修仙術師事許真君
　納女為其子婦後辭官移居豫章再詣真君門下盡
　傳其道宋永初中闔門二十六口白日飛昇
靈應觀　在通仙坊不知造於何代今己丘墟
五嶽觀　在進賢門内東營巷唐長慶二年建
𤣥妙觀　在廣潤門内唐天師胡慧超過此見大樟樹
　為妖焚其樹創觀以鎮之初名信果觀唐末江南有
　道士厲歸真者曾遊觀内見三官殿功徳塑像有明
　皇詔以夾紵製作甚妙然主者不甚嚴䕶多被鴿糞
　汚穢歸真遂于殿壁畫一鷂筆跡奇絶自此雀鴿無
　復栖止
凝真觀　元時清溪徐道士所創在徐孺子蘓雲卿二
　祠之右南陽納新有挽徐君詩云豫章湖上列仙居
　曾借仙人夜讀書碧乳分茶烹雪水青精煮飯薦冰
　蔬攜尊屢醉雲卿圃著屐同過孺子廬夢斷人間如
　轉燭悲歌千里送靈車
龍興觀　在徳勝門外唐神龍間賜額舊有假山高數
　丈可以登陟按吾郡假山之奇者建安府園此樂園
　校士公署園李宗伯閬園徐念孺世清園皆玲瓏聳
　秀出自天成今鍛鍊於昆明之刼摧折殆盡可嘆也
　　宋知洪州程師孟詩誰將怪石叠危巒移得仙家
　小洞天烏鵲過時無玉抵黄花散處有金鈿茶烟早
　晚成雲霧松雨高低作澗泉莫道此山都是假世間
　萬事盡皆然
開元觀　在修仁坊舊有天師萬振徳業碑唐滕王元
　嬰撰　振字長生南昌人隐現齊梁間人莫知其年
　嘗以符咒己人祟疾隋文帝賜號天師詔於洪崕山
　為館以居之唐時漁者得青石長七尺扣之有聲郡
　以獻于朝命碎之得二劍鐔上刻振姓名高宗嘆異
　召見於曜日殿處之如師友龍朔初尸解去已殯數
　日啓棺惟一劍一杖存詔以銅函盛劍杖葬于西山
　天寶洞之側
道徳觀　宋建以祀老君觀基後入貢院改建東湖之
　北今廢
太乙觀　在城東本梅子真宅唐貞觀十五年刺史周
　遜奏建以居天師萬振一名天寜觀
清真觀　在徳勝門外今廢
甘棠廟　在東湖南祀周時召公奭知縣何遷重修
賈萌廟　在新建縣治北按舊志云賈萌漢河東人仕
　為郡守與安成侯張普約同起兵誅王莽普負約遂
　獨戰死即日顯靈於津渚因為立祠其主簿嚴豐亦
　臨難抗節配享祠中
武烈廟　在高士坊神陳杲仁字世威晉陵人陳時為
　江西巡察大使有賑荒之惠入隋拜司徒唐武徳中
　卒豫章人立廟祀之唐封為忠烈公南唐時以神兵
　助戰册加武烈帝徐鉉有記
睡仙樓　亦名睡仙觀在府治西南大魚巷宋時為酒
　庫紹興間有一人幅巾野服横壁睡卧於此衆聚觀
　之其人徐起以袖障面趨出遂失所之後人因建樓
　肖像以祀郡人王仲序詩樓觀依城北真仙睡起遲
　雲深虹影靜月落樹陰移鶴唳原無警猿啼亦未知
　陳摶如見問不减華山時　明劉冢宰崧贈睡仙觀
　魏煉師并柬黎鐵峰仙者云我忽不樂思西山浮雲
　孤飛道里艱睡仙之宫隔秋水縹渺半落青霞間何
　年流火如隕石鬱攸煽天斗牛赤朱鬛蒼龍天上飛
　金甲神人露中泣當時煉師事逺遊噀酒不到西江
　頭歸來三日哭灰燼𤣥猿弔月寒啾啾復獨乘雲翳
　鸞鳯贑水南邊謁林洞千章喬朩閟烟霧逝此伐之
　作梁棟空山留滯今幾年斷礎荒甓凄寒烟堂中老
　仙髮如雪吹笛日望南歸船南平監州最惜别手挽
　瓊珂弄明月誓將緑簡授𤣥秘恨不攜之覲瑶闕鐵
　柱仙人鐵峯老鬚眉飄蕭顔色好一徑清風掃落花
　千巖碧霧畊瑶草昔曾暫宿清隐宫石爐夜看燒丹
　紅煩君乞與換骨藥明當跨鶴長相從按槎翁此詩
　睡仙觀燬於元末而魏煉師採朩於䖍以謀復之但
　未知果酬此願否耳
金波樓　宋末逸民熊與和建與和字天樂新建人性
　介澹無妻不食肉獨喜飲酒洪州酒之佳者曰雙泉
　曰金波用以名樓志其所嗜也與和通經史百家之
　書布衣草履遨遊諸名山挾琴就松風彈之竟日忘
　返工草書酷類張顛詩尤有奇崛氣臨江杜本清碧
　選入谷音集中
物華樓　在府城南洗馬池宋治平間知洪州程師孟
　建臨川王安石寄程詩云千里名城楚上游江山多
　在物華樓遥知玉節臨樽爼獨卧柴門隔獻酬想有
　新詩傳素壁怪無餘墨到滄洲偶陪南望重重緑章
　水還能向北流
杏花樓　在東湖傍相國張文端公位别業長隄蜿蟺
　垂柳毿毿覆之樓孤峙於水中央四面蒼波翠影環
　抱寂無左右隣居萬厯末予與彥會十一人結社其
　處
積翠樓　在章江門外王仲序詩高樓峙江氾突兀起
　空碧戸牖近星辰樓甍麗雲日開軒面洪崖逺黛翠
　如積日落秋江明遥空同一色
緑雪樓　明大司馬熊良孺先生明遇建先生居諫垣
　時讀書其中多所著述碣石舒公稱其前後諸草合
　新都之浩瀚北郡濟南之高古呉下之宏雋併為一
　人傳者信為實錄　先生為予父執居更密邇然未
　嘗持鄙文求正偶見代某老作邑侯詩序忽語予曰
　某老不能有此當是君為之捉刀耳予笑而不敢自
　匿後見予友呉次尾應箕文序問此何人頓挫酷類
　子長而議論骯髒當是鬚眉男子予為言次尾生平
　甚悉今次尾一死己不愧文陸先生亦自閒關蓬轉
　埋骨首陽久矣悲夫公子伯甘銓部與予少同筆硯
　所著熊山詩泠然漢魏之遺響也
褒賢閣　在東湖傍宋樞呉君厚建於私第以藏賜書
　徽宗親書褒賢之閣四字以寵之今廢
臨湖閣　在東湖傍宋向巨源建乾道中巨源構北閣
　以書求記於洪景盧邁景盧為作記甚奇文多不録
　巨源書筆於此自某卜居南昌擅東湖之陽人行湖
　邊頫大明鏡荷花十里炤景徹日晨霏夕靄開闔而
　摩盪屬玉交青浮游而後先西山横長蜿蟺旁薄空
　翠長烟舒慘異狀常若洪崖浮丘翁挹袂拍肩其間
　凡湖山賦我以佳賞撩我以環觀謂不能俯而有也
　今吾臨之以傑閣崇而為丈者四去一以為從益一
　以為横既成而日登焉湖之所以為湖山之所以為
　山次且自失不能嘉遯相與收精會神爼豆於吾軒
　楹之間東則十畝之園池臺竹樹輸幽呈茂有章堂
　在湖堤北其北與西折旋皆山淡然如修眉横逺可
　玩而不可狎物色位置大略似輞川臨湖亭故即而
　名之吾猶夷其上非更衣就枕不釋也
列岫亭　在府城北龍沙前對西山取謝朓牕中列
　逺岫之句朱晦翁過吾郡每徘徊於此謂列岫望西
　山最正殆無毫髮遺憾滕王秋屏皆不及也作絶句
　二首城中望西山拄頰空朝暮不到列岫亭詎知親
　切處東西水平分南北山中判妙處毫髮間商畧無
　遺算又晚飲列岫七言絶句危亭披豁對蒼霞䇿杖
　重來日未斜滿目江山一樽酒哦詩莫遣大雄誇
滕王閣二亭　閣初建時夾以二亭南曰壓江北曰拱
　秀宋末二亭並廢
吏隐亭　在府城東湖内新建縣學西南祀梅子真與
　南昌縣學東南徐孺子亭對峙萬厯三十五年知府
　盧廷選創建有題句云疏草孤忠扶赤漢湖雲千載
　擁丹經又梅仙亭在進賢門外亦祀子真元末巳廢
　於兵燹矣
豫章溝亭　在府城故望雲堤上宋嘉祐中知洪州程
　師孟建宋楊傑詩溝環故道穿城角沙漲平江壓水
　涯江外西山啣落日幾重蒼翠襯殘霞　明胡鼎詩
　桃花浪暖拍天飛湖漲溟濛岸亦移避水人家城上
　嘆舊溝重鑿待何時
望江亭　在府城東湖之西臨城上唐觀察使韋丹建
　今廢韋公遺蹟僅傳此亭選勝地以存故名庶因遊
　觀而寄蔽芾之思耳　會城雉堞頗低東湖沿城一
　帶皆可以眺望江山棄平而取之於高則以樓閣為
　宜且可以逺濕蒸之患也
臨章亭　在南浦亭之東唐崔輔國詩楊柳映春江江
　南轉佳麗呉門緑波裏越國青山際遊宦常往來津
　亭暫臨憩驛前蒼石沒浦外湖沙細向晚宴且畢孤
　舟悠然逝雲留西北客氣歇東南帝獨有凄凄心誰
　知怨芳歲
舊龍沙亭　在府城北龍沙岡唐時有之乃洪州熊秀
　才之清風亭也觀察判官權徳輿與客讌集於此賦
　詩徳輿為之序今己久廢
龍沙亭　在龍光寺之南其前為聽松寺萬厯中布政
　使呉獻台陸長庚創立學使錢檟有記　參政張恒
　詩閒亭新卜築晏坐覺心閒靜似維摩室香侵般若
　臺沙雲秋淡蕩水月夜徘徊好結青蓮社公餘遞舉
　杯　右布政使丁繼嗣詩頻攜勝地有餘清物外翛
　然不世情沙白水明龍作穴天空人靜鷲為京芙蕖
　挹露浮香玉薜茘團星㸃化城握麈步移松下聽風
　聲猶詫是經聲
羡魚亭　宋吏部尚書徐忠愍公禧建于東湖上山谷
　詩有紫髯將軍不復見空餘叢桂緑婆娑之句盖徳
　占既狥當時之難山谷過其地而追憶之耳
豫章臺　一稱龍沙臺在府北江水之濱白沙湧起堆
　阜蜿蜒如龍舊俗為重九登高處臺側有碑刻宋蔡
　九峯詩明初駕至南昌登兹臺集父老諭之曰陳氏
　據此軍旅百需民甚苦之今俱不以相勞其各事本
　業為吾良民父老皆感悅忭舞　宋况志寜詩城陰
　零落豫章臺平地晴沙捲雪來欲訪隣翁問塵跡小
　園芳徑長莓苔　明王中翰仲序詩城西千古豫章
　臺遺址荒凉翳草萊出地尚疑根錯落翻風猶憶影
　崔嵬江澄月滿龍初蟄朩落霜飛鴈正來念子攜家
　歸舊隐青原山下詠寒梅
風月臺　在郡子城上本江月臺宋陳之茂改名舊有
　碑記
水操臺　在徳勝門外龍沙之北崇禎間巡撫都御史
　解公學龍建每歲秋月練兵於此臺後有止戈泉清
　冽為郡城諸水之冠　宏緒詩閱武臺空更此臺曾
　聽孤角曉雲開長江冷落鵜鶘影不見中丞豸繡來
梅君堂　寰宇記曰梅福宅一名梅君堂在縣東北三
　里西接開元觀有東西墨池及書堂後漢徐穉少有
　高行追美梅福之風乃於福宅東築室以居　古梅
　仙祠在尉㕔祀漢壽春梅子真有蓮花池故址相傳
　子真所創按陳繼儒香案牘云墨池在南昌縣水竹
　幽蔚王右軍典臨川郡日每過此盤礴不能去因號
　墨池先是梅福種蓮池中嘆曰生為我酷死為我梏
　形為我辱妻為我毒遂棄妻入洪崖是則墨池之名
　起於右軍梅子真種蓮其中但可名之蓮花池爾
　前漢梅福傳福棄妻子去九江至今傳以為仙人有
　見福于會稽者變姓名為呉市門卒或云呉門乃今
　洪州之呉城鎮去九江亦不逺矣　豫章職方乘云
　梅嶺在西山極崇峻羊腸而上五里至頂山下有梅
　仙觀今號陽靈觀觀之上有梅仙壇舊說梅子真棄
　南昌尉學道于此唐羅隐作梅先生碑記猶存　宋
　黄庭堅梅仙宅詩呉門不作南昌尉上疏歸來朝市
　空笑拂巖花問塵土故人子是國師公　宋高宗紹
　興二年閏四月己未封漢南昌尉梅福為吏隐真人
　見通鑑長編
此洗堂　在東湖之濱明章斗津先生潢建每月集諸
　友人羣弟子於堂中講習開發指湖南謂衆友曰今
　南昌人品動稱徐孺子豈孺子後南昌遂空無人耶
　今構此堂南峙徐亭庶幾成人勿使笑卑薄之域于
　千載耳先生慨正學之日漓悲心源之日汨以通天
　地人曰儒自命爰自古太極圖河洛圖與夫天道地
　道人道之全皆分類纂集名曰圖書編凡三百二十
　七巻又作易象義詩原體書原始春秋測義禮記劄
　言各若干巻直指呉安節公用胡敬齋列疏薦于朝
　少宰正庵楊公時喬奏授順天訓導萬厯丙午主江
　省試者以先生與呉康齋鄧潛谷劉瀘霄四君子徴
　辟事發䇿諸生語詳録中督學蘓弼垣公率賓興江
　右士謁先生豫章書院而受學焉七十餘乃卒
雙泉堂　在薦福寺内其地有淺沙泉馬跑泉水品為
　㑹城第一宋程公闢作雙泉堂潘興嗣為記傍有清
　源真人祠所謂灌口二郎也事見周益公文集
蘓翁圃　在百花洲俗名三洲蘓圃翁蜀之廣漢人逸
　其名字曰雲卿與宋丞相張浚友善遯跡豫章以種
　蔬織履為業德逺常函金幣貽書洪帥及漕曰故人蘇雲
　卿今之管樂流也幸為我造廬禮致之帥與漕使更
　服造請雲卿揖坐松根因泛問徳逺識量雲卿曰長
　於知君子短於知小人時南宫黍離徳逺志在恢復
　因又問曰張公能了此否雲卿曰恐未能了得二公
　徐拱立出書幣雲卿神色不怡喉間隐隐有聲似怨
　張暴己者二公請與同載謝曰來日專當修敬翊日
　遣使至雲卿己遯去矣宋劉子翬有蘓雲卿傳　　宏
　緒詩滄桑又見古城中此地還隨廣漢翁始識剪桐
　真是戲荷鋤閒撥菜根蟲
唐觀察使路嗣恭宅　在府城北徳勝門外後為王虚
　觀唐柳渾佐江西幕嗜酒好入㕓市不事拘檢時路
　嗣恭初平五嶺元載奏言嗣恭多取南人金寶是欲
　為亂陛下不信試召之必不入朝三伏中遣詔使至
　嗣恭不慮請待秋凉以修覲禮渾入而泣曰公有大
　功方暑而召是為執政所中今少遷延必族滅矣嗣
　恭懼曰為之奈何渾曰健步追還表緘公今日過江
　宿石頭驛乃可嗣恭從之代宗謂載曰嗣恭不俟駕
　行矣載無以對事見唐國史補
唐來鵬宅　在東湖傍鵬有寒食山館書情云獨把一
　杯山館中每經時節恨飄蓬侵階草色連朝雨滿地
　梨花昨夜風蜀魄啼來春寂寞楚魂吟後月朦朧分
　明記得還家夢徐孺宅前湖水東鵬詩思清麗弟鵠
　師韓柳為文大中咸通間兄弟聲名藉甚
南唐中書令宋齊丘宅　在府城東齊丘兩為洪州節
　度使所居舊里愛親坊改為錦衣坊大啓第宅窮奢
　極壯居坊中人皆使修飾牆屋門巷備極華潔民不
　堪命相率逃去坊中為之一空齊丘初赴鎮烈祖曰
　衣錦晝行古人所貴賜以錦袍親為著之因遂名其
　坊曰錦衣元宗時以罪歸青陽齊丘曩曾結廬九華
　山即舊第之外别院處之重門外鎻穴牆以給食明
　年自縊死諡醜繆如此人廼竊譚景峭之書以行世
　然其早歲嘗作鳯凰臺詩亦自楚楚風雲月露之詞
　固不足道也　鄭文寶江表志云徐公撰江南録議
　者謂之不直盖不罪宋國老也又云國老當淮甸失
　律之後接引門人陳覺李徴古掌樞密之任且授其
　意曰天命已去元宗當深居後苑請國老攝國事令
　陳喬草勅喬力諍之而止舉國皆聞為臣之道如是
　餘可知矣　齊丘宅後捨為中宫寺
南唐節度使林仁肇宅　在府城東仁肇建陽人剛毅
　有膂力姿質偉岸文身為虎兒因謂之林虎兒周世
　宗征淮甸江南割地退師仁肇方為潤州節度使密
　說後主曰中原承衰亂之後前年征蜀今取交廣往
　還數千里兵己罷弊請假臣兵數萬北渡直抵壽春
　分據正陽因其思奮之民累年之粟覆取淮甸勢如
　轉丸仍乞臣起兵之日聞於北朝言臣據兵竊叛事
　成歸國否則請族臣家以明陛下之無貳後主驚曰
　汝無妄言宗社危矣乾徳三年以仁肇為洪州節度
　使留守南都與皇甫繼勲輩不協因構仁肇求援於
　宋欲自王江西後主潛使人鴆之陳喬聞仁肇死嘆
　曰事勢如此而殺忠臣吾不知其死所矣按城東宅
　當是仁肇留守時所剙今己迷不知處
唐平南王鍾傅宅　在府城崇梵坊今為永寜寺宅傍
　有娉婷市陸友仁曰洪州娉婷市五代鍾傅侍兒所
　居後以名市畢少董謂可對溫柔鄉胡鼎詩云訪寺
　行吟日未西荒園故址草離離老僧對客無多語只
　說南平冨貴時　鍾傅高安人唐末乘王仙芝之亂
　擁衆據洪州逐觀察使高茂卿即拜為洪州刺史僖
　宗時加鎮南軍節度使封潁川王俄徙南平自廣明
　亂後州郡不貢士惟傅歲辟薦行鄉飲酒禮率賓佐
　臨視後大會以餞之資以裝賫解元三十萬解副二
　十萬其餘皆不減十萬故士皆不逺千里來赴據江
　西幾三十年卒子匡時自立為節度使淮南楊渥將
　秦裴攻陷洪州執匡時去地遂為淮南所并　廬陵
　永福鄉陽臺有南平王祠宋熙寜間風雷忽作祠自
　徙平陂廟傍有夢閣凡舉子來占夢往往奇驗
陳晉公宅　按豫章職方乘三司使陳晉公恕建第東
　湖上今迷不知其處晉公有子五人其一人為宰相
　恭公次為北部君最少為司農卿良器皆以任子起
　家文章政事輝映當時恭公相業備載仁宗御製文
　而北部與司農卿俱王介甫為之碑誌叙次遒逸可
　誦北部葬江陰司農卿葬祥符俱弗獲遂首丘之願
　吾郡未有能傳其軼事者北部嘗上書自言疾病且
　死無田園以歸而介甫亦言司農卿家無田園僅僦
　官屋棲身以宰執之子宰相之介弟又躬歴膴仕而
　亷潔至此真可使頑懦聞之而興起矣司農卿嘗判
　洪州值大水城之不滅者十五水得城竇以入舉城
　惶擾不知所為公豫具薪藁不終日而障塞之城賴
　以全其為徳于梓里尤鉅北部司農各有集二十巻
　而司農兼工篆籀之學
宋殿中丞李寅宅　在府治南羊巷之東洪武間改為
　南昌左衛後併入都司寅又于東湖北建涵虚閣國
　初猶存王仲序涵虚閣詩有鸂鶒晴沙芳草外芙蓉
　秋水片雲中之句　東湖别有涵虚亭唐宣宗時建
　至宋廢其址為環波亭輿地紀勝云亭下有釣磯洪
　邁作記豈此亭更名後李寅遂襲其舊而標之於閣
　上耶　按李寅建安人有清節仕江南至諸司使宋
　初授官不拜子虚已登進士通判洪州迎養於署樂
　其山水清妙遂家焉弟虚舟以廕歴尚書虞部郎兄
　弟皆孝友清慎克世其家　涵虚閣楊億有記富弼
　晏殊蘓洵皆有詩在宋初諸名賢流連其地不減元
　嬰之滕王閣也
倦殻軒　宋洪玉父炎軒名黄魯直題倦殻軒詩後曰
　洪氏四甥才器不同要之皆能獨秀於林者也潘大
　臨字邠老有倦殻軒詩云封胡羯末謝龜駒玉鴻洪
　千載望四謝四人天壤同時人以急口令譏之
洪氏兄弟故宅　今已莫識其處其見於紀載老鴻父
　有翛然堂龜父有清非齋玉父有照曠齋山谷俱為
　作銘玉父常有遷居詩云從官三十載故山凡幾歸
　昔歸尚有屋再歸巳傾欹今歸但喬朩竹落荆薪霏
　止為鸛鳥都不為雞犬棲相彼東北隅三畝以為基
　積塊與運甓實窪而培卑成兹道傍舍空我囊中資
　堂室取即安牖戸隨所宜嘉桐三四株當窻發華姿
　馨香入懷袖似與遷徙期我今六十老豈不知前非
　骨相似不媚况復筋力微收此衰病身與汝長相依
　松楸幸相望隣曲不相遺葛巾隨里社庶以報期頤
　按此玉父晚年乃居郡城東北隅所謂照曠齋者應
　即再歸傾圮之屋矣　元祐黨碑文武共三百九人
　黄庭堅洪羽洪芻余爽余卞列餘官百七十七人之
　内皆豫章名士也崇寜中天下監司皆立此碑後因
　星變乃毁　百家詩選云豫章洪氏山谷四甥皆以
　文詞知名朋字龜父同郡黄著集龜父詩百篇為一
　集山谷以為句句可傳也芻字駒父殫洽開豁溢於
　文詞擢諫議大夫為詩百餘篇著老圃前後集炎字
　玉父登第元祐之末試吏紹聖之初顯於宣和貴於
　紹興著西渡集一巻羽字鴻父元符之末上書入籍
　遂終其身兵火之後詩文無傳焉朝廷官其一子
潘清逸宅　在府城前舊中宫寺南本宋齊丘别業後
　為宋學士潘慎修所有慎修孫興嗣更築江月看經
　二臺及清逸樓巨松軒號一郡之勝興嗣字延之以
　父廕授將作監主簿與周敦頤王安石曾鞏王囘袁
　陟友善初調徳化尉謁江州刺史許瑊瑊倨不為禮
　興嗣投劾歸自號清逸居士屢薦不起隐處六十餘
　年手植朩皆大十圍盧志列之逸民誠南州之高士
　也吾豫章自徐孺子後獨有此君差可後先掩映著
　文集六十巻俱已散軼吕東萊選其爭論原諫通論
　送趙希道序周茂叔墓銘題張唐公香城記後七篇
　煜煜乎五緯之並麗足以峥嶸於天壤矣　逍遥亭
　亦興嗣建自賦詩云作亭名逍遥此禮成不虚寛於
　一天下原憲惟桑樞况我卜清曠風雨庇有餘方池
　容瀲灧小徑足縈紆花朩頗窈窕松筠亦扶踈鳴蛙
　送鼓吹好鳥來笙竽可琴亦可詠可飲亦可娯盤雖
　無下筯賓食亦有魚恢論或申旦隐几忘移晡困來
　展足眠醉倒從人扶率爾但敷暢因煩而領無鄴架
　三萬軸方朔五車書棄置復棄置任自相賢愚無妨
　吾逍遥此樂誠何如　吾郡在宋以任子傳者延之
　與陳恭公執中恭公當皇祐初召為吏部尚書同平
　章事秉政五年人不敢干以私四方問遺無及門者
　封岐國公致仕卒贈太師諡曰恭仁宗命張方平撰
　神道碑御書其額曰褒忠可謂明良遇合極一時之
　盛而延之抗志物表終老不出要不礙其並傳也恭
　公為右正言時王冀公深忌之一日真宗賦御溝柳
　詩宣示兩省皆令屬和恭公因進詩曰一度春來一
　度新翠光長得照龍津君王自愛天然色恨殺昭陽
　學舞人句意俱高惜其遺文無考耳　宋郭祥正潘
　公園詩南昌城中潘令宅清逸樓高二千尺斜飛四
　角河漢躔密排萬瓦鴛鴦碧
東湖居士宅　宋樞密徐俯建俯字師川卜築東湖自
　號東湖居士黄山谷之從甥也繫年錄云金人欲帝
　張邦昌集百官議皆以次書名司門郎中徐俯獨不
　書持王時雍號慟大呼掛冠而去先時買一婢子名
　為昌奴遇朝士至即呼昌奴前驅使之　宋高宗紹
　興二年十有二月右諌議大夫徐俯入對勸上熟讀
　光武紀上書以賜之曰卿近進言欲朕熟看世祖紀
　以益中興之治因思讀之十遍未若書一遍之為愈
　也先以一巻賜卿雖字惡甚無足觀者但欲知朕不
　廢卿之言耳俯因建亭湖上以藏御書　紹興三年
　以徐俯簽書樞密院事故事簽樞下執政一等至是
　特詔鈞禮又例外賜以金帶　秦檜專政以金人成
　和大赦天下俯方罷樞密提舉臨安府洞霄宫上表
　云禍福倚伏情偽多端恐未盡於事幾當復勞於聖
　慮時湖北京西宣撫使岳飛表云願定謀於全勝期
　收地於兩河唾手燕雲終欲復讎而報國矢心天地
　尚令稽首以稱藩知廣州連南夫表云雖虞舜之十
　二州昔皆吾有然商於之六百里當念爾欺三人表
　章一時皆盛相傳誦檜見而大惡之
宋謙父宅　故基今不可考謙父名自遜别號壺山居
　士金華人徙居南昌父子兄弟皆能詩而謙父尤著
　文筆亦高絶當代名流皆敬愛之方虚谷亟稱其殘
　年日易晚夾雪雨難消之句所著詩餘名漁樵笛譜
灌園庵　在三洲蘓圃林下偶談云蘓雲卿圃後屬郡
　人宋自適趙章泉題其室曰灌園庵自適字正父謙
　父之弟别號伏龍山民又構湖山清隐居於西山乃
　唐詩人陳陶故圃也
宋丞相京鏜宅　在府城錦衣坊嗚呼此即南唐宋齊
　丘之故址也仲逺何其似宋之甚北距徐孺子亭咫
　尺益令人輕纓緌而重布衣爾　南州為宰相於宋
　者三人陳恭公執中京莊定鏜興分寜之章鑑也章
　固盛徳不幸而遭改玉遂致泯泯仲逺報謝金人弔
　䘮之役請免宴請撤樂侃侃昌言至脅以兵而不動
　何其壯耶一旦依附韓侂胄遂至敗盡生平恭公之
　介節正性自不必言當真宗倦勤時大臣莫敢及建
　儲事公獨進演易三篇以蚤定國本為說逾月遂建
　立太子此與韓魏公挾孔光傳以諷何異迨乎入參
　機務不招權勢不植黨與而又能急流勇退庶幾可
　稱全人恨不得褒忠碑一快讀以悉其建竪之始末
　也
世美堂　在郡城修仁坊宋端明殿學士兵部尚書豫
　章郡公李大性建大性以嘉定四年出守呉寜宗親
　書世美二字寵其行遂因以署堂額其曾祖諱積中
　者起家進士歴官殿中侍御史翰林學士列元祐黨
　人謫居吾郡遂家焉殿中生衛尉丞良弼衛尉生户
　部知徐州安國户部子七人豫章郡公其長子也次
　大異寶謨閣學士封豫章郡侯次大理知真州大柬
　江淮制置使亦封豫章郡公次大京知撫州次大成
　主管建昌仙都觀次大鎮朝奉郎一時父子兄弟持
　節剖符為公為侯先後相望洪武間太史蘓伯衡應
　其七世孫國子正宗頤之請追作世美堂記宗頤以
　薦辟官至禮部尚書
熊天傭宅　元豫章先生熊朋來建朋來豐城善坑人
　與其弟召子世連牆以居後徙家郡城每歸必舍召
　子所召子至郡城必舍朋來所兄弟自相師友如軾
　轍然朋來博通羣籍載于元文類者僅見一斑唐荆
　川稗編錄其論經學諸文皆世所未見予疑荆川先
　生家當有其全集屬友人訪之果然因覔傭書繕寫
　遭亂未遂所求今不知得免刼灰否
杏花小隐居　洪武中黄徳文所構朱善記曰豫章郡
　庠東有杏村焉望之而其氣之蔚如即之而其俗之
　醇如其中多隐君子昔之居是村者有黄陳二姓陳
　先生仲易既以經學為南北學者所宗而黄氏昆季
　伯善仲美復以文獻故家為貴游所重皆吾豐城產
　也伯善棄世其子徳文克紹前業闢一室曰杏花小
　隐日讀書其中取前朝名公鉅卿幽人處士所作詩
　文以類編之凡百餘巻而搜尋遺逸志猶未已焉按
　徳文所編不知何名勝國一代著作備具應與元文
　類並垂惜乎其竟不傳也
仰高樓　明初南昌羅徳厚建眺望西山峯巒歴歴朱
　學士善自遼海歸館於其家為作樓記云按圖志西
　山之高與廬阜等而諸峯競秀環三百餘里其巖洞
　之幽深泉石之清美竹箭之茂密草朩之靈異琳宫
　梵宇之相望良田名圃之相屬所産之富足以衣被
　城中十萬之衆其利澤之所及者逺矣抑吾因是有
　感焉是山之大能與廬阜同其高則斯人之居是邦
　者獨無與是山同其悠久者乎稽之古人忠節如梅
　子真高風如徐孺子孝友如黄太史固皆足以敦薄
　立懦乃若煜然道徳之光粹然言行之懿奮乎百世
　之上而百世之下靡不師法而宗仰之者其惟濂溪
　周子乎
胡頤庵先生宅　在進賢門外距南關半里許祭酒胡
　公儼之居大司冦蟠峯李公遷叙其集曰先生自㓜
　學即屬意元𣺌抗志崇竑探道徳之源窮性命之奥
　雖居會城闤闠然於天文地理罔不究子史丘索罔
　不讀其學則實學已斆華亭諸邑尹桐城若尺蠖之
　屈神龍之蟄何隐約也己而入禁廬承顧問代絲綸
　又何其榮顯也然處之若終身履之若固有完節榮
　問歸老東湖行則實行已所云㑹城闤闠即此處也
　先生賦豫章十景各五言律一章曰西山逺翠曰南
　浦飛雲曰徐亭烟柳曰蘓圃春蔬曰鐵柱仙蹤曰洪
　崖丹井曰滕閣秋風曰東湖夜月曰章江曉渡曰龍
　沙夕照後人用其題繪屏障屬和者甚衆　國初吾
　郡之文潔淨莫如先生而或傷于率簡質莫如朱公
　善而或傷于淺然皆不失韓歐矩矱自王李出海内
　競以剽竊相高江右亦不免墮其雲霧比年稍知奉
　廬陵為不祧吾社二三兄弟返古之力要自不可誣
　爾　先生重修府志序畧云豫章之有志始於雷次
　宗後其書亡南唐凃廙補撰豫章古今志時時引次
　宗舊記為證至宋洪芻字駒父謂廙書贍則近穢疎
　則及漏又時有牴牾非完書也乃掎摭書傳疏所見
　聞取其舊書析為十二部謂之職方乘元劉有慶潘
　斗元又補述續志凡十四巻然流傳不廣書久湮沒
　歴世既久人皆殘缺所謂郡之文獻誠不足徴也
　先生以水墨禿筆冩羊鹿甚生動亦能竹石蘭蕙其
　精於繪事又如此洵非一端可盡其長　先生家食
　二十年年八十三而卒嘗自言詩文得法於鄉先生
　熊釗釗得之虞道園故其學有本原釗字伯幾富於
　著述有幾亭文集若干巻入國朝膺聘校書會同館
　為先生叙頤庵集亦自謂五六十年承事先輩得叙
　事書法之指要也
范御史宅　在惠民門外御史名敬先字思祖洪武初
　舉進士授監察御史指陳闕失無所忌諱一日忤㫖
　命磔諸市磔者己披其兩乳敬先曰姑無相廹吾將
　有所獻索筆札具草進上閱之一詩也為霽威命釋
　之遂失兩乳後以他事削籍還家乃賣卜於惠民門
　外貧不能餬口年八十餘卒如此御史而未有專祀
　彼爼豆纍纍者伊何人哉
臨清軒　在洗馬池北胡祭酒儼記云豫章洗馬池在
　子城東南隅舊傳為浴仙池事不經儒者不道郡志
　載潁陰侯灌嬰初定豫章常飲馬於此故名此或然
　也今在闤闠中與民居相接歲久隘塞廣不及半畝
　而深不至尋丈有司以為古蹟樹朩欄以䕶其三面
　而池之北則范仲華氏之所居作軒於池上名臨清
張學士宅　吏部左侍郎張東白先生元禎之居在黄
　牛洲土人云宅甚卑小清流廻繞鳬鷖在門今棟宇
　久已蕩盡想見先生進講文華孝宗設低几就聽之
　一時君臣遇合誠希有之盛事也吾郡貴顯在成𢎞
　間絶無創宅於郭内者嘉隆間㑹城始有甲第然率
　依典制規模梁棟斗拱無敢汰侈如冢宰熊公浹之
　在北城大司馬胡公訓之在南城其㕔事皆僅堪旋
　馬獨總漕司空呉公桂芳架雄壯屋頗為清議所譏
　至萬厯間則纔登膴仕便締層潭廣厦重軒繡栭雕
　䲽見者晃目驚心未幾土朩召禍兵甲頻仍不旋踵
　而俱畀之祝融矣子輿氏喚醒本心首致戒於宫室
　之美而堂高數仞榱題數尺徒博古人之輕藐士君
　子豈肯䘮名節於居處耶
余徳甫先生宅　在東湖傍南昌余憲副曰徳之居先
　生與吾郡王元美歴下李于鱗呉興徐子與武昌呉
　明卿揚州宗子相歙郡汪南溟結七子社一時名燥
　寰區後又與銅梁張肖甫及其弟助甫談詩元美所
　謂吾黨有三甫者是也子欽燿孫正垣皆以才華為
　詞壇推重正垣即予友小星也移居進賢門内扁其
　池上小圃曰昔耶園著有昔耶園詩集　近時選家
　不録德甫先生隻字力以卑弱誚之殊非持平之論
　吾宗伯璣詩慰中極贊賞於小星古别離贈張公亮
　與撥悶諸篇於是人更遡厥淵源於迺祖矣詩之去
　取亦各從其所好也
香月軒　在進賢門内明張魯叟先生壽朋讀書處先
　生詩文超妙縱筆而往隨紙長短為盡而尤濡首於
　制蓺手自編集凡一千八百篇皆世所諷誦者其未
　刻尚萬有餘篇别有庸言史評筆訓約五六十巻今
　行世者僅深息窩詩十餘巻而已　先清襄公擢操
　江旋里先生作十絶投贈其一云我亦羡君恬我亦
　羡君謙我獨胡狂躁非龍且好潛自云此實實向公
　前懺悔之語非套詞也前輩虚心樂善如此一日過
　予香蕉館索絹素大書曰垂老生涯也大奇擔頭詩
　筆與花枝販來春色憑君買一半梅花一半詩書訖
　擲筆扶杖而去
枳園　管理石城府事朱鬱儀先生謀瑋構雜花香草
　繽紛馥郁老樹偃蹇其間蕭然塵外先生把巻吟哦
　晨窻午夜亹亹忘疲雖朱邸猶之蓬戸也園中藏書
　甚富叠架連屋先生手所著作百餘種刻有書目堪
　與升庵鬭富予抄得二十餘種兵亂悉被抛擲僅存
　醫詮二十二篇黄岐鈎𤣥三十一篇其言曰戴人張
　子和探黄岐之妙用闡醫道之易簡所制方不過三
　十餘而可以該治萬千之病其要有三曰吐曰汗曰
　下而已矣然其書具存識之者寡愚夫闇士安於庸
　術坐視危篤乍聞三法莫不縮頸而咋舌豈知三法
　所以治病其所謂滋補調理之方助病為虐藉兵齎
　盗以糧也先生論醫真稱卓出千古其他方伎無不
　析其精妙而尤深於經學詳在予郡乘傳中　其論
　厯學云往予觀大統厯思得其術弗得也得顧乃徳
　之說焉得潘塤之說焉得袁表之說焉非術也揣摩
　厯故而己矣乃發二十一史先之唐大衍厯焉繼之
　漢太初厯焉又繼之宋祖冲之厯焉隋劉焯張賓之
　厯焉得厯術矣而於大統之厯未合也繼乃究夫元
　史郭氏厯經焉又獲覩我朝夏官正劉信之厯法通
　經焉予於厯亦勞苦矣其論星學云五行家以日干
　為主視月令之休囚王相以裁成焉甲者陽朩成林
　之朩也乙者陰木方萌之朩也丙者陽火方燄者也
　丁者陰火伏于朩石中者也戊者燥土己者濕土庚
　者已煅之金辛者未煉之金壬者江河之水癸者雨
　露之水也甲恃庚以成材乙恃戊以得茂丙恃甲以
　不滅丁恃庚以得生戊能遏壬癸之勢癸能滋戊己
　之燥五行相須其𤣥妙有不可勝言者所謂才官印
　綬末世之技耳大抵五行貴乎中和失其中則資運
　氣以佐之故運氣亦在所重也丈夫以官為之子婦
　人以食為之男盖特封贈奉養之意誠鄙夫之陋見
　也甲無生庚之理丙無育壬之象庚不孳丙乙不乳
　辛惟戊已為土能産甲乙壬癸為水能澤戊己而已
　然丙乙得土丙丁得朩戊已得水未有乏夫嗣續者
　也以是而推其理彰矣論奇門遁甲云人有常言年
　吉不如月吉月吉不如日吉日吉不如時吉信有之
　也選時之例惟遁甲奇門為上六壬藏沒次之藏沒
　者一日之中惟四時可用若遇甲戊庚日則六神固
　藏四殺固沒矣他日則殺可藏而神不可沒若遁甲
　則十二時中奇儀星門各有所宜無施不可忌五不
　遇時避五入墓時而己其餘若有奇門無往不吉也
　胡舜申以陰陽備用符應經類集門要發其端倪郇
　慶長著為樞要分畫演之僕遂集此使開巻了然若
　奇與門俱不一得而以藏沒用之亦庶幾焉胡郇二
　公之言如此非僕臆說也　謝肇淛曰今天下藏書
　之富王孫則開封睦挈南昌鬱儀兩家而己開封有
　萬巻堂書目余托友人謝于楚至其所鈔一二種皆
　不可得豈秘之耶南昌盖讀書者非徒藏也而巻帙
　不甚偹按睦挈字灌甫號西亭周定王之後覃精經
　學撰五經稽疑授經圖若干巻亦非僅以藏書名者
　鬱儀西亭皆能於聖學榛蕪之日孜孜魯壁汲冢之
　遺真當代劉子政也吾郡自鬱儀外宗侯則有時卿
　士庶則有熊仲舒喻季布而仲舒尤多帳中秘本滄
　桑以來土炕柳墻處處皆數家墳典而吾郡絃誦遂
　至輟響可勝嘆哉
都督第　在進賢門内大將軍劉公綎故宅公以家世
　名將好謀善戰威震海内東事亟從田間起用時經
　畧楊鎬素不相協公率健兒馳驅數千里而來甫解
　鞍鎬即麾之前進不得己與都督杜松分道疾驅連
　破數寨養子劉昭孫曰孤軍深入而援兵糗糧無一
　至奈何公曰汝視楊經畧豈復肯憖遺我輩耶報主
　致命得其所矣軍次清風山力戰而死鎬亦以失機
　坐辟崇禎初鎬年八十餘司冦據例當免烈皇曰全
　盛封疆壞於渠手此豈可引年以赦耶竟論如法
　吾郡以武功顯者晉則胡壯侯藩陳則黄威公法氍
　公智畧似藩勇敢似法氍萬厯五十年間聲名雷震
　一世殁之日華亭張侗初先生鼐檄海内文士作志
　士不忘在溝壑勇士不忘䘮其元制蓺以弔之操觚
　時多為之墮淚云　明徐世溥劉將軍祠待客書感
　云奕世西南拓地聲中原只有杜齊名一呼氣作三
　軍膽百戰功高萬里城帶礪未酬恢井絡衣冠空殉
　應欃槍關西祠廟何如此夜作雙虹貫紫清　登州
　檢討島新剙佛寺寺側一祠祀遼亡死事者劉杜張
　何而下俱列焉祠成地忽遍産五色芝碧色者居半
　或以為忠義熱血逐東風而迸灑于此也
隻立軒　在東嶽廟側明舒碣石先生曰敬建先生以
　制蓺名海内四方問業屨滿户外家食數十年荆門
　晝掩博極羣書嘗假予新呉吕公坤集把玩竟歲亟
　嘆賞其文以為可以救世其自序云天之未䘮斯文
　也則新吾先生當為今日之韓子予請附于籍湜諸
　人之後　隆萬間江右以制萟傳者新建鄧文潔以
　讚臨川湯若士顯祖安福鄒泗山徳溥進賢李媿庵
　光元共先生而五迨臨汝陳艾章羅出海内或推置
　於五先生之上艾千子獨不然其說然學五先生不
　至未免威烈慎靚之奄奄學臨汝不至猶有桓文雄
　伯之氣故才士樂趨之而不厭至於坐明堂而奏韶
　濩朝諸侯則終以五先生為正統也
古閒齋　在東湖之東北大學士劉文端公一燝即先
　世舊廬構此公為庶常給假歸讀書其中者七載博
　覽羣籍靡不貫穿立朝端方廉介以身係安危者數
　十載為海内衆正領袖去國一疏傷楊左而詆客魏
　諸逆忠悃淋漓尺幅鄒忠介以為可與出師表並傳
　其生平詳載予重修郡乘惜未能廣搜遺文以傳也
　　公為正詹掌翰林院嘗充東宫侍班官㑹開講公
　當請對乃書聨曰呼嵩稱萬壽盖用嵩山神呼漢武
　萬歲事併引詩言萬壽者闡揚其義時因挺擊欲摇
　國本借呼嵩義闡揚之以尊元良而規䕶儲君東宫
　對曰讀史惜三餘公拜手颺言以賀東宫乃光宗也
　　公在政府日每語人曰言官恢張則六卿無實用
　善御者調六轡善治天下者任六官夫與天子行天
　下事者六官也六官任事而言路得以繩其愆言官
　陳事而政府得以裁其是則天下治于是一切條陳
　皆下六官有不經者詔格罷盖懲萬厯末年言官囂
　沸政府倒權天下日益多事故其持議如此
芳樹齋　在城隍廟前予友萬茂先徴君時華早歲讀
　書於此修廊矮屋雜植碧梧丹桂山茶玉蘭於前取
　徐文長鳥下窺書古花飛綴字紅之句題于檐楹芳
　樹齋詩之所為刻也後卜築溉湖遂名其集曰溉園
　頃兩地俱委蔓草殊增人樵車寂歴之感爾茂先文
　擬柳州古詩在陶韋間近體時義山時放翁要成茂
　先本色不拘拘叔敖之衣冠也其生平詳予敦宿堂
　萬徴君傳吾郡以諸生崇祀學宫者僅茂先而䘮亂
　之後朩主化為烏有亟當補入以留文範于異代
　茂先詩經偶箋微辭冷語真能令人解頤呉門己為
　重梓溉園詩賴吾宗伯璣評選可無遺珠之嘆􁐴文
　集刻板煨燼不無望棗棃之資于同志爾黎美周徐
　巨源俱為茂先作傳其生平胸懷蹈履惟光風霽月
　四字庶足以擬之太丘叔度之後吾未見有如此文
　士也
義竹林　在東湖上萬大司馬元吉與其弟給諫六吉
　縣尹九吉同居于此曰義竹者以此兄弟之連枝而
　交讓也司馬與予稱莫逆而給諫復與予同年辟舉
　道義切磋詩酒款洽月無虚日司馬每談及張許文
　陸忠烈事輒慷慨喜見眉宇卒能自踐其言今碧血
　未藏而故廬己成荒莽囘憶共金昆玉友歩月石欄
　聽鶯柳岸時真不禁涕泗之漣如也司馬字吉人給
　諫字次謙皆有文集傳世　司馬理歸徳作定市價
　書絶類周官監武陵相國軍事歴盤谷涉侯趙川自
　河内至幽州凡所謂八陘者無不崎嶇攀陟作太行
　山圖說二書皆可備經濟實用未知世有藏本否
浠湖相國宅　在徳勝門内大學士新建姜公曰廣構
　郡人黄孝廉文旦曰相國年且高也自知非管樂比
　只拚這身子出來伴人作事不愛一死毫無顧惜此
　可謂誠忠然亦得死所矣
半舫齋　予友劉士雲文學斯陛之居傍有銀杏婆娑
　覆之逺近號為白果樹劉前為汎閣藏書多秘本跨
　池曰漪亭波光寒靜照人鬚眉士雲初刻半舫齋制
　萟已刻漪亭新萟筆勢雄快天風海濤震盪無際而
　蒼然古色不作耳目近玩其自草新萟序雋永而兼
　氣骨晉魏之名篇也惜才大如海而不克永年未能
　竟其所志為可嘆耳譚友夏有劉士雲園亭醉歌云
　世人為園丘壑假奇人為園中懷寫愛兹嘉卉成古
　朩主人坐我月明下垂楊拂水水荇開芳草上堦堦
　有苔吾家烟月遍林麓春光隨身千里來此夜歌聲
　細亦緩能飲不飲觴各滿　章大力世純萬美叔曰
　佳甘禹符元鼎朱子强健余小星正垣朱子美徽李
　平叔曰奇俱曾讀書半舫齋而予與鄧孝廉履右徜
　徉其中最久禹符落第擬古樂府十四首徐巨源極
　相贊賞手為評閱付梓今竟無隻字之存而平叔左
　之之著作久己燼於爨下朱子美憲副自金陵歸得
　其兄所著蒼崖子亦以家食蕭條不能重鏤板也
榆溪　古魏元君煉丹地臨溪多榆故名去雲卿蘓圃
　僅數十步為郭内佳勝處予友徐巨源徴君世溥結
　廬其間所著詩文因名榆溪集巨源最愛江文通恨
　别諸賦而尤醉心韓嬰外傳以為嬰叙事澹蕩婉勁
　有司馬遷逸致迥出西漢諸家故其作愛秋光賦東
　湖漁者賦彷彿醴陵操觚而他文抑揚吐氣意在筆
　先有韓生之風焉晚廼力摹昌黎有酷肖者詩則少
　陵沉鬱昌谷奇麗時亦錯出見奇山居日久應酬諸
　文絶少予嘗語巨源祝詞始自虞伯生其壽兩尹先
　生序雄偉固足不朽此外如王陽明之壽湯雲谷歸
　震川之壽孫黙齋暨程白庵羅圭峯之壽彭彦寛歸
　季思之壽王孟夙母俯仰數百年僅此五六文足傳
　今連篇累牘穢而不慙真萟苑一阨君文無此殊令
　讀者六鑿清快巨源以為知言其後丁時之徴君仁
　宜作戒妄作詩文篇首及諛生以祝初度亦與予意
　相同巨源屢為盜苦竟死於盜死且甚慘生平著作
　烟雲蕩散天之苦文人抑何其毒虐至此耶　巨源
　如芋談如本事詞皆㸃染風華為案頭所不可少而
　易正禮因則羽翼孔孟之書也昔之綠林豪客知珍
　重李涉之句而此盜乃以巨源著作畀投炎火抑豈
　能逃同輩之唾罵哉
匡吾王府　建安鎮國將軍朱多某之居家有女優可
　十四五人歌板舞衫纒綿婉轉生曰順妹旦曰金鳯
　皆善海鹽腔而小旦綵鸞尤有花枝顫顫之態萬厯
　戊子予初試棘闈塲事竣招十三郡名流大合樂於
　其第演繡襦記至斗轉河斜滿座二十餘人皆霑醉
　燈前拈韻屬和予詩有風振幽鳴花夢醒月寒香玉
　酒巡頻之句大為泰和曾端甫先生嘆賞一夕風流
　可數曾幾何時路隅寶玦散亂于秋雨梧桐而匡吾
　老人亦已厭世久矣子謀垔字禹卿能為五七言近
　體追琢不遺餘力刻有深柳居種園諸草
犀齋　予友蘓武子桓搆與徐巨源榆溪草廬密邇武
　子貧無立錐南大司徒馬公鳴起奇其文館之署中
　始獲結數椽奉母以居偶泛明聖湖適同里萬某為
　杭州太守武子投刺請見太守倨不為禮武子怒訶
　其門者太守遂繫之囹圄後知為大司徒客乃謝過
　出之武子不相見而去及武子已卒相國溧陽陳公
　名夏以其遺稿馳示相國金公之俊金遂作讀蘓武
　子遺稿序極其推揚嗟乎以同里而不知有國士以
　能文之宰相而心折於己朽之蓬茅人之度量相越
　果不可同年而語也　自艾千子倡古文於天下茂
　先巨源和之摧陷廓清之功不小溧陽闡揚尤力駸
　駸乎足以起八代之衰矣及溧陽被刑海内競為徐
　庾駢偶取青嫓白金聲玉耀文益萎薾不振誠世道
　之憂也或曰溧陽冰蘗盟心何以致禍之烈曰昔洪
　武中宋學士濂以孫慎故獲罪安置茂州行抵䕫憩
　某寺與一高僧共語濂曰吾聞内典善惡必以類報
　吾平生所為自以為無愧何至是哉僧曰先生於勝
　國曾為官乎對曰翰林國子編修僧黙然濂是夜遂
　自縊觀此則溧陽固宜不免也
鹿囿　在章江門外陳友諒聚鹿數百於此嘗自跨一
　角蒼鹿綴琴珠為纓絡掛于角上縷金為花鞍羣鹿
　皆飾以錦繡遨遊江上明初駕至南昌宴於滕王閣
　上乃命儒臣賦詩放其所蓄鹿于西山　友諒愛姬
　苕華夫人善月琴友諒出師必以隨呼為粧駕鹿囿
　其遊觀之地也　友諒既亡有宫人小春逃於民間
　嫁蒲亭彭本清本清問陳氏宫中事小春言後庭數
　百人皆錦衣玉食用極奢侈又友諒喜食玉葉羮以
　西山羅漢菜及豐城曲江金花魚為之味頗佳
章江驛　在城西章江門古曰昌門漢建安中孫䇿遣
　虞翻與華歆交語即此處所稱石亭公館是也後改
　驛於廣潤門之南浦亭今為南浦驛　渡江即石鎮
　舖舊又有石頭驛宋汪藻作記韓退之次石頭驛詩
　憑高囘馬首一望豫章城人由戀徳泣馬亦别羣鳴
　寒日夕始照江風逺漸平黙然都不語應識此時情
　退之詩朴率類如此然其惓惓於吾土直以并州為
　故鄉吾土寜能漠然於退之哉嘗欲構數椽於滕閣
　右祀子安退之于其間書以告後之議祀典者　唐
　武徳中嘗以豫章之西境為西昌俾縣令治其地即
　今石鎮舖也吾邑稱西昌以此
弋苑　即北沙舊武塲邑人王仲序有詩云閲武臺前
　離思饒將軍長憶漢嫖姚沙明行伍龍蛇變風動旌
　旗組練飄禍亂幾經凋瘵日涓埃無補聖明朝向來
　俯仰俱陳迹頓使吟魂為客銷
陳處士園　在東湖南岸南唐處士陳陶隐居洪州闢
　小園植花竹種蔬茹日自灌溉陶有閒居雜興云一
　顧成周力有餘白雲閒釣五溪魚中原莫道無麟鳯
　自是皇家結網疎唐末自稱三教布衣開寶中人猶
　見之或云己得仙矣蟬聲將月短草色與秋長比屋
　歌黄竹何人撼白楊右張為取作主客圖　陶題徐
　穉湖亭云伏龍山横洲渚地人如白蘋自生死洪崖
　成道二千年惟有徐君播青史　釋貫休書陳陶隐
　居云有叟傲堯日髮白肌膚紅妻子亦讀書種蘭清
　溪東白雲有奇色紫桂含天風即應迎鶴外窅羡于
　洞洪又云高步前山前高歌北山北數載賣柑橙山
　資近又缺注陶種柑橙令山童賣之　陶字嵩伯予
　嘗從英華類選諸編中手錄其句欲共施希聖肩吾
　詩合梓題曰西山二隐詳具予鴻桷集　孫光憲云
　陶著癖書十巻聞其名而未嘗見之
皆春園　在東湖傍宋寜州章丞相鑑所闢竹石叢峙
　花朩疎野豐城王提舉義山請于章願得以娯老章
　慨然畀之為易其扁曰共春園義山字元高豐城人
　通易學兼工詞賦予藏有其稼村集詹詹小言而時
　有致至其易學未見也章號杭山度宗時為丞相立
　朝寛厚與人多許可士大夫目為滿朝歡居鄉以長
　者稱相隔四百年吾郡不復知分寜有此相矣　杭
　山當元革命之後屏居山中布衣蔬食恬然也過毛
　竹山有句云不信世間陵谷變野樵偏識舊衣冠此
　豈不高於劉忠齋輩數倍哉
南園　在郡治之東南舊名桃源洞宋乾道中呉帥芾
　更築臺榭
北園　在郡治之東北直貢院前宋乾道中呉帥芾剙
　築
東園　在郡城東湖上直環波亭宋淳熙中張帥子顔
　剙築
樂園　即宋漕司花囿紹興中轉運判官趙竒符剙後
　運副汪召嗣余應求相繼增築至慶元年趙秘閣不
　迂牓曰樂園
芙蓉園　在府城東北嘉靖中瑞昌府奉國中尉朱多
　煃構多煃字用晦工為五七言詩與里人余憲副曰
　徳相倡和刻芙蓉園稿其同府鎮國中尉朱多􁪠字
　宗良亦博雅修詞與多煃齊名萬厯初諸王孫稱詩
　未有不屈指於宗良用晦者迨後七子一派海内羣
　相詆訶于是案頭有兩君之集者輒指而揶揄之然
　其於選體顔謝諸篇終未若兩君之精熟也
閬園　在永和門内李太虚宗伯明睿構弋陽王之舊
　邸也有山腰宫閣古石堂碧欄池浣花池天池諸跡
　公自言閬園以池勝以竹勝尤以松勝他園不敢望
　焉建聖沙樓藏書其中甲戌自華亭歸得宋板書一
　船皆上海潘文恪家舊藏每部有文恰公小像董𤣥
　宰手書子孫寶藏等字于䕶殻宗伯特構一小閣庋
　焉署曰宋板居
龍沙古墓　按水經注贑水北逕龍沙西沙甚潔白高
　峻而陁有龍形連亘五里舊俗九月九日升高處昔
　有人于此沙得故冢刻塼題云西去江七里半筮言
　其吉卜言其凶而今此冢垂沒于水所謂筮短龜長
　也慮志止採前三四語舊俗以下悉被刪去竊謂唐
　宋事文垂至今日已數倍于高曾之傳况其度越于
　此者而何忍其湮沒之乎道元生於後魏此冢不知
　葬自何時用筮龜而不用相墓之說則猶景純未著
　書之前事也
周澹臺滅明墓　在府城總持寺左宋紹興中漕使高
　述題曰有魯澹臺子羽之墓　南平王鍾傅初入洪
　州命修一城軍使散掘墓甎以稱用工畢傅夢一人
　古服頎長貌如子路來詣傅曰將軍何得暴我居處
　覺問軍吏賓客莫有知者市老羅通入謁曰舊圖云
　城東南角三十一步有子羽先生墓甚靈恐軍人取
　甎有所觸犯傅使人視之果驗即命甃砌修飾更立
　亭于上以表古蹟既畢復夢致謝傅以束帛賞羅通
　焉
漢徴士許劭墓　在故松陽門内漢末中國大亂劭為
　揚州刺史劉繇奔豫章時大疫劭中路被病繇以舟
　先送劭至豫章㑹卒權殯於松陽門内因失其屍呉
　天紀二年太守呉興白日於㕔事恍惚見一人着黄
　巾練衣稱汝南許子將求葬因遂不見時皆莫知柩
　所在乃招魂葬之
漢灌嬰墓　在今順化門外二里許舊印土寺右寺今
　廢世傳為城隍墓
漢徴士徐穉墓　在進賢門外望仙寺東濱濠隧道深
　五尺墓居其中墓上石刻𨽻書漢南州高士徐孺子
　之墓酈道元云贑水歴白社西有徐孺子墓涂廙古
　今志墓在南門外尉㕔之側寰宇記墓道在郡城南
　十里號曰白社呉嘉禾中太守長沙徐熙於墓隧種
　松赤烏中太守南陽謝景立碑於墓側永安中太守
　梁郡夏侯嵩於碑旁立思賢亭後改名聘君亭宋南
　渡後南昌尉劍津張敬之因葺公㕔披榛墓出按圖
　牒墓旁有九里井求之得井又有甿耕桓伊墓下得
　甓三款識云晉南平將軍墓去聘君墓七里敬之乃
　表其墓復其亭元至正中行省參政東平徐琰識墓
　植垣明洪武中知府許方王莊相繼修理天順中左
　布政使黄琛即墓建祠𢎞治中府同知張汝舟重建
　仰高亭清風堂萬厯十五年知府范淶復修門堂塚
　墓竪漢高士寢路枋于衢側　張九齡曲江文集有
　徐徴君墓碣并銘杜少陵讀其碑思整棹以弔之八
　哀詩云再讀徐孺碑猶思理烟艇其為常時傳誦如
　此　唐陳陶詩郟鄏妖興炎漢衰先生南國卧明夷
　鳯凰屢降𤣥纁禮瓊石終藏烈火詩禁掖衣冠加宋
　鵲湖山耕釣沒堯師千年壠樹何人哭寂寞蒼苔内
　史碑　明陳昂伯徐孺子墳詩削有朩蘭棹崩濤不
　我親晚停南浦驛先與徐墳隣每讀高士傳知為千
　載人清風二鼓後南斗掛秋旻
郭璞墓　舊傳在滕王閣東汙池内太平寰宇記云葬
　於江陰黄山不應有墓在此
明知府陳國儒墓　在府城總持寺傍國儒字邦民徽
　州人至正間任衢州路都事元兵破衢被執過新安
　賦詩以自誓至京不屈安置天戒寺以條自經為僕
　夫覺免無何仲子仲鏡䘮哭曰鏡死老親疇依天其
　奪予志乎數月召授内省都事歲餘除洪都太守期
　年政成坐事被繫因述生平出處自盡民撫屍而哭
　者接踵附葬徐孺子墓側有雪厓文集行世
　
　
　
　
　
　
　
　
　
　
　
　
　
　江城名蹟巻二
欽定四庫全書
　江城名蹟巻三
　　　　　　　　　　　　　新建陳宏緒撰
　　證今(一/)
洪都　明初壬寅嵗髙皇帝定洪都命都督官朱文正
　增拓舊城周二千七十丈有竒髙二丈九尺有竒建
　七門東曰永和又名澹臺以門内有澹臺墓舊名壇
　頭門為仙人黄紫庭臺壇址東南曰順化舊名琉璃
　以門内延慶寺有晋建武時琉璃佛像在焉南曰進
　賢舊名撫州俱以道路相通得名又曰望仙以漢梅
　尉故廨在門外又南曰惠民輓輸至惠民倉其路由
　此舊名寺步以近隆興寺也西南曰廣潤舊名柴步
　又名橋步西曰章江以在江濵故名舊曰昌門孫䇿
　遣虞翻與郡守華歆交語于此北曰徳勝舊望雲門
　李綱移築于此又名新城　明初御製周顛仙碑云
　朕于南昌東華門道左見男子一人拜于道傍朕謂
　左右曰此何人也左右皆曰顛人按吾郡城門未聞
　有東華之名豈此時永和門亦稱東華門與
章江　在郡西章江門外水經所謂贑水出豫章是也
　控引衆流總成一川後漢郡國志曰贑有豫章水雷
　次宗云似因此水為其地名雖十川均流而此流最
　遠故獨受名焉十川者贑廬章淦旴蜀餘鄱僚循為
　十川也緒按豫章自以樹得名次宗之言未為覈實
　　蜀江在新建西南六十里一名筠河自瑞州髙安
　入境合象牙潭水入章江亦名錦江述異紀云漆澄
　釣于蜀水水中忽得金鎻引之不絶俄頃盈舟既而
　有物出水上黒色不見首尾舟人驚惶惟澄略不變
　色澄豫章人也　旴水出南城縣西北流逕南昌縣
　西南注贑水
東湖　在城内亦名太湖水經注云東太湖十里二百
　二十二步北與城齊南縁廻折至南塘水通大江増减
　與江水同湖至清深魚甚肥美沿隄舊皆植栁名萬
　栁隄亦曰萬金隄唐李紳詩菱謌罷唱鷁舟廻雪鷺
　銀鷗左右來霞散浦邊雲錦截月昇湖面鏡波開魚
　驚翠羽金鱗躍蓮脱紅衣紫菂摧浦口值春偏悵望
　數株臨水是寒梅　啟禎間承平既久吾郡又為藩
　封盛地諸王子公侯暨士大夫流連光景縱意遊觀
　忽有開浚東湖之舉一時畵舫蘭橈珠簾翠幙幾與
　西湖争勝予有東湖詞云萬古空烟月今朝錦纜叢
　栁翻蘇圃浪鳥弄杏花風新調呉吹滿長橋夜火通
　滕王歌舞後樂事聖朝工(又/)繡幕流蘇遶誰家翠袖
　過衣香勾舞蝶低笑出深荷載酒輕橈緩聴簫寂坐
　多尚饒草𤣥客鷗外獨編摩(又/)競架臨湖屋朱欄侈
　此時兩齋誇秀倩三笠較幽竒洗研頻衝雨論文每
　傍祠無人清賞處曉露獨離離(又/)不怕魚鹽棹沿洄
　盡勝流西江新韻士寜邸舊諸侯挾瑟蒹葭㟁垂鞭
　鳬雁洲為懽苦未足醉卧數更籌(又/)孺子祠前水斜
　過吏隱亭昔垂髙士釣今伴酒人星燈滿盂蘭社魚
　依橋甕萍幾翻看競渡虹影掛香軿(又/)粉垣長帶月
　遥映石欄烟一派瓊瑶蕩四時風露妍樓懸東壁迥
　樹傍斗珠連此地鯨吞快尊空覔釀泉　辛稼軒送
　元濟之歸豫章詞名江神子有二月東湖湖上路官塗
　桞嫩野梅香之句南渡以後東湖風景彷彿在目前
　又不特近代遊觀之盛為可誇也今但荒草萋迷求
　一艇一橈不可復得矣　明宛平余奕正字司直著
　天下金石志有唐崔璹書洪州東湖記蓋東湖亭記
　也遺漏一字遂致失實崔璹又有洪州刺史王守真
　石碑今俱不知消沉何處
三湖九津　在府城内舊東湖金分為三曰北湖曰東
　湖曰西湖城内之水滙焉湖水出城下水關橋置内
　外閘湖強則直放而西逹于江江湖俱強則閉外閘
　使章水不得侵入乃開内閘引湖水逹濠遶廣潤章
　江徳勝永和四門而過之東歸蜆子湖艾溪湖出牛
　尾閘趨楊家灘入鄱陽湖城内别有九津以殺三湖
　之勢廣潤門東曰五行津東南曰五事津(即水/關橋)惠民
　門下曰八政津進賢門西曰五紀津順化門北曰歸
　極津永和門北曰三徳津徳勝門下曰稽疑津章江
　門北曰庻徴津南曰五福津水各由津以歸濠焉
　舊傳東湖尾閭龍精守之中有坎諺云海眼深不可
　測江漲難于堤扞韋公未遇時適龍精化為白黿為
　漁者所得韋見而買置江中後韋官此土龍精見夣
　曰予東湖之龍曩者魚服䝉公恩救無由仰報公將
　築東湖之尻予且徙居象牙潭以成公績然恐有他
　龍復據必置城隍廟内四金人用四死囚同填其中
　乃永無敗韋公異日如其言即今之五事津也韋公
　疑是韋丹
豫章郡城　雄跨一省山之鎮曰西山屏障西北望曰
　羅山(属豐/城)屹時東南其大川西曰章江東曰撫河滙
　為巨浸鄱陽湖大脈三支中為南昌分豐城東河之
　東為進賢西河之西為新建奉靖寜武此其大概也
章江堤　在府城西章江門上下成化間廵視大理卿
　夏時正因江水嚙􁑕廹于城濠捐官銀伐石修砌未
　竟成化十二年知府祝瀚繼成其績北起龍興觀南
　至南浦橋
周公堤　在府城北徳勝門外嘉靖四十二年廵撫都
　御史周相因江水衝沒民居括所属鍰金伐石砌􁑕
　民徳之立亭于北關上名曰周公亭
南塘堤　在郡城西南斗門外漢太守張躬築堤扞江
　唐刺史韋丹重修亦名韋公堤　唐陸龜䝉南塘曲
　妾住東湖下郎居南浦邊閒臨烟水望認得采菱船
南昌府學　自晉至唐皆建于郡西宋治平二年知洪
　州施元長遷于洗馬池東明堂路西即今之儒學也
　舊志止載元虞集興學頌而遺前宋余靖之記與南
　宋楊萬里之記予巳采入于藝文志又元貞元年呉
　文正公澄遊豫章西山憲幕長郝文仲明迎先生入
　城請學易清河元文敏公明善時屈在行省掾見先
　生問春秋大義數十條願為弟子受業終其身城中
　居官之人請先生至郡學為説修己以敬一章反復
　萬餘言聴者千百人多所感發按此乃吾郡學官佳
　話今人但知陸子静白鹿洞故事而巳　孔子既沒
　魯哀公誄為尼父漢平帝元始元年謚褒成宣尼父
　後魏文帝大和中改謚文宣尼父後周宣帝大象二
　年追封鄒國公隋文帝贈先師尼父唐髙宗乾封元
　年贈太師武后封隆道公𤣥宗謚文宣王宋真宗加
　謚至聖文宣王父叔梁紇為齊國公元加封大成至
　聖文宣王加齊國公為啟聖王明嘉靖十年改稱至
　聖先師孔子改啟聖王為啟聖公自十哲而下及門
　弟子舊有封號者俱改稱先賢某子餘配享者稱先
　儒某子　洪武癸酉崇仁學訓導羅恢上疏言孔子
　廟廷從祀者當以道學論當時有若優于宰予論語
　記有若言行者四皆有禆于世教記宰予者亦四皆
　見責于聖人宜以有若居十哲而宰予居兩廡疏上
　不報時皆服其議論之當附載于此　宋北山程至
　道云嘗觀浮屠氏自釋迦佛傳心法與夫講解之宗
　至于今將二千年而源派譜牒一一可數下至醫巫
　祝卜百工之技莫不有所師惟吾儒師承之道乃今
　蔑焉無聞所謂學宫師弟子如適相遇于塗爾盖可
　嘆也　賜書樓在明倫堂北都御史韓雍建髙三丈
　許藏書其上學士錢習禮有記　郡庠司教鐸而稱
　名臣者豐城朱善鄞縣黄潤玉南昌鍾甬也朱善字
　備萬以薦辟歴文淵閣大學士有送翰林典籍羅原
　奎序云洪武十年春善與江西教官同赴召者十有
　二人而居翰林者惟善與羅氏原奎劉氏仲質三人
　焉時學士宋公新以承㫖致仕歸里于是善以修撰
　典誥命原奎與仲質以典籍掌書冊先是内府羣書
　秘書監實典之九年冬始命移置翰林内直之署實
　在奉天門之左凡為書數萬巻云
南昌縣儒學　在東湖之北即故東湖書院也宋嘉定
　四年通判豐有俊得李寅涵虚閣故址遂請于權府
　計使胡槻創書院以舘四方㳺學之士後計使滕強
　恕兼府事稍徙東二百餘步元元綂中縣尹程大度
　更于撫州門外創縣學明洪武初知縣黄徳銘遷建
　于此景泰四年廵撫都御史韓雍重修并于明倫堂
　後創魁星樓正徳末焚燬隨復建萬厯間知縣林應
　訓鬻民居并嚴氏没産増拓東隅三十五年知府盧
　廷選知縣周起元濬學前湖址四圍砌石成堤以壯
　學宫形勝近燬于兵廵撫兵部尚書兼都御史張公
　朝璘督學楊公兆魯捐俸重建　明胡儼記略云豫
　章之學宗雙峯饒氏雙峯得之李𢎞齋𢎞齋則遡紫
　陽朱子以續夫濓洛之傳者也初勉齋黄公為新建
　丞與𢎞齋講學于兹極論道徳性命之㫖當是時雙
　峰實從𢎞齋而與有聞焉雙峰之學傳之徽庵程氏
　徽庵之學傳之呉文正公其所以開來學者實肇于
　此諸君子之接踵從㳺者可不知所重哉　洪武已
　夘南昌縣儒學掘泮池得二石獅子無鼻學傍兒戯
　以硃塗之是年劉瑞王髙同舉並坐方孝孺事劓鼻
　而終
新建縣儒學　在東湖之北即故宗濓書院也初望雲
　門外(即今徳/勝門)龍沙岡有宗濓精舍宋淳祐二年知隆
　興府江萬里建祀濓溪周子元元綂初縣尹薛方即
　其地建縣學後别創宗濓書院于東湖上明洪武五
　年改書院為儒學景泰四年廵撫都御史韓雍檄修
　并創宗濓書樓萬厯間知府范淶知縣余夢鯉戴士
　衡増葺三十五年知府盧廷選知縣呉嘉謨濬學前
　湖址四周砌石成堤以壯學宫形勝又創梅子真亭
　于湖之西偏以固水口天啟五年知縣龍文光再新
　之𢎞緒為記歲戊子燬于兵亂提學僉事武進楊公
　兆魯請于巡撫侍郎某公廷佐各捐俸金贖鍰并檄郡
　丞高公培重建楊有修學碑記　胡頥菴先生儼學記
　云宣徳七年廵撫吏部侍郎趙公合藩臬及郡邑長
　吏慨然以教育人才為事聿新學宫自禮殿逹于門
　廡自講堂及于齋舍暨藏修之室靡不輪奐増美傑
　出于湖光天影之間按所謂趙公者乃杭州趙公新
　也由太學生歴官至吏部侍郎江右以少宰廵撫者
　僅公一人初莅吾省尚循朱文正故事稱鎮守後乃
　改為廵撫至成化間原傑金紳亦以侍郎至則并稱
　廵視云　江丞相祠舊在新建縣學東廡下祀宋丞
　相江萬里
城隍廟　在府東南直深三十八丈横濶二十六丈舊
　廟在郡子城東洪武三年知府趙文奎移建于此正
　徳間知府胡本惠重修張房傑記景泰間知府蘓仕
　宣修韓楊記萬厯間知府范淶復修兩廡淶自記文
　多俱不録　府城隍相傳為漢灌嬰考通志西漢初
　嬰嘗定豫章始築郡城故祀以為神即今灌城鄉實
　始于此漢髙帝六年封潁隂侯南唐時封輔徳王宋
　淳祐八年封忠惠王洪武三年令天下城隍廟止稱
　某府州縣城隍之神悉革封號塑像凡祭風雲雷雨
　山川則神配享祭厲壇則神主之載在祀典　南昌
　諸生劉端世稱古岡先生為諸生時肄業邑校偶夜
　半過城隍廟廟内神語曰過門者乃忠臣也令舉火
　送之直扺學宫而退次日司廟門者徃邑校詢知為
　端拜而賀之端以為誕後果驗　江西左轄黄公卿
　清白自持卒于官市人有夢鼓吹迎新城隍者諦觀
　之乃方伯黄公也公卒適符所夢之期果爾則城隍
　非復灌將軍矣
社稷壇　在徳勝門外俗稱北壇洪武間知府趙文奎
　自城西北遷建歲春秋二仲月上戊日致祭
風雲雷雨山川壇　在進賢門外俗稱南壇洪武間知
　府趙文奎改建歳春秋二仲月上已日致祭
郡厲壇　在徳勝門外洪武三年始頒降禮制每歲春
　清明秋七月十五日冬十月一日致祭
旗纛廟　每歲霜降都司致祭
永寜寺　一名上藍寺在崇梵坊初郡故子城西有蛟
　井在梁豫章王師葛鱏宅東南天監中龍闘井中豫
　章王蕭綜造大佛鎮之鱏復于太清初捨宅名大佛
　寺唐開元間改為開元寺有唐明皇銅像號真容殿
　大厯間馬祖建道塲于此大中間燬後南平王鍾傳
　奏復建為上藍院以居上藍山僧令超宋真宗時改
　承天寺政和間改能仁寺明初以寺址剏南昌縣治
　遷寺于元故帝師殿(即鍾傳/之故居)景泰間更今名為祝釐
　習禮之所有藏經閣萬厯間建　江西道一禪師漢
　州什邡人也姓馬氏本邑羅漢寺出家形容竒異牛
　行虎視引舌過鼻足下有二輪文㓜歲依資州唐和
　尚落髪受真于渝州圓律師唐開元中習禪定于衡
　嶽山中遇讓和尚同參六人惟師宻受心印始自建
　陽佛跡嶺遷至臨川次至南昌龔公山大厯中𨽻名
　于鍾陵開元寺時連帥路公嗣恭親授宗㫖由是四
　方學者雲集座下入室弟子一百三十九人各為一
　方宗主轉化無窮師于貞元四年正月中登建昌石
　門山于林中經行見洞壑平坦謂侍者曰吾之朽質
　當于來月歸兹地矣言訖而回既而小疾院主問和
　尚近日尊候如何師曰日面佛月面佛二月一日沐
　浴跏趺入寂元和中謚大寂禪師塔曰大莊嚴　百
　丈山懐海禪師與西堂智藏南泉普願同號入室時
　三士為角立焉　明州大梅山法常禪師初參大寂
　問如何是佛寂曰即心即佛師即大悟遂之四明梅
　子真隱處縛茅燕處馬祖聞師住山乃令僧問和尚
　見馬大師得箇甚麽便住此山師曰大師向我道即
　心即佛我便向這裏住僧曰大師近日佛法又别師
　曰如何僧曰又道非心非佛師曰這老漢惑亂人任
　他非心非佛我祗管即心即佛其僧回舉告馬祖祖
　曰梅子熟也　伊閟伏牛山自在禪師參祖求發明
　心地後居伏牛山上堂曰即心即佛是無病求藥句
　非心非佛是藥病對治句僧問如何是脱灑底句應
　曰伏牛山下古今傳　亮座主蜀人也頗讀經論因
　參馬祖祖問見説座主大講得經論是否師曰不敢
　祖曰將甚麽講師曰將心講祖曰心如工技兒意如
　和伎者怎講解得師抗聲曰心既講不得虚空講得
　否祖曰却是虚空講得師不肯服便出將下階祖召
　曰座主師回首祖曰是甚麽師豁然大悟便禮拜祖
　曰這鈍根阿師禮拜作麽師曰某常所講經論將謂
　無人及得今日被大師一問平生功業一時氷釋禮
　謝而退乃隱于洪州西山更無消息　陸放翁言其
　從子慧綽為浮屠傳豫章西山香城寺之傍有埜人
　身被緑毛每雨霽多坐石上暴日見人輙避去追之
　不可及有識者曰此馬祖弟子亮座主也　襄州居
　士龎藴者衡州衡陽縣人字道𤣥從石頭來參馬祖
　問曰不與萬法為侣者是甚麽人祖曰待汝一口吸
　盡西江水即向汝道士于言下頓悟𤣥㫖乃留駐參
　承二載有偈曰有男不婚有女不嫁大家團欒頭共
　説無生話自爾機辨迅㨗諸方嚮之(已上南嶽下二/世馬祖一禪師)
　(法/嗣)　鄧州丹霞天然禪師本習儒業將入長安應舉方
　宿于逆旅忽夢白光滿室占者曰解夢之祥也遇禪
　者問曰仁者何徃曰選官去禪者曰選官何如選佛
　曰選佛當徃何所禪者曰今江西馬大師出世是選
　佛之塲仁者可徃遂直造江西纔見馬祖以手拓撲
　頭額祖顧視良久曰南嶽石頭是汝師也遽抵石頭
　剃髮又為説戒再徃江西謁馬祖未參禮便入僧堂
　騎聖僧頭而坐時大衆驚愕遽報馬祖祖躬入堂視
　之曰吾子天然師即下地禮拜曰謝師賜法名因名
　天然　令超禪師唐末住髙安上藍寺及鍾傳為南
　平王迎至洪州住開元寺仍以上藍名焉僧問如何
　是上藍本分事師曰不從千聖借豈向萬機求曰祗
　如不借不求時何如師曰不可拈放汝手裏問善財
　見文殊後為甚麽却住南方師曰學凴入室知乃通
　方曰彌勒為甚麽却遣見文殊師曰道廣無涯逄人
　不盡至唐大順正月初告衆曰吾本約住此十年今
　化事既畢當即行矣齋畢聲鐘端坐長徃謚元貞禪
　師　禾山無殷禪師從雪峰出家依之後具謁九峰
　許以入室南唐李主昪召見特䝉禮遇嗣主璟賜號
　澄源命居洪州翠巖時上藍亦虚其室仍命師來徃
　闡化建隆元年示寂有甘露被樹皓鶴盤空之異
　上藍院光寂禪師青原下稱心明之法嗣也上堂横
　按柱杖召大衆曰還識上藍老漢麽眼似朩突口如
　扁擔無問精粗不知鹹淡與麽住持千百過犯諸禪
　徳還有為山僧懴悔底麽良久曰氣急殺人卓柱杖
　下堂　法燈禪師住南昌上藍雲居齊禪師徃依之
　法燈便知莊司燈偶見齊呼曰每見祖師西來意話
　莊司如何商畧齊曰不東不西燈曰若與麽㑹了無
　交涉曰未審尊意如何燈良久曰西來有甚意便去
　齊于是頓悟其㫖　上藍寺石閣貯大藏經一部萬
　厯初古心禪師道安所建也閣有接引佛像範金為
　之崇十有六尺莊嚴甲于諸刹　閣後有老君殿或
　謂無生法侣而祀柱下史殊為不倫予考仙傳吕巖
　始在襁褓馬祖見之曰此兒骨性不凢自是風塵表
　物他時遇廬則居見鐘則扣留心記取後遊于廬山
　始遇大龍真人傳天劍遁法因號純陽子咸通中舉
　進士時年六十四偶遊長安酒肆遇羽士狀貎竒古
　乃鍾離權也遂授以靈丹并靈寳異法至今在世行
　化度人是則純陽亦馬祖授記而登仙此地固不獨
　為選佛之塲也老子之祀其或以純陽之故歟　五
　燈㑹元載純陽為青原下八世黄龍機法嗣嘗以偈
　呈黄龍云棄却瓢囊碎却琴如今不戀汞中金自從
　一見黄龍後始覺從前錯用心其解悟超脱如此惜
　遇馬祖時方在襁褓之中悠悠百餘年尚不免飛劍
　一錯　洪州太守許式參洞山得正法眼一日與泐
　潭澄上藍溥坐次澄問聞郎中道夜坐連雲石春栽
　帯雨松當時答洞山甚麽話公曰今日放衙早澄曰
　問答泗州大聖在揚州出現底是否公曰别㸃茶來
　澄曰名不虚傳公曰和尚早晚回山澄曰今日被上
　藍覷破溥便喝澄曰須是你始得公曰不奈船何打
　破戽斗　明太祖入南昌城微行至能仁上藍禪寺
　周遊細玩傍若無人僧叩其姓名不答固叩之乃題
　殿壁曰殺盡江西數萬兵腰間寳劍血留腥野僧不
　識山河主只管叨叨問姓名題畢擲筆竟出一雲遊
　僧見而磨去更題曰御筆題詩不敢留留時惟恐鬼
　神愁好將法水頻頻洗猶有毫光射斗牛翌日上欲
　加罪此寺見所題詩曰寺固有人遂赦僧衆　唐時
　寺僧栖隱少而端麗神解天然出塵後服勤于學深
　入毗尼壼奥又兼擅風雅每于花朝月夕晚照髙秋
　鍊句成聫合篇為集徃徃遒健瀏亮散在人口居常
　與貫休處黙修睦為詩道之友處士沈顔曹松張凝
　陳昌符皆其倡酧之友也詩集百餘首曰桂峰集近
　代等可禪師行溥吾邑西山農家生子夢老僧持菊
　至室中曰我貫休也遂名休兒五六歲出家于此其
　師富資財等公獨好筆墨作小詩自喜遂惡之蜀僧
　過永寜寺等公奪其扇題曰老師問我西來意般若
　波羅上大人蜀僧大竒之已遍遊名勝著北遊草五
　百餘首舟過泖湖遇盗并其詩盗去等公曰吾生平
　悔作詩偷兒愛我後友人劉文學不息梓其僅存之
　稿百十五首等公自署曰棗堂剰語吾宗伯機選刻
　詩慰集中　東山寺唐慧禪道塲宋大中祥符中禪
　僧修演建寺寺有卧如來像今并入永寜寺
大安寺　在城北初名東寺有鐵香爐髙六尺許識云
　赤烏元年造晉時西域僧安世髙來止于此遂名大
　安寺(一云晉隆安二年鎮西/將軍謝尚施宅為之)唐武徳間改名宣明寺
　大中間又改名普濟寺明初重建復今額　安清字
　世髙安息國王子也㓜以孝行見稱又加志業聰敏
　刻意好學外國典籍及七曜五行醫方異術乃至鳥
　獸之聲無不綜逹嘗行見羣燕忽謂伴曰燕云應有
　送食者頃之果有至焉衆咸竒之㒞異之聲早被西
　域讓國出家修道博曉經藏尤精阿毘曇學既而逰
　方遍歴諸國以漢桓初年到中夏通習華言宣譯諸
　經多有神跡自稱先身己經出家有一同學多嗔值
　施主稍不稱意輙懟恨之髙屢加訶諫終不悛改如
　此二十餘年乃與同學辭訣云我當徃廣畢宿世之
　負卿明經精勤不在吾後而性多恚怒終當受惡形
　我若得道必當相度既而適廣州值冦亂道逄一少
　年唾手挾刃曰真得汝矣髙笑曰我宿命負卿遠來
　相償卿之忿怒故是前世時意也乃延頸受刃容無
　懼色少年殺之觀者填陌莫不駭其竒異後神機還
　原為安息王太子遊化中國值靈帝末關洛擾亂乃
　振錫江南云我當過廬山度習同學行逹䢼亭湖廟
　此廟舊有威靈商旅祈禱能分風送船上下各無留
　滯嘗有乞神竹者未許輙取舫即覆没竹還本處自
　是舟人敬憚莫不懾影髙同旅三十餘船奉牲請福
　神乃降祝曰舫有沙門可便呼上客咸驚愕請髙入
　廟神告髙曰吾昔外國與子俱出家學道好行布施
　而性多嗔怒今為䢼亭廟神周迴千里並無所治以
　布施故珍玩甚豐以嗔怒故墮此補報今見同學悲
　欣交集夀盡旦夕而醜形長大若于此捨命穢汚江
　湖當度西山澤中此身滅後恐墮地獄吾有絹千疋
　并雜寳物可為立法營塔使生善處也髙曰遠來相
　度何不出形神曰形極醜異衆人必懼髙曰但出衆
　不怪也神從牀後出頭乃是大蟒不知尾之長短至
　髙膝邊髙向之梵語數番讃嘆數次蟒悲淚如雨須
　臾還隱髙即取絹物辭别而去舟侣颺㠶蟒復出身
　登山而望衆人舉首然後乃滅倐忽之頃便逹豫章
　即以廟物為造東寺髙向暮渡江此時忽有一少年
　上船長跪髙前受其呪願忽然不見髙謂船人曰兹
　之少年即䢼亭廟神得離惡形矣于是廟神無復靈
　驗後人于西山澤中見一死蟒頭尾數里今潯陽郡
　蛇村是也
普賢寺　在惠民門内晉故禪居寺隆安四年武昌太
　守熊鳴鵠(一作/鳴鶴)捨宅建至唐神龍元年改為隆興院
　亦稱隆興寺于是惠民門亦曰寺步門以其與寺相
　近也㑹昌間觀察使裴休迎黄蘖山希運禪師居此
　南唐保大二年袁州刺史邊鎬以鐵二十萬斤鑄普
　賢乗白象寺遂以普賢名明永樂中重建　黄蘖希
　運禪師閩人也㓜于洪州黄蘖山出家額間隆起如
　珠音辭朗潤志意沖澹逰京師因人啟發乃徃㕘百
　丈一日丈問師甚麽去處來曰大雄山下採菌子丈
　曰還見大蟲麽師便作虎聲丈拈斧作斫勢師即打
　丈一摑丈冷冷而笑便歸上堂曰大雄山下有一大
　蟲汝等諸人也須好看百丈老漢今日親遭一口裴
　相國鎮鍾陵建大禪院請師説法以師酷愛舊山還
　以黄蘖名之公一日拓一尊佛于師前跪曰請師安
　名師名曰裴休公應諾師曰與汝安名竟公禮拜一
　日請師至郡以所解一編示師師接置于座略不披
　閲良久曰㑹麽裴曰未測師曰若便恁心㑹得猶為
　較勝若便形于紙墨何有吾宗裴乃贈詩一章曰自
　從大士傳心印額有圓珠七尺身挂錫十年栖蜀水
　浮杯今日渡章濵一干龍象隨髙步萬里香花結勝
　因擬欲事師為弟子不知將法付何人師亦無喜色
　自爾黄蘖門風勝于江表矣大中四年師寂賜謚斷
　際禪師　唐鍾陵隆興寺僧清徹不知何許人也周
　逰津肆宻䕶根門初新呉開元寺北院道恒律師深
　談理致憲宗元和八年癸巳約志著記二十巻亦鳩
　聚諸家要當之説解南山鈔號集義焉豫章武昌晋
　陵講士多得此義
延慶寺　在順化門内晋元帝時得琉璃佛像詔建寺
　以處之名琉璃寺唐咸通二年觀察使嚴譔表請重
　建因延慶節奏上改名延慶順治二年燬于兵僧淨
　鍍復新之　南唐徐鉉有延慶寺碑其略云晋元帝
　即位之歲郡人有耕于東湖之艮隅者獲琉璃像焉
　其髙三尺其狀殊異守臣上啟詔立寺以處之至唐
　太和三年文宗以夢寐交感特詔修崇有僧普願者
　率勵衆力剏造飛閣極髙明之制盡臨觀之美瞻仰
　之徒勝賞仍在㑹昌沙汰旋復殄夷時有寺住僧神
　確躬奉端容瘞于堂下大中改制將復修完像遂湮
　沒求不可得而靈跡所在羣心未㤀咸通二年連帥
　嚴譔表請重建因紀誕聖之節署為延慶之寺廣明
　中巢冦亂遂羣賊蜂起三灾所及寺復焚燬光啟二
　年亷使王師甫即其故址又加營繕自是厥後百載
　于兹市朝屢更興廢不一及國家奄有寰區恢𢎞教
　法北藍寺監守寺僧智清推成以化人節用以成務
　峻其卑庳葺其傾頺改作正殿及廊廡共七間踈楹
　廣厦雕甍藻棁鎻窓洞户珠網金鋪蹇産鴻紛塗泥
　煥爛闕政備矣能事畢矣　𢎞緒過延慶寺晤成中
　上人詩十年不過城東寺重構香臺歴幾秋亂後禪
　燈依約在老來笻杖委蛇遊榴花作雨胭脂冷竹影
　連雲翡翠浮話到無生諸累盡只難消遣邵平愁
浴室寺　在永寜寺東相傳馬祖剏建盖沐浴之所也
　戊已變後子入郭首過其處見荒葛滿塗不勝紛濁
　之感作江城懷古六十首遂以兹寺為冠予友黎左
　嚴學使既成和章復作募䟽重新之僧逄祖鑿小池
　種花環繞額曰醉花池一時名流俱有題詠或謂醉
　花非僧所宜吕道州不云乎君看池水湛然時何曽
　不受花枝影上人之醉固即如來之微笑矣
繩金塔寺　在進賢門外舊名千佛院唐天祐間建有
　繩金寳塔相傳建塔時掘地得鐵函劍三金瓶舍利
　三百俗名塔下寺舊有趙松雪碑郡人推為墨寳
　繩金塔初建時尚在城中舊記稱此塔能厭火災豫
　章民謡云藤斷葫蘆剪塔圯豫章殘盖謂潮王洲舊
　有閣與滕閣並峙後忽傾倒于是進賢門外古城如
　葫蘆形者遂截出在外改作今城矣頃歲戊已之變
　相輪漸偏不可不加意預防也　潘興嗣記塔寺羅
　漢云西山雲堂院有禪月大師貫休畫十六羅漢像
　歲旱民奔走山谷間請禱輙應此本天下竒偶數而
　傳之者未有彷彿予捐俸錢使徧模繩金塔院壁間
　輙兾民之祈禱者得以便焉　市林寺晋泰始六年
　建今併入塔下寺　明呉國倫詩古塔崚嶒萬象蟠
　西山如鷲捧危欄扶笻漸與彌天近引筏新知覺路
　寛雙樹影迴平野暮百鈴聲徹大江寒毫光夜夜凌
　無極併作南州斗氣看
章江寺　在章江西岸沙井渡口舊名章江禪院
　宋潘慎修記
　明洪陽張位記
泰定寺　在徳勝門外劉上寳斯瑋重建結放生社臨
　川陳際泰序
下泰定寺　在龍光寺右
石亭寺　在章江門外唐時僧靈徹建仰山慧寂禪師
　于此演教初名大悲寺又名觀音院唐時韋公丹觀
　察西江與寺僧靈徹為㤀形交常寄徹詩云王事紛
　紛無暇日浮生冉冉只如雲已為平子歸休計五老
　峯前必共論徹答云年老身閒無一事麻衣學坐只
　容身相逄盡道休官好林下何曽見一人　後立韋
　丹遺愛碑于寺左覆以石亭至大中十五年丹子宙
　復觀察西江奏以為石亭院裴休題額宋政和間廢
　為觀明初復為寺亦稱石亭觀音院明嘉靖年間廵
　撫都御史汪𤣥錫再加修葺有殘碑尚存寺左
國朝順治十五年廵撫都御史張公朝璘清拓舊基捐
　貲重剏寺後左右甃砌圍墻前砌石􁑕後建觀音大
　殿前建鈞天閣與滕王閣並峙左建張公祠右建僧
　房以延賔客丹艧煥然遊觀接踵并捐置贍田八十
　餘畝以供香火　按僧靈徹生于㑹稽本姓湯氏字
　澄源與呉興詩僧皎然遊皎然薦之包佶李紓以是
　上人名由二公而颺而韋公倡和之句尤為世所争
　傳　韋在洪都又有懷西林慧永禪師詩云空山泉
　落松窓静閒地草生春日遲白髮漸多身未退依依
　長在永禪師武陽㧞俗之致徃徃形于篇什匪特寄
　靈徹之句也　仰山慧寂通智禪師韶州懷化葉氏
　子年九歲于廣州和安寺投通智師出家十四歲父
　母取歸欲與婚娶師不從遂斷手二指跪至父母前
　誓求正法以答父母劬勞父母乃許再詣通智而得
　披剃初謁躭源已悟𤣥㫖後參為山遂升堂奥一日
　有梵師從空而至師曰近離甚處曰西天師曰幾時
　離曰今早師曰何太遲曰遊山玩水師曰神通遊戯
　則不無闍黎佛法須老僧始得曰特來東土禮文殊
　却遇小釋迦遂出梵書貝多葉與師作禮乗空而去
　自此人號師小釋迦師徃觀音院(即石/亭寺)時出榜云看
　經次不得問事有師來問詢見師看經旁立而待師
　巻却經問㑹麽曰某甲不看經怎得㑹師曰汝已後
　㑹去在其僧到巖頭頭問甚處來曰江西觀音來頭
　曰和尚有何言句僧舉前話頭曰這個老師我將謂
　彼故紙埋却原來猶在再遷東平將順寂説偈曰年
　滿七十七無常在今日日輪正當午兩手攀屈膝言
　訖以兩手抱膝而終洪州觀音院從顯禪師泉州人
　僧問如何是觀音家風師曰眼前可取曰忽遇作者
　來作麽生見侍曰貧家祇如此未必便言歸問久負
　沒絃琴請師彈一曲師曰作麽生聼其僧側耳師曰
　賺殺人太平興國中無疾坐化建塔西山　明王守
　仁夜舟泊石亭詩廿年不到石亭寺惟有西山只舊
　青白拂掛墻僧己去紅欄照水客重經沙村遠樹凝
　春望江雨孤蓬入夜聼何處故人還笑語東風啼鳥
　夣初醒
總持寺　在進賢門内唐開元中建舊名總持院有碑
　刻乾符二年牒中和五年牒各一通寺内有雷公堂
　又有龍井祈雨屢驗　周益公必大記云乾道庚寅
　四月泛舟過總持院本唐僧子畋所造畋精太乙術
　能祈雨乞晴今有井禱求不廢雷堂之後有澹䑓滅
　明墓洪駒父云史記雖云滅明居楚又有渡江斬蛟
　之事然豫章非真楚尚可疑也平江亦有澹䑓墓院
　中老僧年七十及從徐師川遊能寫字鼓琴自總持
　過講武亭登舟按子畋乃唐僧而盧志云元大徳間
　僧不知益公録中己有子畋其人矣院中老僧能解
　冩字鼓琴又與徐師川遊應非尋常衲子今其姓名
　無傳尤為惋惜　吾兄孝亷維謙字仲容讀書寺中
　時萟髙古人如其文嘗作文誌曰負總持山右逺府
　治川分東湖嘉樹環之弱葦竹箭蔓草俯仰䝉綴水
　清以旋日月之光時入而波不波而平王孫甲第雲
　連笙謌時落西望峻者厭原如鋸蘓公祠漫坁中折
　㟁而陽漢髙士亭東行數武澹䑓古墓弟子已塟衣
　冠湖上曲徑深峭行幽峭地立髙美樓以祠見羅李
　先生是萟也則髙美樓與諸兄弟歲月所得者也移
　自龍沙故曰龍沙然則予雖面空主持世道之契立
　矣余雖執萟仁義名節之警心也久矣丁已仲冬陳
　維謙書　仲容與其弟仲來名維恭俱為艾溪工文
　章敦氣誼之士曩予數過總持見仲容所輯成𢎞以
　來時萟叠置烏皮連屋蔽牖艾千子文定文待諸選
　所未及也咸陽一炬灰飛烟滅三百年作者心血遂
　盡于此為之於邑
百福寺　在繩金塔之東宋建　明熊大司馬明遇詩
　仙梵曾聞共一堂青牛白象儼西方郊原抱郭開初
　地鐘鼓繙經供法王花朩禪房春寂寂旃檀寳閣曉
　蒼蒼門題百福嘉王舊泛作慈雲䕃豫章
天寜寺　在徳勝門外舊名孝光寺元薩都拉過孝光
　寺詩云秋日留題翠壁層出山聊聼在山僧肩輿又
　上沙頭渡隔水人家兩㟁燈薩字天錫元綂中遷閩
　亷訪司知事詩應作于此時胡元瑞曰天錫誦法青
　蓮如海嶂連雲起江潮入市流故廬南雪下短褐北
　風前夜卧千峯月朝飡五色霞朔風吹夜草寒日下
　邊城句法宏整在大厯元和間殊不多得　閩友林
　祖鼎嘗遇兹寺適有艶婦至寺僧某以目挑之俄擕
　手入室林見大加詆訶某僧遂出不遜語予過寺題
　二絶于壁間有禪房寂寂啼烏静紅雨香風動綺羅
　之句某僧負愧向祖鼎謝過託為洗去後果悔懴前
　愆精持戒律憶黄魯直袈裟頌云丈夫出家當被壞
　色衣蜀僧袈裟多似苾蒭尼輕羅縐縠染成春柳絲
　撩蜂引蝶惟欠遠山眉不意真有遠山眉也吾軰遇
　此固當金剛弩目以䕶之
菩提寺　在城東每歲迎春于此
太定寺　在徳勝門外劉尚寳斯瑋重建結放生社于
　此每月一舉臨川陳大士有放生㑹序大士不觀釋
　典獨以儒者愛物之理諄切言之亦足與魯公碑競
　美也　雲棲禪師放生之法不拘時日見即買放于
　某月下書某日放生若干巨生以個數計細生以觔
　數計歲終總算存以自考此法最善可免奸人預捕
　急售附記于此
龍光寺　在城北龍沙岡三面積沙蜿蜒擁抱南有蓮
　花池池水澄瑩不受沙侵一郡好為竒勝布政使陸
　長庚丁繼嗣建公舘于左郡文學結社課藝右為禪
　堂張公夀朋題曰沙佛居大通禪師説法其中禪師
　名無來南城人為諸生才名藉甚俄削髮出家持戒
　精嚴專提楞嚴甚深微妙之㫖慧辨無碍建安豈軒
　王頻枉駕訪之侍郎徐公作御史李公曰輔皆居士
　中之髙足也著有大通禪師語録　明劉冡宰崧賦
　龍沙贈友人别云朝出城北門遥見城下沙簌簌鳴
　北風蕭蕭入人家波陀皓如雪漫漫不可越水落黄
　金澄天晴紫烟滅别君沙下亭逝此歌揚舲春來倘
　相憶芳草是中青　譚元春詩誰使龍沙立周遭繚
　作墻古蛟聲嘿嘿野鶴倚荒荒徙去終依寺吹來不
　礙塘我同遥集士疑信到斜陽　龍沙䜟相傳許真
　君上昇所留其言曰吾仙去後千二百四十年當出
　弟子八百師在豫章宋潘興嗣詩云五陵無限日宻
　視龍沙記龍沙雖未合氣象已靈異昔時蛟龍湫半
　作桑麻地地形帶江轉洲浮有連勢陵谷豈可常淵
　竇在何歲微生久慕道恬淡輙㤀味愧無及物功碌
　碌恒匏繋生䝉塵土厚未受神仙祕何時與孤鶴冉冉
　從此逝
應天寺　在進賢門内唐啟光元年建一名掬林寺相
　傳有掬林禪師禱雨大著靈驗因改名應天宋文丞
　相天祥重新之
興福寺　在城南宋悟寛禪師講經于此有白蛇來聼
圓覺寺　在蓼洲晋泰始七年建内有大觀樓張元禎
　題扁今不存　蓼洲即古軥􁑆洲北堂書鈔云豫章
　城西南有軥􁑆洲去度支步可二里是吕䝉作句鹿
　大艑處水經注贑水逕谷鹿洲舊作大艑處按谷鹿
　即軥􁑆之譌廣雅云船也音鉤鹿　大觀樓舊有詩
　集姑蘓杜庠為之序庠詩云南浦北邊圓覺寺西山
　東面大觀樓乾坤上下不知極今古去來無盡頭斗
　酒江湖餘老興鳴鑾歌舞一浮漚史官楣扁題方了
　喜見先登二岳侯時周王二方伯過訪故結語及之
慈雲菴　在永和門内豫章城中無田惟慈雲庵傍平
　疇數畝殊有郊野之致兵後廢為荒隴　𢎞緒詩城
　東華厦多朱門丹艧炫爛摇晨暾臂弓腰箭旃裘滿
　烈火蕩盡雲霞村蓬蒿影裏鴟吻出古屋還遮斑駁
　佛琉璃燈光半欲無黠䑕白書圍僧膝病樵輟斧聊
　一到恍記當年醉殘照清水三山幾變更老人謦咳
　如鴉聲
生生庵　在洪恩橋内有湖上亭崇禎間李少文司理
　嗣京建自為記華亭陳徴君繼儒為之䟦板蕩迄於
　梵天此亦招提之魯靈光矣　有蜀僧住持頗久戊
　已江城之變目擊圍城中事每日午隂風黯淡健兒
　持鈎倚樓簷以伺見道上行人或數軰連臂而過輙
　舍去或孤行無侣則鈎取屠割人皆饑甚氣僅如絲
　屠割時不能號呼呀然一聲則肢體狼藉几上矣今
　孑遺落落晨星皆鈎取之餘肉也司牧者其幸多方
　而生全之
西方庵　在裏洲黎學使元寛重建
沙塘庵　在進賢門外大司馬熊公明遇建有記
妙濟萬夀宫　在廣潤門左故子城之南晋時建祀旌
　陽令許真君遜宫左有井與江水相消長中有鐵柱
　許旌陽所鑄(西山雙嶺前/亦有鐵柱一)以鎮蛟螭之患唐咸通中
　額曰鐵柱觀宋大中祥符間賜名景徳觀政和八年
　改延真觀嘉定中御書額鐵柱延真之宫明壬寅初
　春髙帝至龍興過鐵柱觀嘉靖中賜今名萬厯二十
　八年燬復建前有勅書亭後有玉皇閣　仙傳云真
　君諱遜字敬之南昌人生而頴悟博極羣書從呉猛
　得神仙秘法卜居西山下有售鐵燈檠者知為金而
　還之里人化焉太康元年任蜀旌陽令後以晋室將
　亂棄官而歸送而從之者如營壘今許家營是也
　南昌縣長亭鄉許仙村乃真君故居呉赤烏二年已
　未母夫人夢金鳯啣珠墜于掌中翫而吞之因而有
　娠正月二十八日辰時生真君勾曲山遠遊君邁䕶
　軍長史穆皆真君再從兄弟也至晋孝武帝寜康二
　年甲戍八月朔旦有雲仗忽自天而下二仙乗輦降
　庭宣玉皇詔曰上詔學仙童子許遜卿在多刼之前
　積修至道勤苦偹悉經緯愈深萬法千門罔不涉歴
　救災㧞難除害蕩妖功濟生靈名髙玉籍衆真推仰
　宜有甄昇可特授九州都仙太史髙明大使賜紫衫
　羽袍瓊旌寳節玉膏金冊各一合詔至奉行真君再
　拜登堦受詔一仙曰余乃玉真上公崔子文一仙曰
　余乃元真上卿段丘仲告真君以沖舉之期遂乗雲
　車而去是月望日大營齊㑹少長畢至日中遥聞音
　樂之聲祥雲四佈羽葢龍車從官兵衛仙童綵女前
　後導從二詔使復至又宣玉皇之詔乃揖真君昇龍
　駕命陳勲時荷持䇿前導周廣曽亨驂御黄仁覽與
　其父族侍從旴烈與其母部從仙者四十二口同時
　昇舉鷄犬亦隨飛騰留下修行鐘并一石函曰世變
　時遷即為陳迹聊以為記　宋徽宗政和中降玉冊
　上尊號曰神功妙濟真君改觀為宫仍加萬夀二字
　　真君慮後世奸雄妄作乃因鐵柱以為䜟記有鐵
　柱鎮洪州萬年永不休八索鈎地脉一泓通江流天
　下大亂此地無憂天下大旱此地薄收地勝人心善
　應不出奸謀若有奸謀者終須不到頭之句　又預
　䜟云吾仙去後一千二百四十年間豫章之境五陵
　之内當有地仙八百人出其師出於豫章大揚吾教
　郡江心忽生沙洲掩過沙井者是其時也　真君嘗
　言此地水陸衝要人物繁夥豈無分合得仙之人試
　以丹藥數粒雜他藥貨之令其信縁而取既而買者
　雖多竟無一人得遇真君吁嘆以世間仙才之難得
　也　宋臨川王安石有重建許旌陽祠記　明宋濓
　鎮蛟靈柱頌(有/序)豫章郡鐵柱二旌陽令南昌許遜敬
　之鑄以鎮蛟者也郡地濵于江水蟲騁妖故民多江
　禍旌陽與西安呉猛世雲用正一斬邪三五飛步之
　術追殱其妖於長沙復懼遺孽洊興使工冶鐵柱壓
　其窟穴一在西山雙嶺南湮沒己久一在牙城南井
　迄今猶存柱出井外僅尺下施八索謂能鈎鎻地脉
　云唐咸通六年節度使嚴譔來為郡將發視之未及
　咫尺烈風雷雨江水暴溢譔恐而止其見于道家書
　者如此濓竊聞之周有壺涿氏(秋/官)掌取水蟲若欲殺
　其神則以牡橭午貫象齒而沉之則其神死淵為陵
　神謂龍岡象之属是也古盖有其術矣矧单陽則飛
　制以重隂乃伏而不動鉄隂而蛟陽者也斯柱之建
　其亦沉橭象之遺意歟於戯豫章之民與蛟不兩立
　微旌陽西安民其魚矣濓不敏謹狥郡守葉君琛之
　請勒文柱下以頌神功於億萬載頌曰吳楚合城翼
　軫分經南昌鉅都蛟孽所庭咮攓波潏脽運濤縈夫
　諸獸驗胜遇禽徴沈竈鼃産􁋞阜泓成靈伯應厯鬼
　憲宣刑嶽籙三辰斗劍七星揮斥電戰刉割霆升河
　眚黒廓川液紅星軌妖設鎮冶金建楹祝融主𦦨閼
　伯司型八神錫羡五官儲精上旋圓樞下鍵方扄溟
　妃捧鑑淵后持衡飊笙鶴瀨月吹鳬汀仙旍廻紫童
　節流青𤣥勛潜湯素牒晶熒龜山鐵絙龍鼎文銘翊
　扶鴻宰幹運清寜泰山可礪靈柱弗傾　明胡儼云
　豫章鐵柱厯代名賢多有題詠熊朋來詩曰九州失
　貢金司空不行水蛟龍弄波濤魑魅入城市吁嗟清
　談晋萬事漫不理遂令千載人稽首旌陽子正言反
　應詞簡意髙虞學士詩曰老龍無意弄新波化作鳬
　翁倚柱歌㸃石神方寜復得沉沙遺㦸不堪磨汾隂
　鼎鼐千年出海底珊瑚百尺過誰在蓬萊期刼外下
　騎黄鵠一摩娑此詩初出人皆未喻其㫖公曰此柱
　未敢必為旌陽之物故詩皆設疑詞以問之鐵柱詩
　雖多獨熊虞二公之詩超于衆作　陸文裕公深云
　鐵柱宫之東南隅方丈甃池作石欄檻鐵柱在焉相
　傳為許旌陽治蛟之物甲午冬初余與同僚偶徃俯
　觀焉微露其端乃石耳非鐵也亦不作柱形豈厭勝
　所為與　宋臨川謝逸鐵柱詩豫章城南老子宫堦
　前一柱立積鐵云是旌陽役萬鬼夜半舁來老蛟穴
　挿定三江不沸騰切勿摇撼坤軸裂蒼苔包裏鱗皴
　皮我欲摩娑肘屢掣旌陽挈家上天去只留千尺應
　門户西山髙處風露寒兹事恍惚從誰語安得猛士
　若朱亥袖徃横山驚北部　廬陵劉辰翁詩海市蜃
　樓十萬家支祁從此罷騰拏偶留封植一柱觀慎勿
　飛揚博浪沙壯士釗身翻水赤都城弩手射潮邪要
　知此老神功妙大地千年一繫槎　胡應麟曰許旌
　陽得道贈遠祖由王虚僕射曽祖琰太微兵衛大夫
　先祖玉太極把業籙籍典者父肅中嶽仙官賜所居
　宅曰仙曹左府右官皆天帝所令今人但知旌陽㧞
　宅事不知許仲武逃堯後復有此贈未審天上玉虚
　僕射較地下九州長何似耳　真君與郭璞訪名山
　求善地為棲身之所得西山之陽逍遥山金氏宅遂
　徙居之今逍遥福地玉隆萬夀宫是也　宋徽宗政
　和中感真君入夢授藥愈瘡詔洪州改修玉隆萬夀
　宫建炎中金人冦江右欲火宫庭俄而水自楹桷間
　出火不爇酋長大驚為記其事而去時天㑹八年正
　月初二日也　傳顛名得一乃鐵柱宫道士徃來臨
　江之新淦踪跡莫測夜坐風雪中鼻息如雷人咸以
　顛目之淳熙元年召對徳夀殿賜號靈寳大師光堯
　贈以詩云有客東來欲試茶倦投松石坐欹斜暗香
　一陣連風起知有薔薇澗底花江文忠公萬里有御
　製詩䟦大畧言太上文奎寳箑賁於方外之臣矞雲
　絢采圓月騰輝則此詩盖光堯親書扇以賜之者一
　時宰臣史皓大參范成大儒臣朱熹皆有贈得之詩
　朱絶句云到處逢人説傅顛相看知是幾生前直把
　北斗傾銀漢去作龍宫第二仙史丞相詩不足觀遂
　不録　左克明豫章道士也寓鐵柱宫所輯古樂府
　自三代至陳隋溯流窮源妙契作者之㫖太和劉冡
　宰崧有寄鐵柱宫左錬師詩紫霞樓上左仙翁不在
　南塘在玉隆虚閣飛鳬雲影外亂山騎虎月明中銅
　駝荆棘秋風落鐵柱波濤海氣通别後玉簫渾少聼
　令人長憶萬年宫　宫中舊有鐵柱延真語録彚編
　道士熊常静所輯前後詩集大學士朱善為序常静
　師事左克明彚編盖左克明未竟之書而常静成之
紫極宫　在惠民門外晋建唐天寳書額内有呉綵鸞
　冩韻軒　真仙通鑑曰呉綵鸞不知何許人或曰呉
　猛之女也唐太和末書生文簫客鍾陵西山其俗以
　中秋為許旌陽上昇日士女羣集㳺帷觀簫亦徃觀
　焉見一姝歌曰若能同步陟仙壇應許文簫嫁綵鸞
　自有綉繻并甲帳瑶䑓不怕雪霜寒生大驚異因伺
　之夜分姝與三四軰告别獨秉燭穿大松去徑盡陟
　山捫石冒險而昇焉生以潜躡其後燭將盡有仙童
　軰持松炬迎之生因失聲姝回首曰非文簫耶曰然
　姝笑曰吾與子數未合何太速生隨至山項有几案
　帷幄金爐異香侍衛甚嚴與生坐定有二仙娥各持
　簿書而前指江湖覆溺事生因徴其事姝不對生請
　益堅不得己乃告之曰此天機不合洩于子吾當為
　子得罪矣仙娥即去忽天地晦冥風霆震擊帷幄几
　案一時傾覆姝倉皇著衣秉簡叩齒肅容俯地待罪
　俄而風雲頓息星宿燦然有仙童自天而降持天判
　宣曰呉綵鸞以私欲而洩天機謫為民妻一紀遂與
　生夜携下山歸鍾陵舊處生貧不能自贍姝曰君具
　紙筆我為冩孫愐唐韻運筆如飛日得一部鬻之獲
　錢五緡盡又為之將十載人稍有知之者姝與文簫
　潜奔新呉縣藥王山側鄒舉村中一日題詩壁間别
　鄒舉云一班復一班隱入藥王山世數今逃盡烟蘿
　得再還簫聲凝露滴鶴翅接雲閒一粒主人藥服之
　能駐顔夫婦各跨一虎入藥王山而留仙丹一粒遺
　舉服之亦得却老今洪都城南紫極宫冩韻處為冩
　韻軒是也　元虞伯生集冩韻軒記畧云隆興紫極
　宫寫韻軒髙據城表靣西山之勝俯瞰長江間乎民
　居官舍之中特為夐絶秋髙氣清望見上㳺諸郡山
　若臨江之玉筍撫州之太華寸碧天際森列户牖他
　處之所莫及也世傳呉□鸞冩韻於此軒以之得名
　余昔在圖書之府及好事之家徃徃見其所寫唐韻
　凡三四本皆硬黄書之紙素方潔界畫精整結字遒
　麗神氣清明要皆人間之竒玩登斯軒而想其丰采
　亦足以寄遐思也乎　虞集詩仙人本自好樓居偶
　下重簾冩韻書最愛夜寒天闕近碧牕留得玉蟾蜍
　　宋洪朋詩紫極宫下春江横紫極宫中百尺亭水
　入芳洲界玉局雲映連山羅翠屏小楷四聲餘翰墨
　主人一粒盡仙靈文簫綵鸞不復返至今神宇夜㝠
　㝠　劉㑹孟記畧云冩韻軒雖江山明麗而棟宇雕
　殘加以俗書滿壁類無不愧文呉二才子者後十六
　年余自廬山還過之則殿角如飛髙出廊右前欄俯
　月澄景内涵中分為三官之祀謂呉氏故司江湖水
　官附焉于是祀三官猶二仙云　㑹孟又云凡呉氏
　唐韻皆反覆作葉子書朱墨分部精楷婉麗開玩如
　新近年猶有數本尚存世人不能效也　緒按陸務
　觀云永康軍導江縣有迎祥寺藏唐女貞呉綵鸞書
　佛本行經計六十巻吾郡知有唐韻而不知有佛本
　行經雖博聞強識如伯生亦未曽及此　清隱堂在
　紫極宫内元時道士余永和建永和數傳至𤣥谷道
　人余天熙創太古樓幽雅冠於郡城呉文正公澄過
　豫章輙造其地與聚談信宿不厭是時道士共七𣲖
　惟𤣥谷一𣲖最勝故其徒多有聞於士大夫間餘六
　𣲖則盡冺冺矣　唐𤣥宗有親書紫極宫額載天下
　金石志宋徐鉉有紫極宫石鐘銘皆此地之佳話也
文昌宫　舊在城内明鍾翰王仲序詩云國祀元皇禮
　有餘紫雲古殿近清虚文光上接三台位星象中分
　六府居喜有神仙司桂籍諒無名字灑瓊書今來亦
　欲從君去白鷺沙洲共釣魚宫已久廢僅此詩存耳
　萬厯間中貴潘相重建宫於磨子巷丹楹雕題頗稱
　秀麗
玉清觀　在進賢門外水次倉口宋慶元二年九江道
　士黄自然來此有道術善療疾疫京丞相鏜捨園為
　立觀祀𤣥帝
建徳觀　在易俗坊晋咸和間建相傳南嶽紫虚元君
　魏華存修真處觀後塘内有魏夫人丹井井上有亭
　亭舊藏玉皇天尊各像皆金銅物僧道義復建月濤
　庵於側文士每盤桓而偃息僧亦延欵不倦也
妙濟觀　在蓼洲元至正二年建觀右有許真君咒劍
　丹井
觀音閣　在進賢門外　𢎞緒詩琉璃燈影在人世幾
　滄桑草樹天無際江山鳥獨忙僧閒龍隱鉢寺古鴿
　棲梁記得停船日風吹茉莉香
玉虚觀　在徳勝門外祀𤣥天上帝元至正壬辰年兵
　燬道士載真空重剏永樂中學士曽棨有記
純陽觀　在進賢門外陳仲舉祠左宋建崇禎間重修
　　明熊公明遇詩東臯朝日近迤北白雲天犬吠仙
　源裏鶯啼道院邊石壇苔色古松塢月華鮮聞道純
　陽子曽經此探𤣥
新關聖帝君廟　在大成坊右最稱雄偉後為閣以奉
　觀音大士廟外左右坊額曰仁至義盡𢎞緒有特建
　碑記　漢前將軍假節鉞督荆州事漢夀亭侯姓關
　氏諱(某/)字雲長小字長夀河東解梁人　漢靈帝中
　平元年帝君奔涿郡依先主率校尉鄒靖討黄巾賊
　獻帝初平元年隨先主討董卓建安元年隨先主拒
　袁術五年封漢夀亭侯十二年先主奔江南帝君綂
　舟師屯于樊口先主與孫權將周瑜共拒曹操於赤
　壁破之帝君隨先主追操至南郡十四年先主領荆
　州牧以帝君為盪冦將軍襄陽太守十六年先主入
　益州帝君與諸葛亮張飛趙雲等鎮荆州十九年先
　主以帝君督荆州事召諸葛亮等引軍㑹成都是時
　先主領益州牧二十年帝君在荆州與孫權將魯肅
　相拒二十四年七月先主稱漢中王以帝君為前將
　軍假節鉞八月出師圍曹操將曹仁于樊又遣别將
　圍吕常於襄陽十月曹操使其將徐晃救樊孫權使
　其將吕䝉襲江陵十一月引兵南還保麥城十二月
　被害卒於漢鄉　漢後主景耀二年追謚忠義侯宋
　徽宗崇寜元年追封忠恵公四年加封崇寜真君大
　觀二年加封武安王宣和五年加封義勇武安王髙
　宗建炎二年加封忠義義勇王淳熙十四年加封英
　濟王明成化十七年封崇寜義勇武安王萬厯十年
　封協天大帝四十三年加封三界伏魔大帝神威遠
　鎮天尊關聖帝君　帝君常云日在天之上普照萬
　方心在人之中以表丹誠又云願天帝生好人願人
　常行好事大哉言乎當與六經相表裏矣
月城關聖廟　在北門月城内承平時郡人皆於此中
　祈禱歲無虚日　𢎞緒謁關聖廟詩中天懸赤日亘
　古照丹心漢鼎因増重明封孰敢侵鐵衣三界望汗
　馬百魔欽蘋藻尋常供公前倍覺馨　不負長髯曵
　千秋孔與君華夷名遍震義勇鼎三分魚鼓傳耆老
　鯨鐘響夕曛遥知禪悟處刀影冷層雲　𤨏屑呉仇
　事髙懐芥蔕空偏安虚壯畧䕶國凛英風婦孺魂頻
　懾牲醪久愈崇肅然瞻拜處仙佛仗神功
城西北關聖廟　在撫院公署傍廵撫兵部侍郎兼都
　御史蔡公士英建學使黎元寛有碑記文甚竒崛刻
　廟中
蓼洲關聖廟　按吾郡祀帝君於郭外新城門外濵江
　廟為最古蓼洲則鹺商所建廣潤門外則居民所建
　然以地狹俱不免湫隘未若郭内之巍峩也　帝君
　籖有東坡解碧仙註而占驗僅存一二條殊為缺漏
　鄙意以郭外諸廟為舟車叢集之地廟各置簿題曰
　占驗増補令徃來人各以其所見所聞之靈異者備
　書之每數歳延文士潤色附入占驗之下亦闡揚之
　快舉也他處俱可以此推行之
馬王廟　在順化門内前祀馬王之神後祀關聖考周
　禮馬祖為房星其所祭先牧則始養馬者俱未嘗以
　王稱此稱為王者或曰馬鳴王或曰釋迦之馬鳴大
　士或曰道家之馬師皇俱不可考始仍其舊稱以告
　䖍焉可也𢎞緒有重修募疏
江東廟　在廣潤門内神姓石名固秦丗贑人漢灌嬰
　擊南越神降絶頂峯告以克㨗之期已而功成因祠
　祀之宋隆祐太后駐蹕於贑金人深入至皂口彷彿
　見神擁隂兵䕶衛前後靈應甚衆備載贑州江東廟
　宋濓記呉楊溥時封神為昭靈王宋封至崇惠顯慶
　昭烈忠祐王元三易封為䕶國普仁崇惠靈應昭烈
　忠祐王紹興志云江東廟在城東北三里神姓石名
　固秦世贑人廟食於贑江之東漢陳嬰討南越神以
　㨗聞此廟起之始按此則擊南越者乃陳嬰非灌嬰
　也大梁趙與時賔退録亦云江西郡縣城隍人多指
　為灌嬰其實不然友人蕭大年攷功臣侯表始知為
　陳嬰盖嬰自定東陽為楚將項羽死属漢定豫章浙
　江封棠邑侯都浙流俗所傳不為全無所據但誤其
　姓耳與時之言與紹興志脗合存之以備參攷
文孝廟　在章江門外祀梁昭明太子蕭綂昭明既薨
　長子歡應嗣位武帝捨嫡孫而立其第三子晉安王
　綱是為簡文帝止封歡豫章郡王後薨於江州謚曰
　安及簡文見廢侯景矯詔奉歡子棟即帝位棟方與
　妃張氏鋤葵而法駕奄至驚不知所為泣而升輦未
　幾改號天正加昭明太子為昭明皇帝安王為安皇
　帝或曰後梁岳陽王詧稱帝江陵時所上尊號詧盖
　昭明帝三子也臣於魏魏屯兵江陵守之𫝊巋琮二
　主至陳後主禎明元年為隋所滅盧志不知天正改
　元己有追尊昭明之事輙謂詧歸魏自立始尊綂為
　皇帝豈未讀南北史耶江右南康與金陵俱有廟祀
　昭明其題額曰文孝　昭明字徳施小字維摩武帝
　之長子也生而聰睿三歲受孝經論語五歲遍讀五
　經悉通諷誦性仁孝自出宫恒思戀不樂帝知之每
　五日一朝多便留永福省或三日五日乃還宫其母
　丁貴嬪有疾昭明朝夕侍左右衣不解帶及薨步從
　䘮還宫至殯水漿不入口每哭輙痛絶武帝勅中書
　舍人顧協宣㫖曰毁不滅身聖人之制痛不勝䘮比
　于不孝有我在那得自毁如此可即強進飲粥昭明
　雖奉詔勸偪終䘮日止一㿻不嘗菜果之味體素壯
　腰帶十圍至是減削過半每入朝士庻見者無不下
　泣所著文集二十巻又撰古今典誥文言為正序十
　巻五言詩之善者為英華集二十巻文選三十巻
　按後梁稱帝江陵中宗詧享國七年世宗巋二十三
　年莒公琮一年臲卼於周齊分據陳隋擾攘之秋竟
　能保有蕞爾至三十餘年不可謂非昭明之徳澤也
　王仲淹帝魏頗為縫掖所譏若以詧繼湘東至開皇
　七年梁亡始大書隋髙祖年號而以綂属之於南或
　亦筆削之一義與棟為武帝嫡孫其嗣位甚正但屬
　侯景推戴遂不克令終然進帝昭明實出自於棟耳
黄司空廟　祀陳司空黄法氍萬厯間太守范淶重修
　府同知黄在裘記　法氍字仲昭新建人少勁健有
　胆力步行日三百里距躍三丈梁侯景之亂於鄉里
　合徒衆太守賀翊下江州法氍監知郡事陳武帝討
　侯景令周文育屯於西昌法氍遣兵助文育屯新淦
　縣侯景黨於安慶分兵來襲新淦與戰却之進克笙
　屯俘獲甚衆敬帝即位封新建縣侯割江西四郡置
　髙州以法氍為髙州刺史鎮巴山廣州刺史蕭勃遣歐
　陽頠來攻法氍拒戰頠敗走及武帝踐阼入陳以破
　王琳擒余孝頃功授平南將軍開府儀同三司又與
　周廸共平熊曇朗功最大天嘉中周廸反率兵㑹都
　督呉明徹討廸於上塘誅之明徹拜都督江吳二州諸
　軍事鎮南大將軍江州刺史廢帝時大舉北伐以法
　氍為都督出厯陽齊遣將來援禦于大峴破齊軍盡
　獲人馬器械遂克厯陽進攻合肥降之加侍中改封
　義陽郡公累遷都督以功大故祀之
孚應廟(額佳山/福地)在修仁坊相傳唐隱士崔姓自汾寜逰
　至此值城中患疫隱士以丹擲井折柳示人汲飲病
　者即愈井在今清平坊之上街所著有入藥鏡一篇
　載道書勅封佳山孚應侯廟久廢萬厯間迭建額曰
　佳山福地或云神晉人崔姓子玉其名唐憲宗得竒
　疾諸醫不效忽有道人賣藥於市一粒而愈問其姓
　名曰臣豫章人崔姓俄不知所徃遣使覔之乃於此
　地得崔公祠詔封英烈侯與前所載不同並存之
　黄谷𤨏談云永青山有大王廟廟額云西齊䕶國王
　人不知何神也攷東嶽懴曰岱嶽顯聖威靈䕶國西齊
　王崔府君則固嶽神位下第一䕶法也府君名子玉
　隋大業三年六月六日生唐貞觀時為鼓城令據此
　則神乃貞觀時人與典午氏無涉吾土或亦以東嶽
　輔佐之故而祀之耳　廟内舊有古槐載范淶志
藥王廟　在文昌宫右
火神廟　在磨子巷祀熒惑星君萬厯間建
白馬廟　在府學左祀際真䕶法白馬忠懿侯王神産
　分寜兄弟三人從許旌陽斬蛟二兄己被害忠懿奮
　勇而徃卒擊殺蛟豫章為立廟祀之
三聖廟　在廣潤門外祀白馬神兄弟頃乙未歲四月
　初三日夜半烈風雷雨廟祝見怪自江中來目光如
　炬水湧起丈餘漸近石堤祝急鳴鐘籲神廟中隱隱
　作叱咤聲怪遂奔回揚子洲石堤頼以無損
陳司徒廟　在進賢門外徐孺子墓傍去祠濵江之南
　二十里有髙風廟亦祀司徒　陳蕃字仲舉先為青
　州樂安太守郡人周璆髙潔之士也前後太守召俱
　莫肯至惟仲舉能致之字而不名特設一榻去則懸
　之後左遷豫章復以此施之南州髙士徐穉仲舉所
　虚心折節惟此两人至大將軍梁冀威震人主遺書
　詣蕃有所請託輙不得通使者詐求謁遂笞殺之其
　加禮韋布而不畏彊禦如此稱為天下義府豈徒然
　哉　范史載周璆事於仲舉傳而豫章設榻則載於
　徐孺子傳中讀者徃徃失於參攷遂専以属之孺子
　耳
温忠武公廟　在進賢門外居江之濵祀晉江州刺史
　温嶠南昌胡儼有記俗誤以為祀司馬温公遂稱司
　馬廟至今未正其訛
唐忠烈祠　在章江門外祀顔常山魯公兄弟俗稱大
　王廟相傳魯公為監察御史辨寃獄於五原遂致甘
　霖故建祠以禱水旱兼嘗歴饒州刺史吉州司馬此
　亦其過化之地也祀常山當以袁履謙配祀魯公當
　以李蕚配海内祀三顔者須以吾言告之　魯公貶
　吉州司馬時日與詩人文士倡酧為樂世傳有廬陵
　集十巻
章江廟　一名沛澤廟在新城門外祀郡人漢章文以
　其獻地築城佐灌將軍而有功于吾土也宋大觀中
　祈禱甚靈賜額沛澤廟廟傍隙地數武僧幻修建凖
　提閣萬時華為作募疏
澹䑓祠　在府學前大成坊萬厯中廵撫都御史四明
　王公佐特建以祀澹䑓先生郡大夫士講學肄業其
　間每有地方公務亦於此祠商酌月有講㑹有文㑹
　公議移豫章舘諸鄉紳所貯金買田以濟㑹費因置
　伍諫鄉安豐莊田五百二十四畝每歲管祠郡大夫
　士輪掌無與在位事天啟末逆閹魏忠賢斥賣郡國
　書院助水衡錢此祠亦在賣中業已有售之者至曵
　澹䑓先生像投于江濵崇禎初烈皇登極首殛大璫
　特㫖復諸祠太守彭期生奉澹䑓主以歸諸廢悉皆
　振舉甲申後講席忽化為廐舍廵撫兵部侍郎兼都
　御史蔡公士英見而嗟呀盡驅後垣之鳩居者遂傾
　囊金召匠作葺舊祠而新之同藩臬諸公延請郡大
　夫黎元寛暨陳𢎞緒課士其中復設處百金買田一
　百畝以佐膏火廵撫兵部尚書張公朝璘復捐囊重
　修懸示以止使車假寓甚力歲戊戍黎與弘緒懇辭
　祠務至再至三遂以田盡歸南昌府儒學詳具黎澹
　臺祠紀畧中　大司馬熊明遇少宰熊文舉並有祠
　記督學楊兆魯有澹臺祠欵約　祠舊有塑像塑工
　以意為之按李龍眠畵七十二子像滅明猛毅甚于
　子路夫子所謂失之子羽者謂其貎武而行儒耳
同仁祠　在洪恩橋祀明都御史孫燧副使胡世寜許
　逵都御史王守仁知府伍文定御史唐龍凡六人皆
　正徳已夘宸濠之變前後殉難及戡亂之諸臣也萬
　厯間知府范淶重葺知府盧廷選再修之新建丁此
　吕撰祠記
褒徳祠　在南浦驛南香巷祀廵撫江西都御史夏公
　良心萬厯二十九年建有特賜祭田
陸公祠　在徳勝門外水晶坊祀廵撫江西都御史陸
　公萬垓萬厯間建祭田二十六畝七分餘大學士張
　公位撰祠記
　
　
　
　
　
　
　
　
　
　
　
　
　
　
　江城名蹟巻三
欽定四庫全書
　江城名蹟巻四
　　　　　　　　　　　　　新建陳𢎞緒撰
　　證今(二/)
滕王閣　在府城西臨章江唐顯慶四年滕王元嬰都
　督洪州時建後都督閻伯嶼九日大宴宿命其壻呉
　子章作序以夸座客時絳州王勃省父交阯道出江
　西先一日次馬當去洪州七百餘里遇中元水府神
　以天風助之詰朝抵城下與宴閻公出紙筆徧請客
　莫敢當王勃慨然不辭閻公怒起更衣遣吏伺其文
　有句輒報及得落霞秋水之句乃矍然曰天才也請
　遂成之極歡而罷元和中袁州刺史韓愈有重修閣
　記記稱三王文詞即勃與王仲舒記王緒賦也大中
　間閣燬觀察使紇干衆重建韋慤記宋大觀元至元
　元統間累修前後撰記者左丞范致虚直學士姚燧
　學士虞集也明壬寅春正月高皇帝幸龍興開宴閣
　上命儒臣咸賦詩縱觀燈火懽遊連夕守臣檻陳友
　諒所蓄白鹿至命放之西山景泰間巡撫都御史韓
　雍因閣舊址築而廣之額曰西江第一樓萬厯二十
　七年巡撫都御史夏良心剙新閣於其右面直西山
　額曰高閣臨江崇禎間巡撫解學龍拓其臨江者而
　新之額曰環漪閣屬萬時華陳𢎞緒輯歴代詩文刻
　滕王閣集改革之際閣燬於兵順治十一年巡撫兵
　部侍郎兼都御史蔡公士英捐貲重建定為西向以
　攬江山之勝公自為記復徧徴海内詩文并前集彚
　刻之板藏按察司公署　王子安九歲時得顔師古
　注漢書讀之作指瑕以摘其失十三作滕王閣序
　楊升庵引三國典畧曰蕭明與王僧辨書凡諸部曲
　並使招攜赴投戎行前後雲集霜戈電㦸無非武庫
　之兵龍甲犀渠皆是雲臺之仗唐王勃滕王閣序紫
　電青霜王將軍之武庫正用此事以十三歲之童子
　胸中萬巻千載之下宿儒猶不能知其出處豈非間
　世奇才杜子美韓退之極其推服之良有以也　明
　柴惟放曰姚鉉選唐文不取滕王閣序盖其全集不
　入排耦之文及詩賦亦不入排律律詩則王勃之作
　原與選之意不合也　宋王介甫詩白浪翻江無己
　時陳蕃徐孺去何之愁來徑上滕王閣覆取文公一
　片碑詩意似不滿子安閣序蘇子由亦有排語終倉
　猝之句不獨見刪於姚鉉也　王子安唐時人如杜
　牧張喬曹松皆有滕王閣詩(又/)李涉絶句云滕王閣
　上唱伊州二十年前向此遊半是半非君莫問西山
　長在水長流全首不事雕鏤而自然悽婉固是晚唐
　翹楚　宋范成大云余至南昌登滕王閣其故基甚
　侈今但於城上作大堂耳𣙜酤又借以賣酒珮玉鳴
　鑾之罷久矣其下江面極濶雲濤浩然按石湖詩南
　渡時此閣乃在城上錄之以識滄桑　廬陵文公天
　祥詩五雲窻戸瞰滄浪猶帶唐人翰墨香日月四時
　黄道濶江山一片畫圖長迴風何處搏雙雁凍雨誰
　人駕獨航迴首十年此飄泊閣前新柳己成行此詩
　一字不襲子安序而雄渾蒼勁直與少陵頡頏　宋
　王平甫安國詩滕王平日好追遊高閣依然枕碧流
　勝地幾經興廢事夕陽偏照古今愁城中樹密千家
　市天際人歸一葉舟極目烟波吟不盡西山重叠亂
　雲浮時平甫年亦十三郡太守張侯見而異之為啓
　宴張樂於其上　劉敏求字好古太和人號松菊老
　人題滕王閣云閣中環珮知何處帝子不來春欲暮
　鶯鳴烟柳樹摇風疑是當年舊歌舞古來興廢君莫
　嗟君看西山紅日斜西山不改舊顔色換盡行人與
　落霞山谷稱賞再三以此知名　宋僧洪覺範有同
　世承世英世隆三伯仲蔡定國劉達道登滕王閣詩
　云承英連璧光照座更著阿隆如鼎安老兵先馳啓
　關鑰西山奔走登欄杆劉郎端黙自凝逺蔡侯奮髯
　齒牙寒但餘衰老百無用搜句倚欄方細看所謂承
　英三伯仲者乃郡城呉氏之子覺範集有次韻寄呉
　氏兄弟詩其畧云朱門連屬南昌郡東湖褒賢拔高
　峻西山捲簾入欄楯富貴遮人不容進我初見之不
　敢瞬呉家諸郎特風韻戱語嘲之終不慍筆峯落處
　風雷趁合覺範二詩觀之承英伯仲自非凡兒而郡
　志逸其名無從索之於緗素矣　元虞文靖公集嘗
　宿寫韻軒辛好禮諸才子侍因進問曰西江登眺之
　所據江山之勝無踰於滕王閣望湖亭二處公不知
　其幾過皆不留題何也虞曰諸公曾見東坡及僧晦
　機二詩否請與諸公誦之晦機滕王閣詩云檻外長
　江去不囘檻前楊柳後人栽當時惟有西山在曾見
　滕王歌舞來其第一句言往事不可問也第二句言
　檻前楊柳亦是後人所栽第三四句謂當時曾見滕
　王歌舞者惟有西山在耳含蓄無限之意寓無窮之
　感東坡望湖樓詩云黒雲翻墨未遮山白雨跳珠亂
　入船巻地風來忽吹散望湖樓下水如天陰陽變化
　機關開闔於頃刻之間且氣雄語壯所謂吞雲夢者
　八九二詩皆不可及是以不曾有題明日虞與諸公
　登滕王閣即席賦詩若干首但記其三律與一絶耳
　其一曰高閣城頭戸牖開江中照見碧崔嵬文章誰
　復三王後雲氣長從五老來畫角數聲南斗落白鹽
　萬斛北風囘洲南先有蛟龍窟怪得詩成急雨催其
　二曰天寒江閣立蒼茫百尺欄杆送夕陽歲久魚龍
　非故物春深蛺蝶是何王帆檣星斗通南極車盖風
　雲擁豫章燈火夜歸湖上雨隔鄰呼酒說干將其三
　曰危樓百尺倚欄杆滿目青山不厭看空翠逺凝江
　樹小落霞飛送酒杯乾千年劍氣凌牛斗半夜天香
　下廣寒我欲乘鸞朝帝闕五雲深處是長安絶句云
　豫章城上滕王閣不見鳴鑾佩玉聲惟有當時簾外
　月夜深依舊照江城昔人云詩不可以茍作觀公之
　意可見矣此胡祭酒自謂得之呉用中云　文靖又
　言㓜過豫章見滕王閣扁呉𫝊朋公所題也徘徊顧
　盼嘆其深穩端潤非近代所能及　洪玉父舍人有
　侍兒名曰小九知書能為洪檢閱洪甚愛之嘗月夜
　攜登滕王閣賦詩云桃花浪裏散花樓南浦西山送
　客愁為理伊州十二叠緩歌聲裏看洪州後因兵亂
　失之洪悵恨不已又和前詩云西江江畔見江樓江
　月江風萬斛愁試問海潮應念我為將雙淚到南州
　已而洪復尋得其人為賦珠還合浦絶句十章　明
　胡儼有閣賦曹學佺有七言古並稱佳作俱以篇長
　不能盡載布政使陳文燭雨中登閣詩云飛閣濛濛
　雨氣凉開樽風送百花香春深草色同鸚鵡江逺濤
　聲到鳯凰(鳯凰章/江灘名)帝子豪華流水逝昔人麗藻落霞
　長誰言勝地逢難再喜得高朋數舉觴在衆作中此
　為探驪之珠矣　江文忠萬里韓記跋云唐之文三
　變而至韓韓之文一倡而遂古絺章繪句如王所為
　則其未變時也未變之作雖先焉已有自我作古者
　突過其上孰能為先於古也哉萬里被命來洪敬取
　韓記大書特書之居中正位以示森嚴而沂沕穆王
　也姑附見焉　豫章修滕王閣成監司舉落成宴于
　閣上呉康齋先生與弼便道偶過其下因書一絶云
　孺子亭空春草長忠臣祠老燕繁梁千門萬户皆沉
　夢何事虚空畫渺茫盖諷之也宴罷一廉訪見之訝
　曰此呉康齋先生筆隨命人追之己至謝埠矢强挽
　之卒不能返　萬首唐詩載白樂天絶句云翠幙紅
　筵高在雲歌聲一曲萬家聞路人指㸃滕王閣看送
　江州白使君吾郡餞送嘗以此當陽關三叠而傳誦
　甚少詩亦有遇不遇耶　明黎遂球滕王閣夜别徐
　巨源詩宋玉悲秋正黯然登臨送逺賦情牽半簾明
　月生高樹一縷微雲界淡天落水泛波舟趁葉浮燈
　接漢草如烟愁來我暫因風去高閣留君對昔賢遂
　球字美周番禺人多才藝而深信内典篤于聲氣每
　傾囊周人之緩急以薦授職方主事狥節於䖍城䖍
　城人合楊閣部廷麟萬司馬元吉姚侍郎奇𦙍龔驗
　封棻五人建祠祀之額曰五忠祠　嶺北參藩周公
　體觀詩獨上膝王閣洪都勝勢開山連巴蜀逺江滙
　貢章來秋風吹城闕鄉心怯酒杯低徊辭賦客剩有
　仲宣才(又/)賓筵開燕喜高閣集羣才勝地常如此王
　生安在哉江山傳藻麗棟宇繫徘徊聞有逍遥客丹
　書召不來蔡中丞彚刻吿竣方得此詩遂不及載入
　因記于此　元趙孟頫書滕王閣序楊文貞為之跋
　萬厯間石刻則華林董宗伯其昌書崇禎間則王文
　學猷定書重建後則熊學博文登書昌黎記獨無佳
　書斷碑卧苔蘚中剥蝕遂無完字　玉堂佳話云李
　昇水墨滕王閣圖合幅上畫人物宴集甚盛又南唐
　衛賢畫滕王閣景世稱工絶　宋郭忠恕有滕王閣
　王勃揮毫圖載宣和畫譜　嘉靖初巡撫陳洪謨於
　閣後建堂三間祀文文山謝叠山名曰二忠祠洪謨
　詩云文章氣節兩堪傳前有三王後二賢自是忠貞
　禆世敎從來人物孕山川撐扶宋室誰能並崇祀江
　鄉理則然蘋藻秋風瞻拜起巍巍北斗正高懸
攬秀樓　在布政司之左萬厯三十四年布政使陸長
　庚王佐伐石築基建樓其上俯瞰雉堞蒼翠四圍長
　江如帯城内之巨觀也臨川湯顯祖有賦　右使丁
　繼嗣詩層層百尺瞰平蕪此日新成燕雀呼不盡岧
　嶤千障合却餘蒼莽萬花鋪風清月白時為主海濶
　天高故是吾拄笏大觀難再得接䍦狂倒莫須無
　右使來三聘詩雄峙洪都百尺樓簷楹飛壓大江流
　窗含萬井晴光麗簾捲千山爽氣浮吟嘯坐看庾亮
　月登臨興入杜陵秋風帆沙鳥何須羡北倚欄杆動
　杞憂
鐘鼓樓　在府治東南東湖上廣濟橋之南舊樓在東
　湖之西洪武間圮乃移普賢寺鐘鼓樓於此萬厯十
　六年知府范淶復修後燬於兵巡撫兵部侍郎蔡公
　士英重建　萬司馬恭云豫章東湖之濱有岑樓焉
　崇可十尋博半之飛榱勒棟叢梲錯節聳東湖而隘
　西山若天柱焉不知何代所為風雨不圮霜雪不剝
　巔懸大鏞故老傳說宋末所鑄大二十圍重六百鈞
　舉之三年不可上有神僧過焉罵曰何不上乃以其
　緇衣服之紐其端復罵曰上上于是百人舁之一躍
　及巔今紐端緇服猶在按司馬所謂岑樓即舊鐘鼓
　樓其上有銅鑄巨鐘乃南唐林仁肇施非宋末也
　知府范淶詩共上高樓意若何樓中玉漏瞰金波雲
　霞半向疎櫺入蒼翠平臨逺樹多烟篆乍浮新棟宇
　鐘聲長滿舊山河凭欄問俗情無限不是尋常載酒
　過
偰家樓　在府治西北元末偰列篪闔門死難有司徙
　其樓于城上為遊觀之所一作薛家樓嘉靖間巡撫
　都御史何遷取陶淵明山氣日夕佳之語更名曰夕
　佳樓布政使陳文燭有夕佳樓記　偰列篪字世徳
　龍興人父文質官于江西遂家焉列篪由翰林出監
　海潮州有惠政罷歸民留之不得至正間紅巾亂藩
　臣檄掌東門之管既奉命往别道士陳白雲曰予世
　為忠臣兵事不可測誓不辱國辱先請以身後為托
　歸具牲酒酧祖墓囑妻孥曰城倘不守爾等當即赴
　池井勿汙子賊城陷列篪遂投井死妻妾子女死者
　十有一人明日道士乃浚井竭池求屍具棺椁以葬
　聞者為之感慨　𢎞緒洪乘編遺云偰家樓既改名
　夕佳李少文嗣京司理吾郡為復舊名而置偰公木
　主于其中請於撫按春秋致祭列篪死難事己見盧
　志但其記兄弟五人名殊未詳覈盖善著乃偰越倫
　之子雖登第而不在五人之列五桂坊所表則玉立
　直堅哲篤朝吾并列篪而五人也五人皆偰文質之
　子長玉立登延祐戊午第次直堅登泰定甲子第次
　哲篤登延祐乙卯第次朝吾登至治辛酉第最少者
　列篪登至順庚午第盧乃遺朝吾而以越倫之子當
　之謬矣　明學使李夢陽偰家樓詩閒遊北城隅俯
　視清江郭洪州帶名都形勢日相錯樓觀藹鬱鬱街
　巷紛以漠北城良已高况陟城上閣輕裳拂倒影飛
　檻聆天樂春夕一何蒼夏潦彌井絡衝風擊迴流𤣥
　雲駭灘泊暗觀逝者危遂悟居者樂慷慨諒易感捫
　心果誰惡夷險非我為彈劍且盡酌　萬時華詩朝
　登北城風怒號沙飛十丈寒雲高春鴻欲歸呼其曹
　樓頭歌管聲嘈嘈此地管絃朝復夕父老經過多太
　息城中少年那復知云是當年偰家室偰公生長自
　邊塵百花洲畔唫餘春秋風五桂散遥馥兄弟出入
　皆朱輪潮陽歸來遍紅巾翰林樹幟城東門堞摧櫓
　折鼓聲死清池湛湛哀英魂從者妻子十一人葬者
　道士陳白雲東風花開鎻空宅狐啼鼠竄無朝昏偰
　家之樓夕佳額滄桑轉眼悲行陌凭闌風物誰獨存
　章流靜照西山色城邊擊鼓白日低明月光中烏夜
　啼游人醉舞公獨悲霜天客散颺朱旗一朝幸遇李
　夫子為汝拂拭揚鬚眉樓頭歌舞如昔時樓下朩主
　公安之南州一片中華土節義晶晶亘今古後來孫
　許氣如虹日月河山共吞吐中原冦馬今復馳江南
　江北多鼓鼙公排帝閽叫閶闔為我擊賊綏蒸黎
新貢院　在進賢門内左布政使盧公震陽建并正學
　書院旌忠祠及旁近居民而締造之前有塔峰後有
　俯城阜於形象最稱秀傑為堂于中曰至公為堂于
　後曰協一為房曰京考曰房考為所曰受巻曰彌封
　曰謄錄曰對讀曰供給為樓于前曰明逺為樓于四
　隅曰瞭高凡故典所應有者罔不釐然畢具焉熊少
　宰文舉有重建碑記
蔡公講堂　在章江門外縉紳士庶為巡撫兵部侍郎
　兼副都御史蔡公士英特建以識去思郡人黎學使
　元寛有記
京山堂　先少保清襄公剙造先少保㕘劾逆璫魏忠
　賢掛冠歸里囊無長物僅遺京山數椽旋以饘粥不
　給鬻其半於鄰居又一載而鶴繡之袍燕居之服亦
　盡質之于錢家笥中遂無餘衣棄養後米公萬鍾為
　更其題曰思堂以識不肖孤風朩之痛而京山舊匾
　則移之於前㕔焉　傍曰見山樓藏書八萬巻予寢
　食其中丹鉛靡間寒暑乙酉仲夏盡為鳩居營卒散
　擲溝壑幸存二萬巻輦至寒崕擇抄本二千餘巻别
　貯之石室戊子兵變鐵騎捆載而去兼以居民攫取
　遂蕩然無復枕篋之貯而予亦欲漸去筆硯從事於
　無何有之鄉矣𢎞緒所自著而現存者周易備攷四
　巻詩經解義八巻石莊集六巻恒山存稿二巻鴻桷
　篇四巻敦宿堂留書六巻峿齋詩集五巻山房讀書
　跋四巻咫聞編四巻寒崕餘論六卷荷鋤雜志十一
　巻豫章藝考六巻南昌郡乘五十五巻自著而燬於
　兵者明文類抄一百二十巻諸經存疑四十巻楸窻
　冗記十二巻洪乘編遺十巻　熊吏部人霖見山樓
　雅集題詞云開言多煦社雨生寒花欲笑以還啼鶯
　怯飛而頻坐帷前草色有夢相通户外屐痕無風自
　掃舉頭見月快逢君子之光信足過門已入高人之
　室兄及弟矣莫逺具來子之好之不期而㑹寅階揖
　客竹影低襟子夜分杯花光漾酒已而欲窮逺目更
　陟危樓楚火微紅㸃綴魚舲夜色峯嵐淺碧飛來城
　闕春陰况復爆竹響中忽紙鳶之高舉風笳聲裏乍
　火樹以横披巷有康衢市無宵嘆斯則騷人之逸興
　狂士之深思良有不能自已焉者矣楚賦大風既多
　玖李瑶桃之報周詩小序聊為象瑜馬璧之光維旹
　丙子花朝後十日
放生池　在東湖之西唐光化二年都督張廷珪奏置
　北海太守李邕撰碑文
百花橋　在東湖北岸地名百花洲宋紹興間張澄建
　亭匾曰講武以習水軍洲畔有橋即以百花為名况
　志寜詩講武亭前水四流遊蜂飛蝶滿芳洲西風戰
　艦知何處贏得斜暉伴白鷗(又/)波光清淺玉虹横過
　客誰題柱上名錦繡鋪張春色滿小車花外麗人行
高士橋　在府城跨東湖以近孺子宅故名俗呼高橋
　萬厯初范使君淶易名躍龍又以近兩邑學宫也國
　初中翰王仲序詩云橋列東湖隐素秋橋前故宅抱
　清流馬嘶波影青龍見魚戲簷陰紫貝浮題柱誰論
　支大厦濟川人意在南州臨分莫動河梁思把臂何
　年憶再遊
草鞋橋　在新城門外草鞋巷郡人胡文早䘮其婦年
　少守節甚苦身自織布以給食頭面恒不梳洗足著
　草鞋鄰里從其夫姓呼為胡草鞋每令人持布至橋
　橋上人爭買之曰此胡草鞋夫人布不二價者也
李君子巷　在蓼洲宋有李生者逸其名南昌人好義
　樂施每歲稔積穀社囷歉則和糴平凖里人賴之世
　亂集義勇以衛一方紹興間李成冦饒置家洪州生
　瞰成出率衆戮其妻子成恨甚下令致生不然且屠
　洪州既得生錮之於火神廟縛縶手足繫于巨板冦
　環守之期以旦日剖心祭亡魂衆各熟寢至夜半忽
　火神揷劍躍起割生左右縛生執劍自開餘縛雞鳴
　走出城南從筠州入楚迎岳飛兵討成大破之飛表
　生行軍長史不就人名其居為李君子巷
秋屏閣　在城北曾子固云豫章樓閣可盡西山勝覽
　者惟秋屏耳　𢎞緒詩今古都消檻水聲後來何地
　又飛觥霜風吹醒無邊夢恰見西山渡口横
投書渚　在城西石頭渡殷羡投書於此　羡字洪喬
　為豫章太守都下縉紳託羡致書者若干函行次石
　頭渡盡投水中曰沉者自沉浮者自浮洪喬不作致
　書郵其性之介如此
　
　
　
　
　
　
　
　江城名蹟巻四
