#+TITLE: 廉吏傳-宋-費樞
#+DATE: 2016-06-11 12:21:34
#+SOURCE: github.com/kanripo/KR2g0021 master 6c4c7019                
欽定四庫全書　　　　　史部七
　㢘吏傳　　　　　　　　傳記類三(總錄之屬/)
　　提要
　　　　(臣/)等謹案㢘吏傳二巻宋費樞撰樞字伯樞
　　　　成都人其仕履始末則無考也是書書錄解
　　　　題作十巻此本祗分上下二巻與舊目不符
　　　　然㫁自列國迄于隋唐凡百十有四人與陳
　　　　振孫所記人數相合則巻數有所合併文字
　　　　無所刪薙也大㫖以風厲㢘隅為主故但能
　　　　謹飭簠簋即畧其他事節畧一長每𫝊各系
　　　　以論㫁如華歆禇淵之屬皆極為揚㩁褒貶
　　　　或偶失謹嚴史稱盖寛饒深刻陷害人樞既
　　　　病其清太介不能容物唐狄士文史亦稱其
　　　　深文陷害樞又惜其公正受禍持論亦自相
　　　　矛盾然如載公孫宏並著其忌賢之謀載牛
　　　　僧儒亦書其朋黨之罪綜核大致其議論去
　　　　取猶可謂不䛕不隠者矣乾隆四十六年十
　　　　二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　廉吏傳巻上
　　　　　　　　　　　　　宋　費樞　撰
　　周列國
嘗觀周官以六計弊羣吏之治皆以廉為言夫察其治
而謂之廉則吏治以廉為本也然當是時為吏者不聞
有可紀之人何也盖上以節儉化臣下下以行義勵風
俗人有士君子之行况於在位乎是則人人皆廉吏也
自周之東禮義廢而廉恥缺上下惟知征利而已其間
有能不溺於利而正身以正人正家以正國矯然自拔
於汚世者是可尚也作列國廉吏傳
　　　季孫行父
季孫行父諡曰文子魯季友之孫也文公十八年莒太
子僕以其寳玉来奔納諸宣公公命與之邑文子使司
㓂出諸境公問其故文子曰其人則盜賊也其噐則姦
兆也保而利之則主藏也以訓則昬是以去之文子為
相無衣帛之妾無食粟之馬仲孫佗曰子為魯上卿相
二君矣妾不衣帛馬不食粟人其以子為愛且不華國
乎文子曰吾以願之然吾觀國人其父兄之食麤而衣
惡者猶多矣吾不敢以人之父兄食麤衣惡而我美妾
與馬且吾聞以徳榮為國華不聞以妾與馬文子以吿
其父孟獻子囚之七日自是子服之妾衣不過七升之
布馬餼不過稂莠文子聞之曰過而能改者民之上也
使為上大夫
論曰盛哉周家之立基何其久且逺也文王猶卑服后
妃亦澣衣葢薄於自奉將以厚民且示後世之恭儉也
季文子可謂無忝矣妾不衣帛馬不食粟乃念及國人
之父兄食麤而衣惡盖廉者政之本儉者廉之本文子
之為政其知本歟觀夫莒僕以寳玉來則出之仲孫佗
能改過則用之其遏惡揚善如此然傳載其有舜功二
十之一殆有其二也夫
　　　晏嬰
晏平仲嬰者萊之夷維人也事齊靈公莊公景公節儉
力行重於時既為相食不重味妾不衣帛初崔杼弑莊
公立景公而相之慶封為左相盟國人於大宫曰所不
與崔慶者死晏子仰天歎曰嬰所不惟忠於君利社稷
者是與有如上帝乃㰱慶氏已亡公與晏子弼殿其鄙
六十弗受子尾曰富人之所欲也何獨弗欲對曰慶氏
之邑足欲故亡吾邑不足欲也益之以弼殿乃足欲足
欲亡無日矣在外不得宰吾一邑不受弼殿非惡富也
恐失富也且夫富如布帛之有幅焉為之制度使無遷
也夫民生厚而用利於是乎正德以幅之使無黜嫚謂
之幅利利過則為敗吾不敢貪多所謂幅也
論曰晏子事齊三君且為相矣而節儉如此盖嘗有言
曰義利之本也故思義為愈藴利生孽益之以弼殿而
不受自謂曰幅利世之人但以是知晏子之無藴利爾
觀其與叔向相語云民三其力二入於公而衣食其一
公聚朽蠧而三老凍餒推晏子之心豈徒潔其身者哉
故曰晏子民之望也信矣
　　　羊舌肸
羊舌肸字叔向平公成虒祁宫諸侯皆有二心及昭公
立叔向乃召㑹治兵于邾南羊舌鮒攝司馬遂合諸侯
於平丘次于衛地叔鮒求貨于衛衛人使屠伯饋叔向
羮與一篋錦曰諸侯事晉未敢攜貳况衛在君之宇下
而敢有異志叔向受羹反錦曰晉其有羊舌鮒者黷貨
無厭亦將及矣
論曰昔季文子之言晉也以謂晉國大臣睦諸侯聴焉
叔向方㑹諸侯以平其二心而羊舌鮒乃求貨於衛豈
不危人之國哉賴叔向反錦而明言叔鮒之瀆貨庶不
為晉之累然則晉之强弱二子之舉見矣
　　　魏戊
魏戊魏舒獻子之子也獻子為政使魏戊為梗陽大夫
梗陽人有獄魏戊不能㫁以獄上其大宗賂以女樂魏
子將受之魏戊謂閻没女寛曰主以不賄聞於諸侯若
受梗陽人賄莫甚焉吾子必諫皆許諾退朝待於庭饋
入召之比置三歎既食使坐魏子曰吾聞諸伯叔諺曰
唯食忘憂吾子置食之間三歎何也同辭而對曰或賜
二小人酒不夕食饋之始至恐其不足是以歎中置自
咎曰豈將軍食之而有不足是以再歎及饋之畢願以
小人之腹為君子之心屬厭而已獻子辭梗陽人
論曰夫察獄之際君子之所宜平其心也獻子將受梗
陽人之女樂殆鬻獄矣戊使其屬諫而止之以成其不
賄之名孔子曰父有争子則身不陷於不義戊之謂也
　　　樂喜
樂喜字子罕平公時為司城宋人或得玉獻諸子罕子
罕弗受獻玉者曰以示玉人玉人以為寳也故敢獻之
子罕曰我以不貪為寳爾以玉為寶若以與我皆喪
寳也不若人有其寳稽首而告曰小人懐璧不敢以越
鄉納此以請死也子罕寘諸其里使玉人為之攻之富
而後使復其所
論曰昔伯夷餓於首陽山之下盖非惡生也義有重於
生者也小人之所寳在貨君子之所寳在義欲以彼之
所寳而易我之所寳則是君子得所輕而失所重也子
罕以不貪為寳真知義者歟
　　　鬬子文
鬬子文楚人也為令尹四十年繒布之衣以朝鹿裘以
處家無一日之積王聞之於是毎朝設一束脯一筐糗
以益子文之禄子文逃之王止而後復或謂人生求富
子逃之何也曰從政所以庇民也民方貧而我取富是
勤民以自封也死無日矣我逃死非逃富也
論曰一簞食一豆羹得之則生弗得則死嘑爾而與之
行道之人不受蹴而與之乞人不屑也是故君子必辨
禮義而後受人之祿子文為令尹總國之政四十年矣
繒布之衣以朝鹿裘以處家無一日之儲王且益之以
禄而子文乃恥勤民以自封不屑受之賢矣哉
　　　孫叔敖
孫叔敖字艾獵楚人也莊王鋭於立功令尹虞丘子言
於王曰臣為令尹十年矣民不加治獄訟不息處士不
升淫禍不止久踐髙位妨賢礙能臣之罪也竊見下里
之士孫叔敖秃羸多能其性無欲君舉而授之則國可
使理民可使附於是王以車迎孫叔敖叔敖代虞丘子
為令尹始為相時吏民皆賀其父老衣麤衣冠白冠最
後来弔孫叔曰王不以臣不肖使相楚國國人盡賀子
獨弔之豈有説乎父曰然身巳貴而驕人者民去之位
巳髙而擅權者君惡之禄巳厚而不足者患隨之是以
来弔也孫叔再拜曰敬受命故孫叔敖為令尹妻不衣
帛馬不食栗常乘棧車牧馬羖羊之裘從者曰車新則
安馬肥則疾狐裘則温何不為也孫叔曰吾聞君子服
美益恭小人服美益倨吾無德以堪之矣其在楚三得
相而不喜三去相而不悔曰吾以為其來不可却其去
不可止也吾以為得失之非我也無悔而巳矣何以過
人哉孫叔將死戒其子曰亟封我矣吾不受也我死王
必封汝汝必無受利地楚越間有寢丘者其地不利其
名甚惡楚人鬼而越人禨可長有者惟此孫叔死王果
以善地封其子子不受請之寢丘王與之四百邑其祀
後十世不絶
論曰觀近臣以其所為主觀逺臣以其所主虞丘子之
言曰久固髙位不進賢能者誣也不遜爵禄者貪也觀
虞丘子之進退可觀其所舉矣孫叔之為令尹也輿服
不飭得失裕然其將死也猶戒其子不受利地觀孫叔
之始終可謂無負所知矣
　　　百里奚
百里奚號五羖大夫荆之鄙人也聞秦穆公之賢而願
望見行而無資自鬻於秦被褐食牛期年穆公知之舉
之牛車之下而加之百姓之上秦國莫敢望焉相秦六
七年勞不坐乘暑不張蓋行於國中不從車乘不操干
戈名藏於府庫德施於後世五羖大夫死秦國男女流
涕童子不歌謡舂者不相杵
論曰昔魏文侯問置相於李克克對曰窮視其所不為
貧視其所不取觀百里奚之處貧窮也養生者五羊之
皮甘自飯牛車下其羞惡之心已行乎所不為所不取
之間矣及其相秦而東伐鄭三置晉國之君一救荆國
之禍發教封内而巴人致貢施德諸侯而八戎来服由
余聞之款闗請見其功如此之大而自將如此之嗇是
盖能無忘貧窮時爾夫處富貴利達而不忘於貧窮無
他在我之羞惡不為富貴利達之所溺也
　　　公儀休
公儀休者魯之博士也以髙第為魯相奉法循理無所
變更百官自正使食禄者不得與下民争利受大者不
得取小客有遺相魚者相不受客曰聞君嗜魚遺君魚
何故不受也相曰以嗜魚故不受也今為相能自給魚
今受魚而免誰復給我魚者吾故不受也食茹而美㧞
其園葵而棄之見其家織布好而疾出其家婦燔其機
且云欲令農士工女安所讎其貨乎
論曰昔之記禮者謂伐氷之家不畜牛羊盖乘富貴之
資以與民爭利者非所宜為也公儀休居春秋之末去
先王之澤逺矣而㧞葵燔機之舉傑然見於為魯相之
日嗚呼可嘉也巳
　　西漢
嘗謂戰國以來其為士也賤挾揣摩捭闔之術以取富
貴惟恐其舌之不利甚者報一飯之德作車魚之歌效
雞鳴狗盜之力尚復有廉恥哉漢興所用皆販繒屠狗
之人論功行封往往有不平之色如蕭何之傑猶或説
之買田自汙始為久安之策盖時未有以導之故也自
武帝表章六經尊崇聖道天下士稍稍知禮義羞茍賤
自時厥後清介髙潔之士有可紀者矣作西漢廉吏傳
　　　鄭當時
鄭當時字莊陳人也少以任俠自喜聲聞梁楚間孝景
時為太子舍人武帝即位稍遷至九卿後為大吏戒門
下客至亡貴賤亡畱門下者執賔主之禮以其貴下人
性廉又不治産卬奉賜給諸公然其饋遺人不過具噐
食毎朝候上間説未嘗不言天下長者其推轂士及官
屬承史誠有味其言也常引以為賢於已未嘗名吏與
官屬言若恐傷之聞人之善言進之上唯恐後山東諸
公以此翕然稱鄭莊當時死家無餘財
　　　公孫𢎞
公孫𢎞菑川薛人也元光五年徴賢良文學菑川國推
上𢎞時對者百餘人太常奏𢎞第居下筞奏天子擢𢎞
對為第一召見容貌甚麗拜為博士待詔金馬門歴位
御史大夫汲黯曰𢎞位在三公俸禄甚多然為布被此
詐也上問𢎞𢎞對曰有之夫九卿與臣善者無過黯然
今日廷詰𢎞誠中𢎞之病夫以三公為布被誠飾詐欲
以釣名且臣聞管仲相齊有三歸侈擬於君齊公以霸
亦上僭於君晏嬰相景公食不重肉妾不衣絲齊國以
治亦下比於民今臣𢎞位為御史大夫為布被自九卿
以下至於小吏無差誠如黯言且無黯陛下安聞此言
上以為有遜愈益賢之時上方興功業屢舉賢良𢎞自
見為舉首起徒歩數年至宰相封侯於是起客館開東
閣以延賢人與參謀議𢎞身食一肉脫粟飯故人賔客
仰衣食奉禄皆以給之家無餘財然其性意忌外寛内
深諸嘗與𢎞有隙無近逺雖陽與善後竟報其過殺主
父偃徙董仲舒𢎞力也年八十終丞相位
論曰鄭當時公孫𢎞皆貴儉嗇自將其奉廩皆以食賔
客禮賢下士稱於一時誠可嘉矣然當時為大吏好推
轂士及援引官屬聞人之善進之上惟恐後而𢎞為宰
相矣雖起客館開東閣訖不聞朝廷間誰為𢎞所進用
者又性意忌有隙必報傳稱主父偃之殺董仲舒之徙
𢎞與有謀嗚呼使𢎞能休休進㧞一時賢士行宰相之
職豈不能作配周公之美哉此清議所共惜也
　　　王吉
王吉字子陽琅邪臯虞人也少好學明經以郡吏舉孝
廉為郎後舉賢良為昌邑中尉始吉少時學問居長安
東家有一大棗樹垂吉庭中吉婦取棗以啖吉吉後知
之乃去婦東家聞而欲伐其樹鄰里共止之因固請吉
還婦里中為之語曰東家有樹王陽去婦東家棗全去
婦復還其厲志如此吉子駿駿子崇以父任歴位為大
司空自吉至崇世名清廉然材噐名稱稍不能及父而
祿位彌隆皆好車馬衣服其自奉養極為鮮明而亡金
銀錦繡之物及遷徙去處所載不過嚢衣不畜積餘財
去位家居亦布衣疏食天下服其廉而怪其奢故俗傳
王陽能作黄金
論曰昔者公儀休之家織布好而疾遂燔其機出其家
婦盖恩與義不兩立恩有重於義則以恩㫁義義有重
於恩則以義㫁恩君子處之而不疑也啖東家之棗在
衆人視之若不至傷廉而吉以此去其婦豈非義不可
輕犯故耶然吉之家世名清廉猶不免鮮車美服過自
奉養使天下服其廉而怪其奢嗚呼吉之奢雖不害其
廉而天下之人毎至於害廉者未嘗不以奢也語曰禮
與其奢也寧儉惜乎吉獨不知此哉
　　　貢禹
貢禹字少翁琅邪人也以明經潔行著聞召為博士舉
賢良為河南令歲餘以職事為府官所責免冠謝禹曰
冠一免安可復冠也遂去官成帝時為御史大夫書十
數上禹以為武帝時犯法者贖罪入穀者補吏是以天
下奢侈官亂民貧今欲興至治致太平宜除贖罪之法
相守選舉不以實及有贓者輙行其誅亡但免官則爭
盡力為善貴孝弟賤賈人進真賢舉實廉而天下治矣
在位數月卒
論曰君子之所謂廉非特不取而巳也激濁揚清志在
天下其為廉大矣觀禹上書指入穀補吏之弊行贓墨
之誅期進舉真賢實廉以興至治孟子曰聞伯夷之風
者頑夫廉懦夫有立志禹之心其庶幾焉其後東漢第
五倫以正白見稱袁彭有清潔之美時人皆比前朝貢
禹然則禹之大節可考而知矣
　　　尹翁歸
尹翁歸字子兄(音/况)河東平陽人也徙杜陵翁歸少孤與
季父居為獄小吏曉文法是時大將軍霍光秉政諸霍
在平陽奴客持刀兵入市鬬變吏不能禁及翁歸為市
吏莫敢犯者公廉不受餽百賈畏之後去吏居家㑹田
延年為河東守行縣至平陽悉召故吏五六十人延年
新臨見令有文者東有武者西翁歸自以文武兼備延
年竒之徙署督郵後舉亷為維氏尉歴官徴拜東海太
守東海大治以髙第入守右扶風課常為三輔冣翁歸
為政雖任刑其在公卿之間清潔自守語不及私然温
良謙退不以行能驕人元康四年病卒家無餘財天子
賢之制詔旌其廉平賜翁歸子金以奉其祭祀
論曰尹翁歸自為市小吏能持公廉使諸霍家奴不敢
盜權侵法盖其身正不令而行惡在髙官尊爵然後能
行其志也暨舉廉入官所至有聲揚雄著書持一代人
物權衡品藻之嚴為漢春秋乃曰尹扶風之潔可謂近
世名卿嗚呼雄非矯誣於人者一字之褒豈特無負翁
歸一時之清賢實嘉賴之矣
　　　蓋寛饒
蓋寛饒字次公魏郡人也明經為郡文學以孝廉為郎
寛饒為人剛直髙節志在奉公家貧俸錢月數千半以
給吏民為耳目言事者身為司𨽻子常歩行自戍北邊
公廉如此然深刻喜陷害人在位及貴戚人與為怨又
好言事刺譏奸上意上以其儒者優容之然亦不得遷
同列後進或至九卿寛饒自以行清能髙有益於國而
為凢庸所越愈失意不快
論曰人之貪墨無恥者大抵為家謀而脩潔不茍者率
志在奉國寛饒既貧窶所得俸錢半以給吏民為耳目
其子徒歩逺戌至不自恤兹豈為家謀者哉然史官謂
寛饒好言事譏刺喜陷害人愚謂不然盖清則必介介
則必不容物嗚呼與其清不容物孰若清而不介之為
愈也
　　　薛宣
薛宣字贛君東海郯人也少為廷尉書佐都船獄吏後
以大司農斗食屬察廉補不其丞琅邪太守趙貢行縣
見宣甚説其能察宣廉遷樂浪都尉丞入守左馮翊始
髙陵令楊湛櫟陽令謝游皆貪猾不遜持郡短長前二
千石數案不能竟及宣視事詣府謁宣設酒飯與相對
接待甚備巳而隂求其罪贓具得所受取宣察湛有改
節敬宣之效迺手自牒書條其奸贓封與湛湛自知罪
贓皆應記而宣辭語温潤無傷害之意湛即時解印綬
付吏為記謝宣終無怨言而櫟陽令㳺自以大儒有名
輕宣宣獨移書顯責之㳺得檄亦解印綬去池陽令舉
廉吏獄掾王立府未及召聞立受囚家錢宣責讓縣縣
案驗獄掾迺其妻獨受繫者錢萬六千受之再宿獄掾
實不知掾慙恐自殺宣聞之移書池陽曰縣所舉廉吏
獄掾王立家私受財而立不知殺身以自明立誠廉士
甚可憫惜其以府決曹掾書立之柩以顯其魂及代張
禹為丞相宣為相府辭訟例不滿萬錢不為移書後皆
遵用薛侯故事然官屬譏其煩碎無大體不稱賢也
　　　朱博
朱博字子元杜陵人也成帝時以髙第入守左馮翊長
陵大姓尚方禁少時嘗盜人妻見所創著其頰府功曹
受賂白除禁調守衛博聞知以他事召見視其面果有
瘢博辟左右問禁是何等創也禁叩頭服狀博笑曰馮
翊欲洒卿恥扙拭用禁能自效不禁且喜且懼對曰必
死博因勑禁毋得泄語有便宜輙記言因親信之以為耳
目禁晨夜發起部中盜賊及他伏姦有功效博擢禁連
守縣令久之召見功曹閉閣數責以禁等事與筆札使
自記積受取一錢以上無得有所匿功曹惶怖具自疏
奸贓大小不敢隠博知其對以實遣出就職功曹後常
戰栗不敢蹉跌博為人廉儉不好酒色㳺宴自㣲賤至
富貴食不重味案上不過三桮然好樂士大夫為郡守
九卿賔客滿門欲仕宦者薦舉之欲報仇怨者解劔以
帶之其趨事待士如是博以此自立然終用敗
　　　翟方進
翟方進字子威汝南上蔡人也家世㣲賤年十二三失
父孤學給事太守府為小吏後厭掾吏詈辱從蔡父相
形竒之遂去之京師受經積十年以射筞甲科為郎河
平中為丞相司直是時起昌陵營作陵邑貴戚近臣子
弟賔客多辜𣙜為奸利者方進部掾吏覆案發大姦贓
數千萬上以為任公卿欲試以治民徙方進為京兆尹
搏擊豪强京師畏之擢為丞相在位公潔請託不行於
郡國嘗奏陳咸逢信邪枉貪汚營私多欲皆知陳湯姦
佞傾覆利口不軌而親交賂遺以求薦舉信咸幸得備
九卿不思盡忠正身内知行辟亡功效而官媚邪臣欲
以徼幸茍得亡恥孔子曰鄙夫可與事君也與哉咸信
之謂也遂奏免綏和二年熒惑守心帝賜冊詰問方進
登位十年無治效即日自殺上秘之親臨弔者數至諡
曰恭侯
論曰班固謂薛宣朱博翟方進皆以廉儉至公卿夷考
三子行事之迹率以發摘姦贓見稱史傳古人有言曰
有諸己然後望諸人無諸已然後責諸人三子者之嫉
惡如此非其廉何以能之
　　　朱邑
朱邑字仲卿廬江舒人也少時為桐鄉嗇夫亷平不苛
以愛利為行以治行第一入為大司農貢薦賢士大夫
多得其助者身為列卿居處節儉禄賜以共九族鄉黨
家無餘財神爵元年卒天子憫惜下詔稱揚曰大司農
邑廉潔守節退食自公亡疆外之交束脩之餽可謂淑
人君子
論曰為吏之道莫先於無欲無欲則處己也公待物也
明教化易行而人將愛之矣詩之甘棠是也朱邑為漢
循吏嘗戒其子死𦵏桐鄉曰異時吾子孫不若桐鄉民
之愛我也其後踰百年果奉祀不絶原其當時為政本
無他術惟廉平而已何則我無欲則知愛人人烏得不
愛之哉
　　東漢
嘗謂自古中興未有如東漢之治且久也盖天下之民
俗常繫於士而士俗未嘗不因於時孟子曰無常産而
有常心者惟士為然今所謂士俗未嘗不因於時豈為
士者視時而上下哉盖時在天下所以制時者在人君
其為士者懷徳義而脩廉恥非其義也非其道也繫馬
千駟弗視也禄以萬鍾弗顧也夫時焉敦儉而惡侈時
焉尚潔而鄙貪則為士者莫不樂為時用以其常心發
為美行清髙廉正者進茍賤不廉者退清與濁分廉與
貪判有所勸有所激則士俗成士俗成而民俗成矣嗚
呼東漢多名節之士維持鞏固以成久逺之治此後世
所共知也所以導而成之豈不在於時耶初光武長於
民間人之情偽盡知之矣稼穡艱難百姓病害所親見
之至天下己定務守勤約身衣大練色無重采耳不聴
鄭衛之音手不持珠玉之玩宫房無私愛左右無偏恩
異國有獻名馬日行千里詔駕鼔車又進寳劍賈賺百
金即賜騎士損上林池籞之官廢馳射弋獵之事加以
勸奬廉善觀納風謡故當中興之日有事為之功而時
無矜勞要寵之將世有守義脩己之臣方投戈解甲以
復漢業而興廉尚耻者旋在職位逮其久也流風不替
一代名節之士所以扶危持安為世用者甚盛太平之
治無愧前朝信有以導之歟作東漢廉吏傳
　　　吳漢
呉漢字子顔南陽宛人也家貧給事縣為亭長王莽末
以賔客犯法乃亡命至漁陽資用乏以販馬自業往來
燕薊間所至皆交結豪傑漢素聞光武長者獨欲歸心
光武後為大將軍光武即位拜大司馬漢常出征妻子
在後買田業漢還責之曰軍師在外吏士不足何多買
田宅乎盡以分昆弟外家漢薨有詔悼愍賜諡曰忠侯
論曰髙祖建業光武中興皆資英雄以成大功然髙祖
入咸陽諸將爭取秦所蓄珍寳而呉漢為光武倚信獨
念軍師在外吏士不足悉以妻子所買田宅分與親黨
兩主之將臣可以分其優劣矣觀髙祖既定天下諸將
軍以罪誅戮吴漢既死之後帝念其功吴氏之封侯者
凡五國嗚呼人之佐主立功亦烏在貪賄殖産以為目
前之計哉取二代之將考其初終而觀之可以鑒矣
　　　宣秉
宣秉字巨公馮翊雲陽人也少脩髙節顯名三輔哀平
際見王莽擅權常稱疾不仕有辟命固不應更始即位
徴為侍中建武元年拜御史中丞光武特詔御史中丞
與司𨽻校尉尚書令㑹同並專席而坐故京師號曰三
獨坐遷司𨽻校尉務舉大綱簡略苛細百僚敬之秉性
節約常服布衣疏食瓦噐帝嘗幸其府舍見而歎曰楚
國二龔不如雲陽宣巨公四年拜大司徒司直所得禄
俸輒以收養親族其孤弱者分與田地自無儋石之儲
六年卒於官
　　　王良
王良字仲子東海蘭陵人也少好學王莽時稱疾不仕
教授諸生千餘人建武三年徴拜諫議大夫數有忠言
以禮進止朝廷敬之後代宣秉為司徒司直在位恭儉
妻子不入官舍布被瓦噐時司徒史鮑恢以事到東海
過候其家而良妻布裙曳柴從田中歸恢告曰我司徒
史也故来受書欲見夫人妻曰妾是也苦掾無書恢乃
下拜歎息而還聞者嘉之後以病卒於家
論曰聖人作易貴夫用過乎儉春秋傳以儉為徳之共
故季文子妾不衣帛晏平仲食不重味孔子取之豈不
以儉故能廉耶宣秉王良處位優重而秉甘蔬薄良妻
荷薪史官謂當世資其清人君髙其節庶乎得孔子取
人之㫖矣然作論以辯之猶取汲黯譏公孫𢎞之詐以
明二子之由於誠夫所為有勵於世行有勸於俗勿問
其誠不誠可也在書有言曰予攸好徳汝則錫之福説
者謂未必有好德之實而但有好徳之言則亦錫以福
聖人予善大抵不責人之備如此且以公孫𢎞位居三
公身服布被當時汲黯雖譏其詐秉史筆者獨不思𢎞
之心詐善耶𢎞嘗自言曰管仲相齊三歸反坫侈擬於
君亦可以度𢎞之心矣若以為位極人臣無用過儉則
季文子為魯社稷之臣晏平仲號曰民之望亦豈不以
儉為本哉
　　　鄭均
鄭均字仲虞東平任城人也少好黄老書兄為縣吏頗
受禮遺均數諫止不聴即脱身為傭歲餘得錢帛歸以
與兄曰物盡可復得為吏坐贓終身捐棄兄感其言遂
為廉潔常稱病家庭不應州郡辟召建初六年公車特
徴再遷尚書數納忠言肅宗重之後以病乞骸骨拜議
郎吿歸因稱病篤帝賜以衣冠元和元年詔吿廬江太
守東平相曰議郎鄭均束脩安貧恭儉節整前在機密
以病致仕守善貞固黄髪不怠又前安邑令王義躬履
遜讓比徴辭病淳潔之風東州稱之書不云乎彰厥有
常吉哉其賜均義穀各千斛常以八月長吏存問賜羊
酒顯兹異行帝東巡過任城乃幸均舍敕賜尚書禄以
終其身故時人號為白衣尚書永元中卒於家
論曰伯夷非樂首陽之餓也方且以清矯世使頑者廉
懦者立則自苦其身以揚其行所不免焉均委身為傭
終使其兄感悟去汚而潔嗚呼能自潔者易欲潔人者
難鄭君之清施及其兄賢哉
　　　孔奮
孔奮字君魚扶風茂陵人也奮少從劉歆受春秋傳歆
稱之謂門人曰吾已從君魚受道矣建武五年大將軍
竇融請奮署議曹掾守姑臧長八年賜爵闗内侯時天
下擾亂唯河西獨安而姑臧稱為富邑通貨羌胡市日
四合毎居縣者不盈數月輙至豐積奮在職四年財産
無所增事母孝謹雖為儉約奉養極求珍膳躬率妻子
同甘菜茹時天下未定士多不脩節操而奮力行清潔
為衆人所笑或以為身處脂膏不能自潤徒益苦辛耳
奮既立治貴仁平太守梁統深相敬待不以官屬禮之
常迎於大門隴蜀既平河西守令咸被徴召財貨連轂
彌亘川澤唯奮無資單車就路姑臧吏民及羌胡更相
謂曰孔君清廉仁賢舉縣䝉恩如何今去不共報徳遂
相賦斂牛馬噐物千萬以上追送數百里奮謝之而巳
一無所受至京拜武都郡丞世祖下詔褒美拜為武都
太守奮見有美德愛之如親其無行者忿之若讎郡中
稱為清平上病去官守約鄉閭卒於家
論曰甚矣為天下之害莫大於士無特操而流俗之論
勝也方時未定士不脩立孔奮立行清潔乃為衆人所
笑以謂身處脂膏不能自潤徒益苦辛使奮而惑於衆
言豈不為之陷溺哉惟其立節厲志確然不為汙俗所
移此所以清廉之名近在吏民逺在羌胡皆能通之也
奮非特以正介自守于時士未知所趨嚮則東漢名節
之風亦嘉賴矣
　　　張堪
張堪字君游南陽宛人也堪早孤讓先父餘財數百萬
與兄子年十六受業長安志美行厲諸儒號曰聖童世
祖即位來歙薦堪拜蜀郡太守時吴漢伐公孫述漢軍
餘七日糧隂具船欲遁去堪聞之馳往見漢説述必敗
不宜退師漢從之及成都既拔堪先入㨿其城檢閲庫
藏收其珍寳悉條列上秋毫無私慰撫吏民蜀人大悦
拜漁陽太守帝嘗召見諸郡計吏問其風土及前後守
令能否蜀郡訃掾樊顯進曰漁陽太守張堪昔在蜀郡
仁以惠下威能討姦前公孫破時珍寳山積捲握之物
足富十世而堪去職之日乘折轅車布被囊而已帝聞
良久歎息拜顯魚復長方徴堪病卒
論曰廉遜之行非所難為也人皆有羞惡之心行之以
為廉遜惟賢者能勿喪其心耳堪自幼時已推先父之
財與其兄之子擴而充之豈但脩之家而已哉其後居
官著迹清白蓋推此心而為之耳
　　　羊續
羊續字興祖太山平陽人也中平三年趙慈反殺南陽
守拜續為南陽太守當入郡界乃羸服間行侍童子一
人親歴縣邑採問風謡然後乃進其令長貪潔吏民良
猾悉知其狀郡内驚竦莫不震懾發兵擊慈斬之賊既
潰平乃頒宣政令候民病利百姓歡服時權豪之家多
尚奢麗續深疾之常敝衣薄食車馬羸敗府丞獻其生
魚續受而懸於庭丞後又進之續乃出前所懸者以杜
其意續妻後與子秘俱往郡舍續閉門不納其貲藏唯
有布衾敝裯鹽麥數斛而巳顧敇秘曰吾自奉若此
何以資爾母乎使與母俱歸靈帝欲以續為太尉時拜
三公者皆輸東園禮錢千萬令中使督之名為左騶續
乃坐使人於單席舉緼袍以示之曰臣之所資惟斯而
已左騶白之帝不悅以此故不登公位徴為太常未行
而卒
論曰進以正可以正邦也輸東園禮錢得拜三公兹為
正乎續舉緼袍以示左騶曰臣之所資唯斯而已以是
故不登公位續之大節可略見矣嗚呼人之不度禮義
而進退者顧其胷中本無所守徒以妻孥之奉隘其心
故耳聞續之風寧不愧耶
　　　賈琮
賈琮字孟堅東郡聊城人也舉孝廉歴官為京兆令有
政理迹舊交阯土多珍産明璣翠羽犀象玳瑁異香美
木之屬莫不自出前後刺史率多無清行上承權貴下
積私賂財計盈給輙復求見遷代故吏民怨叛巾平元
年交阯屯兵反執刺史及合浦太守自稱柱天將軍靈
帝特敕三府精選能吏有司舉琮為交阯刺史琮到部
訊其反狀咸言賦斂過重百姓莫不空單京師遥逺告
寃無所民不聊生自活故聚為盜賊琮即移書吿示各
使安其資業招撫荒散蠲復徭役誅斬渠帥為大害者
簡選良吏試守諸縣歲間蕩定百姓以安巷路為之歌
曰賈父来晚使我先反今見清平吏不敢飯為冀州刺
史舊典傳車驂駕埀赤帷裳迎於州界及琮之部升車
言曰刺史當逺視廣聴糾察美惡何其反垂帷裳以自
掩塞乎乃命御者褰之百城聞風自然竦震其諸藏過
者望風解印綬去於是州界翕然靈帝崩何進表琮為
度遼將軍卒於官
論曰好治而惡亂人之本心也逺方之民邈爾中都為
吏者貪冒無畏誅求無藝剥膚椎髓民不堪命則怨叛
作矣非斯民之喜亂也賈琮為交阯刺史詰其反狀撫
循人民簡選良吏試守諸縣而部中清明其為冀州刺
史也褰帷廣察而一道贓吏望風遁去嗚呼得一清賢遂
能弭叛亂摘姦伏其利顧不博哉
　　　鍾離意
鍾離意字子阿㑹稽山隂人也少為郡督郵時部縣亭
長有受人酒禮者府下記案考之意封還記入言於太
守曰春秋先内後外詩云刑于寡妻以御于家邦明政
化之本由近及逺今宜先清府内且闊略逺縣細㣲之
愆太守甚賢之遂任以縣事顯宗即位徴為尚書時交
阯太守張恢坐贓千金徴還伏法以資物簿入大司農
詔頒賜羣臣意得珠璣以委地而不拜賜帝怪而問其
故對曰臣聞孔子忍渴於盜泉之水曾參囘車於勝母
之閭惡其名也此贓穢之寳誠不敢拜帝嗟嘆曰清乎
尚書之言乃更以庫錢二十萬賜意轉為尚書僕射多
所諫諍出為魯相五年病卒於官
論曰昔者莒僕竊寳玉来奔納諸宣公季文子使司冦
出之不待越日且舉周公之誓命曰毁則為賊掩賊為
贓竊賄為盜盜噐為姦主贓之名賴姦之用為大㓙德
夫贓穢之物雖簿入官府然得而寳之豈不為賴姦乎
意之所以不拜賜也宜哉
　　　第五倫
第五倫字伯魚京兆長陵人也其先齊諸田諸田徙園
陵者多故以次第為氏倫少介然有義行王莽末盜賊
起宗族閭里争往依倫倫築營壁厲衆以拒之建武二
十七年舉孝廉光武召見異之歴仕遷蜀郡太守蜀地
肥饒人吏富實掾吏家貲多至千萬皆鮮車怒馬以財
貨自達倫悉簡其豐贍者遣還之更選孤貧志行之人
以處曹任於是争賕抑絶文職脩理所舉吏多九卿二
千石時以為知人肅宗初立擢自逺郡代牟融為司空
在位以貞白稱時人方之前朝貢禹然少藴藉不脩威
儀亦以此見輕或問倫曰公有私乎對曰昔入有與吾
千里馬者吾雖不受毎三公有所選舉心不能忘而亦
終不用也連以老病上疏乞身元和三年賜冊罷後數
年卒年八十餘
　　　袁彭
袁彭字伯楚汝南汝陽人也順帝初為光禄勲行至清
為吏麄袍糲食終於議郎尚書胡廣等追表其有清潔
之美比前朝貢禹第五倫未䝉顯贈當時皆嗟歎之
論曰第五倫其真清者乎或問其有私乃言昔有人與
吾千里馬雖却不受每三公有所選舉心不能忘而亦
終不用夫不用其人可謂無私矣而其心之不能忘倫
猶以為私焉嗚呼人之自欺者幸人之不知耳奚顧吾
心哉袁彭既殁胡廣追表其清比第五倫未䝉顯贈觀
身後之議論可見其人矣
　　　李恂
李恂字叔英安定臨涇人也初辟司徒府後拜侍御史
使幽州囘圖冩山川屯田聚落百餘巻封奏上肅宗嘉
之拜兖州刺史以清約率下常席羊皮服布被遷張掖
太守有威重名時大將軍竇憲將兵屯武威天下州郡
逺近莫不脩禮遺怐奉公不阿為憲所奏免後復徴拜
謁者使持節領西域副校尉西域殷富多珍寳諸國侍
子及督使賈胡數遺恂奴婢宛馬金銀香罽之屬一無
所受後遷武威太守坐事免歩歸鄉里潛居山澤結草
為廬獨與諸生織席自給㑹西羌反畔恂到田舍為所
執獲羌素聞其名放遣之後徙居新安闗下拾橡實以
自資年九十六卒
論曰士俗之弊莫大乎公道不明而用情廢黜也恂以
清約為時所稱至其奉公不阿禮遺弗講而為竇憲所
奏免恂不失為賢而竇憲真小人哉
　　　楊震
楊震字伯起𢎞農華隂人也震少好學年五十乃始仕
州郡歴位荆州刺史東萊太守嘗之郡道經昌邑故所
舉荆州茂才王密為昌邑令謁見至夜懷金十斤以遺
震震曰故人知君君不知故人何也密曰莫夜無知者
震曰天知神知子知我知何謂無知密愧而出轉涿郡
太守性公廉不受私謁子孫常蔬食歩行故舊長者或
欲令為開產業震不肯曰使後世稱為清白吏子孫以
此遺之不亦厚乎後為太尉數上書斥言嬖倖權寵切齒
衆共譖之飲酖而卒年七十餘
　　　楊秉
楊秉字叔節震之中子也少傳父業兼明京氏易博通
書傳常隠居教授年四十餘乃應司空辟拜侍御史頻
出為豫荆徐兖四州刺史遷任城相自為刺史二千石
計日受俸餘禄不入私門故東齎錢百萬遺之閉門不
受以廉潔稱秉性不飲酒又早喪夫人遂不復娶所在
以淳白稱嘗從容言曰我有三不惑酒財色也歴位至
太尉薨年七十四
論曰殖貨之人要為子孫計矣然傳之一再世安能保
其不散乎楊震獨能以清白遺子孫至秉歴仕清白不
少替其家聲然則震之所以示其後秉之所以承其先
可謂各盡其道矣此詩所謂惟其有之是以似之者歟
　　　吳祐
吳祐字季英陳畱長垣人也父恢為南海太守祐年十
二隨從到官恢欲殺青簡以冩經書祐諫曰今大人踰
越五嶺逺在海濵其俗誠陋然舊多珍恠上為國家所
疑下為權戚所望此書若成則載之兼兩昔馬援以薏
苡興謗王陽以囊衣徼名嫌疑之間誠先賢所慎也恢
乃止撫其首曰吳氏世不乏季子矣及年二十喪父居
無擔石而不受贍遺常牧豕於垣澤中行吟經書遇父
故人謂曰卿二千石子而自業賤事縱子無恥奈先君
何祐辭謝而巳守志如初後舉孝廉歴官為酒泉太守
祐政惟仁簡吏人懷而不欺嗇夫孫性私賦民錢市衣
以進其父父得而怒曰有君如是何忍欺之促歸伏罪
性慙懼詣閣持衣自首祐屏左右問其故性具言祐曰
掾以親故受汙穢之名所謂觀過斯知仁矣使歸謝其
父還以衣遺之後出為河間相因事免歸家不復仕躬
灌園蔬以經書教授年九十八卒
論曰殺青冩書無害於廉而祐諫其父且謂馬援有薏
苡之嫌王陽有衣囊之譏賢矣哉雖然祐豈止有所嫌
畏而然耶觀嗇夫孫性私賦民錢為父市衣至不忍欺
促令請罪是其清德有以感服其心者矣
　　　張奐
張奐字然明敦煌酒泉人也舉賢良對筞第一擢拜議
郎永壽元年遷安定屬國都尉初到職而南匈奴冦美
稷奐聞即勒兵而出連戰破之郡界以寧羌豪帥感奐
恩德上馬二十疋先零酋長又遺金鐻八枚並受之而
召主簿於諸羌前以酒酹地曰使馬如羊不以入廏使
金如粟不以入懷悉以金馬還之羌性貪而貴吏清前
有八都尉率行財貨為所患苦及奐正身潔己威化大
行後為䕶匈奴中郎將以九卿秩督幽并凉三州三州
清定論功當封奐不事宦官故賞遂不行唯賜錢二十
萬除家一人為郎並辭不受而願徙屬𢎞農華隂舊制
邉人不得内移唯奐因功特聴故始為𢎞農人焉稍遷
少府拜大司農以功封侯後陷於黨錮歸田里閉門不
出奐少立志節嘗與士人言曰大丈夫處世當為國家立
功邉境及為將帥果有勲名董卓慕之使其兄遺縑百
疋奐惡卓為人絶而不受光和四年卒年七十八
論曰羌人之性冣貪悍奐還東羌所遺金馬亦能激之
以義威化盛行暨清定幽并凉三州論功當封以不事
宦官賞遂不行唯賜錢二十萬除家一人為郎乃辭不
受嗚呼介之推不言禄禄亦弗及孟子之不遇魯侯乃
謂嬖人臧倉焉能使予不遇然則奐之髙節真可以作
配古人也歟
　　三國
嘗觀漢室不綱三國鼎峙互相吞噬日尋干戈方是時
也謀夫勇士争出智力各為其主用命然以清規廉操
見稱於時者無國無之豈不以東漢曩時尚名節之士
流風遺俗未至泯滅或出於名臣之子孫盖其理義之
在人心者猶存故耶且炎漢中興紹恢前緒惟勤惟約
克慎厥始崇經術登儒雅開廣學校脩明禮樂武功既
成文德亦洽孝章孝明述而繼之臨雍拜老横經問道
自公卿大夫以至郡縣之吏咸選用經明行脩之人虎
賁衛士皆習孝經匈奴子弟亦遊太學故教化明於上
習俗成於下其清潔髙介之士與夫貪鄙汙穢之人公
議有所識别衆庶知所嚮背時有一正人則世以為望
人有一正言則民以為師指南時俗罔敢輕違故自孝
和以後嬖倖專權貴戚用事賞罰無章賄賂公行亦既
亂矣然猶綿綿未至於顛覆者時則有公卿大夫如袁
安楊震李固杜喬陳蕃李膺之徒激揚公議於上又復
有布衣之士如范滂許劭郭泰苻融之流扶持公議於
下維持鞏固大有力焉逮及靈帝之際信倚姦慝誅夷
忠良曩日之人材寖除而天下之民望隨失矣於是何
進召戎董卓乗釁袁紹之徒從而造難乗輿播蕩魏始
以討賊為辭挾天子以令諸侯吴蜀繼之或慿勲封之
舊或依葛藟之親倚正傍順三國由是分據嗚呼秉節
勵志之士固未嘗肯輕為人用也然而三國之君得而
用之者以其開基立國初不失天下之名義故也作魏
吳蜀廉吏傳
　　魏
　　　毛玠
毛玠字孝先陳畱平丘人也少為縣吏以清公稱玠嘗
為東曹掾與崔琰典選舉其所舉用皆清正之士雖於
時有盛名而行不由本者終莫得進務以儉率人由是
天下之士莫不以廉節自勵雖貴寵之臣輿服不敢過
度太祖歎曰用人如此使天下之人自治復何為哉初
太祖平桺城頒所獲噐物特以素屏風素馮几賜玠曰
君有古人之風故賜君古人之服玠居顯位常布衣疏
食撫育孤兄子甚篤賞賜以振施貧族家無所餘後卒
於家
論曰有功於國不若有功於民有功於民不若有功於
教化毛玠典選舉所用皆清正之士取之以行不以名
躬率廉儉化及貴寵太祖歎之曰用人如此使天下人
自治斯可謂有功於教化者歟國頼以治民從而懷之
矣及頒賜桺城所獲噐物特以素屏木几與玠且曰表
古人之風嗚呼玠所得豈不厚哉
　　　華歆
華歆字子魚平原髙唐人也孫策略地江東歆知筞善
用兵乃幅巾奉迎筞以其長者禮為上賔後策死太祖
在官渡表天子徴歆孫權欲不遣歆謂權曰將軍奉王
命始交好曹公分義未固使僕得為將軍效心豈不有
益乎今空畱僕是養無用之物非將軍之良計也權説
乃遣歆賔客故人送之者千餘人贈遺數百金歆皆無
所拒密各題識臨去悉聚諸物謂諸賔客曰本無拒諸
君之心而所受遂多念單車逺行將以懷璧為罪願賔
客為之計衆乃各畱所贈而服其徳文帝即王位拜相
國封侯及踐阼改為司徒歆素清貧禄賜以振施親戚
故人家無儋石之儲公卿嘗並賜没人生口唯歆出而
嫁之帝歎息黄初中詔公卿舉獨行君子歆舉管寧太
和五年薨諡曰敬侯
論曰歆辭孫權就曹公豈有不義哉賔客故人贐遺受
其意而却其金視戰國之士朝縱暮横以片舌盜人之
國而取富貴者固有間矣觀其所舉管寧所友邴原並
一時清脩髙蹈之士歆居二子之間世謂三友成龍豈
碌碌者哉
　　　和洽
和洽字陽士汝南西平人也舉孝廉太祖定荆州辟為
丞相掾屬時毛玠崔琰並以忠清幹事其選用先尚儉
節洽言曰天下大噐在位與人不可以一節儉也儉素
過中自以處身則可以此節格物所失或多今朝廷之
議吏有著新衣乗好車者謂之不清長吏過營形容不
飾衣裘敝壊者謂之亷潔至今士大夫故汙辱其衣藏
其輿服朝府大吏或自挈壺飱以入官寺夫立教規俗
貴處中庸為可繼也今崇一概難堪之行以檢殊塗勉
而為之必有疲瘁古之大教務在通人情而已凡詭激
之行則容隠偽矣魏國既建為侍中歴官封侯清貧守
約至賣田宅以自給薨諡曰簡侯
論曰毛玠崔琰典選舉以儉率人天下士至以廉節自
勵士風如此何可疵也洽欲裁歸中庸以矯其詭激之
行務躋世醇實無使隠偽亦救時之論與
　　吳
　　　陸𦙍
陸𦙍字敬宗凱弟也呉郡人赤烏十一年交阯九真
夷賊攻没城邑交部騷動以𦙍為交州刺史安南校尉
𦙍入南界喻以恩信務崇招納渠帥支黨三千餘家皆
出降引軍而南重宣至誠遺以財帛後華覈表薦𦙍曰
御命在州十有餘年賔帶殊俗寳玩所生而内無粉黛
附珠之妾家無文甲犀象之珍方之今臣實難多得宜
在輦轂股肱王室後以疾卒
　　　是儀
是儀字子羽北海營陵人也本姓氏初為縣吏後仕郡
郡相孔融嘲儀言氏字民無上可改為是乃遂改焉孫
權旋攝大業優文徴儀至則親任專典機密事上勤與
人恭不治産業不受施惠為屋舍纔足自容鄰家有起
大宅者權出望見問起大宅者誰左右對曰似是儀家
也權曰儀儉必非也問果他家其見知信如此服不精
細食不重膳拯贍貧困家無儲蓄權聞之幸儀舍求視
疏飯親嘗之對之歎息即增俸賜益田宅儀累辭讓以
恩為戚時時有所進達未嘗言人之短權嘗歎曰使
人盡如是儀當安用科法為及寢疾遺令素棺歛以時
服務從省約年八十一卒
論曰陸𦙍身清事濟著稱南土史官謂為良牧信矣儀
平生所為潔然如此既寢疾猶戒敕身後不使華侈夫
死生亦大矣而不以易其節賢哉
　　蜀
　　　諸葛亮
諸葛亮字孔明琅邪陽都人也漢司𨽻校尉諸葛豐後
先主枉駕顧之三往乃見曰孤之有孔明猶魚之有水
也暨先主即帝位策亮為丞相亮自表後主曰成都有
桑八百株薄田十五頃子弟衣食自有餘饒至於臣在
外任無别調度隨身衣食悉仰於官不别治生以長尺
寸若臣死之日不使内有餘帛外有贏財以負陛下及
卒如其所言年五十四
　　　鄧芝
鄧芝字伯苖義陽新野人漢司徒禹之後也漢末入蜀
先主定益州擢為郫令遷廣漢太守所在清嚴有治績
入為尚書事後主累遷至車騎將軍芝為大將軍二十
餘年賞罰明㫁善恤卒伍身之衣食資仰於官不茍素
儉然終不治私産妻子不免饑寒死之日家無餘財
論曰仕而不受禄非古之道也亮芝身之衣食皆資仰
於官知所受矣至私産則二人者咸不營辦志不在焉
故也昭烈之得亮能有蕞爾之蜀俾魏不敢窺吳終結
和以成鼎峙之業者四十三年惜乎人不勝天大勲中
廢使亮無定軍之歸獲遂其佐主之志則張子房赤松
遊亮定當髙蹈其前迹矣
　　兩晉
竊觀西晉之開基非有漢髙帝之規模以懷服天下也
東晉之再造非有漢光武之法度以維持後世也而兩
晉共一百五十六年亦能保其宗廟不遽顛覆何也盖
清潔特立之士時見用也武帝所用則有若山濤既為
右僕射正慎儉約家無嬪媵供養不給元帝所用則有
若王導進位司空簡素寡欲倉無儲榖衣不重帛舉二
子則兩朝亦不乏人矣作晉廉吏傳
　　　盧欽
盧欽字子若范陽涿人也世以儒業顯欽清澹有逺識
篤志經史舉孝廉不行初仕魏武帝受禪以為都督沔
北諸軍事平南將軍在鎮寛猛得中疆場無虞入為尚
書僕射加侍中奉車都尉領吏部以清貧賜絹百匹欽
舉必以才稱為廉平咸寧四年卒諡曰元文以欽忠清
髙潔不營産業身没之後家無所庇特賜錢五十萬為
立第舍下詔曰故司空王基衛將軍盧欽領典軍揚囂
並素清貧身没之後居無私積頃者饑饉聞其家大匱
其各賜穀三百斛欽歴宰州郡不尚功名唯以平理為
務禄俸散之親故不營貲産動循禮典欽五世孫恒字
敬則博學尚武帝女滎陽長公主拜駙馬都尉歴事愍
帝成帝官至左光禄大夫開府性清恪儉素雖居顯列
常布衣蔬食年老彌篤死之日家無餘財唯有書數百
卷時人以此貴之
論曰自欽至恒凡五世欽事武帝恒歴事成帝上下埀
八十年矣始晉開基既見中興而盧氏之清風凜然不
改美矣
　　　阮脩
阮脩字宣子善清言好易老性簡任不脩人事絶不喜
見俗人遇便舍去意有所思率爾牽裳不避晨夕至或
無言但欣然相對嘗歩行以百錢掛杖頭至酒店便獨
酣暢雖當世富貴而不肯顧家無儋石之儲晏如也脩
居貧年四十餘未有室王敦等斂錢為婚皆名士也時
慕之者求入錢而不得王敦時為鴻臚卿謂脩曰卿常
無食鴻臚丞羌有禄能作否脩曰亦復可爾耳遂為之
論曰人之常言曰廉耻盖人知所耻則廉矣觀阮脩以
杖頭百錢獨酣酒家為鴻臚丞以就禄其真率不矯飾
如此至其不喜見俗人不肯顧當世富貴豈其胸中自
有髙致耶故其家無儋石而處之晏然定非汲汲茍求
者矣
　　　賀循
賀循字彦先㑹稽山隂人也循少嬰家難流放海隅吴
平乃還本郡操尚髙厲童齓不羣刺史嵇舉喜秀才除
羨陽令以寛惠為本不求課最後為武康令政教大行
鄰城宗之然無援於朝久不進序著作郎陸機上疏薦
之召補太子舍人後除南中郎長史不就㑹逆賊李辰
起兵江夏征鎮不能討皆望塵奔走循移檄於賊為陳
逆順衆遂遁走一郡悉平循遂還郡杜門不出論賞報
功一無與焉元帝為安東將軍復上循為吴國内史及
帝遷鎮東大將軍以軍司顧榮卒引循代之稱疾不起
後帝承制復以為軍諮祭酒循稱疾敦逼不得已乃舉
疾至帝親幸其舟咨以政道循病不堪拜謁乃就加朝
服賜第一區牀帳衣褥等物循辭讓一無所受廷尉張
闓住小市將奪左右近宅以廣其居乃私作都門早閉
晏開人患之訟於州不納㑹循出至破岡連名詣循質
之循曰見張廷尉當為言及之闓聞而遽毁其門詣循
致謝其為世所敬服如此愍帝即位徴為宗正元帝在
鎮又表為侍中道險不行以討華軼功封都鄉侯循自
以卧疾私門固讓不受建武初歴位為中書令加散騎
常侍以老疾固辭時朝廷疑滯皆諮之於循循輒依經
禮而對為當世儒宗其後帝以循清貧下令曰循氷清
玉潔行為俗表位處上卿而居身服物盖周形而巳屋
室纔庇風雨孤近造其廬以為慨然其賜六尺牀席薦
褥并錢二十萬以表至徳暢孤意焉循又讓不許不得
已畱之初不服用疾漸篤表乞骸上還印綬改授左光
禄大夫開府儀同三司太興二年卒諡曰穆
論曰循之始仕也不求課冣而在朝亦久無與為援者
其廉於進如此觀其檄平逆賊李辰而杜門不與賞功
廷尉張闓侵奪市人而望風歛手然則如循者其介之
推之人歟尹翁歸之人歟
　　　庾冰
庾冰字季堅兄亮以名德流訓冰以雅素埀風諸弟相
率莫不好禮為世論所重亮常以為庾氏之寳司徒辟
不就徵秘書郎預討華軼功封都鄉侯王導請為司徒
右長史歴仕揚州刺史都督三州軍事征虜將軍假節
是時王導新喪衆望歸冰既當重任經綸時務不捨夙
夜賔禮朝賢升擢後進由是朝野注心咸曰賢相康帝即
位進車騎將軍冰懼權盛乃求外出獻皇后臨朝徴冰
輔政辭以疾篤尋果卒冊贈侍中司徒諡曰思成冰天
性清慎常以儉約自居中子襲嘗貸官絹十疋冰怒捶
之市絹還官及卒無絹為衾又室無妾媵家無私積世
以此稱之
論曰昔者虞丘子舉孫叔敖而叔敖之節果不減於虞
丘盖其底藴已深相知也王導輔晉有中興之功位極
人臣而倉無儲粟衣不重帛冰始為導所知及導喪衆
望遂歸冰冰之決大誼立大功居大位咸不亞於導而
廉貧如此可謂不負其所知者歟
　　　陸納
陸納字祖言少有清操貞厲絶俗初辟鎮東大將軍武
陵王掾州舉秀才後為吴興太守至郡不受俸禄頃之
徴拜左民尚書領州大中正將應召外白宜裝幾船納
曰私奴裝糧食来無所復須也臨發止有被襆而巳其
餘並封以還官遷太常徙吏部尚書加奉車都尉衛將
軍謝安嘗詣納而納殊無供辦其兄子俶不敢問之乃
密為之具安既至納所設唯茶果而巳俶遂陳盛饌珍
羞畢具客罷納大怒曰汝不能光益父叔乃復穢我素
業耶於是杖之四十其舉措多此類尋遷尚書僕射拜
尚書令恪勤貞固終始不渝尋除左光禄大夫開府儀
同三司未拜而卒即以為贈
論曰昔正考父佐戴武宣公三命滋益恭其鼎銘曰饘
於是粥於是以餬余口嗚呼後之人至盛供帳備珍羞
以待賔客客有賢者豈以此為勤腆耶陸納怒其兄子
且曰穢我素業夫其家法如此而俶違之可名不肖子
矣其後南梁何逺為武康令公清不阿太守王彬巡縣
囘進斗酒隻鵞而别彬顧謂之曰卿禮有過陸納將不
為古人所笑乎盖為近代清流欽重如此
　　　孔愉
孔愉字敬康㑹稽山陰人也愉年十二而孤養祖母以
孝聞吳平愉遷於洛惠帝末歸鄉里行至江淮間遇石
冰為亂逼愉為參軍不從東遷㑹稽入新安山中改姓
孫氏以稼穡讀書為務信著鄉里後忽捨去皆謂為神
人而為之立祠永嘉中元帝欲以為參軍尋不獲建興
初始出應召為丞相掾歴位為尚書僕射後出為鎮軍
將軍㑹稽内史在郡三年乃營山陰湖南侯山下數畝
地為宅草屋數間便棄官居之送資數百萬悉無所取
病篤遺令歛以時服鄉邑義賵一不得受咸康八年卒
贈車騎將軍開府儀同三司諡曰貞
　　　謝尚
謝尚字仁祖豫章太守鯤之子也㓜有至性七歲喪兄
哀慟親戚異之八歲神悟夙成鯤攜之送客或曰此兒
一坐之顔囘也尚應聲答曰坐無尼父焉别顔回人皆
歎異及長開率穎秀辨悟絶倫王戎辟為掾累官歴陽
太守轉督江夏義陽隨三郡軍事尚為政清簡始到官
郡府以布十疋為尚造烏布帳尚壞之以為軍士襦袴
後再鎮歴陽卒詔贈散騎常侍衛將軍開府儀同三司
諡曰簡
論曰易大夫之簀君子謂其死不廢禮孔愉病篤遺令
鄉邑義賵一不得受兹見其死不傷廉也尚居歴陽一
布帳且不以自奉而况其他哉
　　　王恂
王恂字良夫文明皇后之弟也恂文義通博在朝忠正
累遷河南尹建立二學崇明五經鬲令袁毅嘗饋以駿
馬恂不受及毅敗受貨者皆被廢黜焉咸寧四年卒贈
車騎將軍
論曰夫與國有肺腑之親鮮不以驕恣取敗如王敦之
窮奢極侈寵厚恩踰弗知保守卒不免自貽夷戮恂以
外戚立朝袁毅以駿馬為饋初必投其所好恂能却之
潔然不為之玷於時宫掖之内豈不有光乎
　　　胡威
胡威字伯武一名貔淮南夀春人也父質以忠清著稱
少與鄉人蔣濟朱績俱知名於江淮間仕魏至征東將
軍荆州刺史威早厲志尚質之為荆州也威自京都定
省家貧無車馬僮僕自驅驢單行每至客舎躬放驢取
樵炊㸑食畢復隨侣進道既至見父停廏中十餘日吿
歸父賜絹一疋為裝威曰大人清髙不審於何得此絹
曰是吾俸禄之餘以為汝糧耳威受之辭歸質帳下都
督先威未發請假還家隂資裝於百餘里要威為伴每
事佐助行數百里威疑乃誘問之既知乃取所賜絹與
都督謝而遣之後因他信以白質質杖都督一百除吏
名其父子清慎如此於是名譽著聞拜侍御史歴南鄉
侯安豐太守遷徐州刺史勤於政術風化大行後入朝
武帝語及平生因歎其父清謂威曰卿孰與父清對曰
臣不如也帝曰卿父以何為勝耶對曰臣父清恐人知
臣清恐人不知是臣不及逺也帝以威言直而婉謙而
順累遷監青州諸軍事青州刺史以功封平春侯太康
元年卒於位諡曰烈
論曰威自早年得俸絹於其父猶詰所從来不敢茍得
如此其處辭受於他人可知矣其言曰臣父清恐人知
臣清恐人不知夫知不知亦未可較優劣由言以考威
之心豈脩亷隅以徼名當世者哉
　　　杜軫
杜軫蜀郡成都人也軫師譙周博渉經書察孝廉除建
寧令導以德政風化大行夷夏悦服秩滿將歸羣蠻追
送賂遺甚多軫一無所受去如初至累遷尚書郎軫博
聞廣渉奏議駮論多見施用時涪人李驤亦為尚書郎
與軫齊名毎有論議朝廷莫能踰之號蜀有二郎軫後
拜犍為太守甚有聲譽當遷㑹病卒
論曰軫豈矯却遺賂著廉稱而已其為尚書郎奏議駮
論多見施用此在晉世清談之日有補治理與李驤同
號曰蜀有二郎可見當時朝廷之望矣
　　　竇允
竇允字雅始平人也出自寒門清尚自脩少仕縣稍遷
郡主簿察孝廉除浩亹長勤於為政勸課田蠶平均調
役百姓頼之遷謁者泰始中詔曰當官者能潔身脩己
然後在公之節乃全身善有章雖賤必賞此興化立教
之務也謁者竇允前為浩亹長以脩勤清白見稱河右
是輩當擢用使立行者有所勸主者詳復參訪有以旌
表之拜臨水令克己厲俗改脩政事士庶悦服咸歌詠
之遷鉅鹿太守甚有政績卒於官
論曰先王用人初無流品之異其有賢行則不以人而
廢其行西漢田延年用尹翁歸於小吏終以廉潔為當
世名卿知此道也竇允出寒門少仕縣及為謁者乃以
清白䝉詔旌賞夫口道先王語行如市人者視允輩寧
無少愧哉
　　　鄧攸
鄧攸字伯道平陽襄陵人也攸清和平簡貞白寡欲愍
帝徴為尚書左丞不就攸與刁協周顗素厚遂至江東
元帝以攸為太子中庶子時吴郡闕守人多欲之帝以
授攸攸載米之郡俸禄無所受唯飲吳水而巳攸在郡
刑政清明百姓歡悦為中興良守後稱疾去職郡常有
送迎錢數百萬攸去郡不受一錢百姓數千人畱牽攸
船不得進攸乃小停夜中發去吴人歌之曰紛如打五
鼓雞鳴天欲曙鄧侯挽不畱謝令推不去百姓詣臺乞
畱一歲不聴拜侍中歲餘轉吏部尚書蔬食敝衣周急
振乏性謙和善與人交無貴賤待之若一而頗敬媚權
貴攸毎進退無喜愠之色久之遷尚書左僕射卒贈光
禄大夫
論曰仕而不受禄古之道乎攸在吴郡雖俸禄不受唯
知飲吴水而巳行過乎清無害大節也時郡饑攸發倉
賑民輒不俟報其施設不自避如此盖有志於守道者
然猶不免欽媚權貴度攸之心亦孔子所以處南子陽
貨之類耶
　　　吳隠之
吴隠之字處黙濮陽鄄城人也隠之美姿容善談論博
渉文史以儒雅標名弱冠而介立有清操雖日晏歠菽
不饗非其粟儋石無儲不取非其道年十餘丁父憂毎號
泣行人為之流涕事母孝謹及其執喪哀毁過禮家人
無人鳴鼔毎至哭臨之時恒有雙鶴驚叫及祥練之夕
復有羣雁俱集時人咸以為孝感所致韓康伯與之鄰
居後為吏部尚書隠之遂階清級拜奉朝請尚書郎累
遷晉陵太守在郡清儉妻自負薪後入居清顯禄賜皆
頒親族冬月無被嘗澣衣乃披絮勤苦同於貧庶廣州
包帶山海珍異所出一篋之寳可資數世然多瘴疫人
情憚焉唯貧窶不能自立者求補長史故前後刺史皆
多黷貨朝廷欲革嶺南之弊隆安中以隠之為龍驤將
軍廣州刺史假節領平越中郎將未至州二十里地名
石門有水曰貪泉飲者懷無厭之欲隠之既至語其親
人曰不見可欲使心不亂越嶺喪清吾知之矣乃至泉
所酌而飲之因賦詩曰古人云此水一飲懐千金試使
夷齊飲終當不易心及在州清操愈厲常食不過菜及
乾魚而已帷帳噐服皆付外庫時人頗謂其矯然亦始
終不易帳下人進魚毎剔去骨存肉隠之覺其用意罰
而黜焉元興初詔曰夫家行篤於閨門清節厲乎風霜
實立人之所難而君子之美致也廣州刺史吴隠之孝
友過人禄均九族菲己潔素儉愈魚食夫處可欲之地
而能不改其操饗惟錯之富而家人不易其服革奢務
嗇南域改觀朕有嘉焉可進號前將軍賜錢五十萬榖
千斛及盧循冦嶺南隠之率厲將士固守彌時長子曠
之戰没城遂陷為循所得後劉裕與循書令遣隠之還
久方得反歸舟之日裝無餘資及至數畝小宅籬垣仄
陋内外茅屋六間不容妻子劉裕賜車牛更為起宅固
辭尋拜度支尚書太常以竹蓬為屏風坐無氊席後遷
中領軍清儉不革每月初得禄裁畱身糧其餘悉分賑
親族家人績紡以供朝夕時有困絶或并日而食身常
布衣不完妻子不霑寸禄義熙八年請老優詔許之授
光禄大夫賜錢十萬米三百斛九年卒進贈左光禄加
散騎常侍隠之清操不渝屢被褒飾故事及於身没常
䝉優錫顯贈廉士以為榮初隠之為奉朝請謝石請為
右將軍主簿隠之將嫁女石知其貧素遣女必當率薄
乃令移厨帳助其經營使者至方見婢牽犬賣之此外
蕭然無辦後至自畨禺其妻劉氏齎沈香一斤隠之見
之遂投於湖亭之水子延之復厲清操為鄱陽太守延
之弟及子為郡縣者常以廉慎為門法雖才學不逮隠
之而孝悌潔敬猶為不替
論曰隠之之門以廉慎潔謹為法傳子及孫其風不替
美哉原其所以然盖常散禄廩甘貧乏惡衣惡食不以
為耻而以其子若孫安之久矣夫乗富貴之資盜民之
財謂為子孫逺圖者其愚矣哉
　
　
　
　
　
　
　
　
　
　
　
　
　
　
　廉吏傳巻上
欽定四庫全書
　廉吏傳巻下
　　　　　　　　　　　　　宋　費樞　撰
　　南史
嘗謂清修髙潔之士何世無之然求用於時委身為吏
亦必其國有道不為巳辱則彼將輩出而為用矣晉自
渡江國勢日削禍亂相仍以召權臣之簒於時宋髙祖
奮臂草野誅鉏姦兇再興晉室埀二十年然後因天命
受晉襌觀其治兵誓衆經營四方東征而慕容超横潰
南伐而盧循殄滅西獲譙縱北縳姚泓遂使威棱震讋
華夏蜚聲繼以文帝惠愛勤約幾臻承平以成一代之
治故南國四朝為宋齊梁陳而吏以廉稱者惟宋冣盛
其餘則國體世俗鮮有足道嗚呼觀人材之衆寡亦可
略見矣作南史廉吏傳
　　　王琨
王琨華從父弟也琨少謹篤歴位宣城義熙太守皆以
廉約稱華終又託之宋文帝故琨屢居清顯後出為廣
州刺史加都督南土沃實在任者常致巨富世云廣州
刺史但經城門一過便得三千萬琨無所取納表獻禄
俸之半鎮舊有鼔吹又啓輸還孝武知其清問還資多
少琨曰臣買宅百三十萬餘物稱之帝悅其對卒年四
十八
　　　王惠
王惠字令明誕從祖弟也宋國初建當置郎中令武帝
難其人既而曰吾得其人矣乃以惠居之少帝以蔡廓
為吏部尚書不肯拜乃以惠代焉恵被召即拜未嘗接
客人有與書求官得輒聚閤上及去職印封如初時以
廓不拜皆是也兄鑒頗好聚斂惠意不同謂曰何用田
為鑒怒曰無田何由得食惠又曰何用食為其標寄如
此
論曰嘗聞清潔之吏必有所守茍有所守則不撓於權
昔曹魏時毛玠以清正典選舉文帝屬所親眷玠確不
納果不撓其所守也史官書王琨為吏部郎貴要多所
屬請琨自公卿下至士大夫例為用兩門生江夏王義
恭更有所屬琨執不許惠為吏部尚書人有與書求官
者得即聚閤上及去職印封如初二王其毛玠之流歟
使百官執事人人如琨惠之潔則天下何患其不理此
君上所宜畱意也
　　　孔顗
孔顗字思逺少骨鯁有風力以是非為己任口吃好讀
書早知名性真素不喜寳玩服用時吴郡顧愷之亦尚
儉素衣裘器服皆擇其陋者宋世清約稱此二人覬弟
道存從弟徽頗營産業二弟請假東遷顗出渚迎之輜
重十餘船皆是錦絹紙席之屬覬見之偽喜曰我比乏
得此甚要因命置岸側既而正色曰汝輩忝預士流何
至還東作賈客耶命燒盡乃去先是庾徽之為御史中
丞性豪麗服玩甚華覬代之衣冠器用莫不麤率蘭臺
令史並三吴富人咸有輕之之意顗蓬首緩帶風貌清
嚴皆重跡屏氣莫敢欺犯後為司徒左長史道存代覬
為後軍長史江夏内史時東土大旱都邑米貴一斗將
百錢道存慮顗甚乏遣吏載五百斛米餉之顗呼吏謂
之曰我在彼三載去官之日不辦有路糧即至彼未幾
那能便得此米耶可載米還彼吏曰自古以來無載米
上水者都下米貴乞就貨之不聴吏乃載還
論曰王惠清脩而鑒好聚斂劉覽髙尚而孝綽贓墨南
朝士論且深惜之金昆玉友並秀一門誠不可多得也
宋世清約孔顗有稱而道存徽營利謀食為顗之耻至
焚其輜重却其餉米夫有兄如此而不少薫其清徳彼
何人哉彼何人哉
　　　褚彦回
褚彦回幼有清譽父湛之卒彦回悉推財與弟澄唯取
書數千巻湛之有兩厨寳物在彦回所生郭氏門嫡母
吴縣主求之郭欲不與彦回曰但令彦回在何患猶不
許彦回流涕固請乃從之宋明帝即位累遷吏部尚書
有人求官密袖一餅金示之曰人無知者彦回曰卿自
應得官無假此物若必見與不得不相啓其人懼而去
彦回叙其事而不言其名時人莫知之也齊髙帝受命
加彦回尚書令時淮北屬江南無鰒魚間有得之者一
枚直數千錢人有餉彦回鰒魚三十枚彦回時雖貴而
貧薄過甚門生有獻計賣之可得十萬錢彦回曰我謂
此食物非曰財貨且不知堪賣錢耶聊爾受之雖復儉
乏寧可賣餉取錢也悉與親游噉之朝廷機事彦回多
與議謀毎見從納禮遇甚重薨年四十八家無餘財負
責數十萬諡曰文簡
論曰彦回悉推財於弟而獨取書數千巻其趣尚固自
高逺矣袖金求官賣餉取錢彼何人者乃敢以是相凂
耶
　　　裴昭明
裴昭明少傳儒史之業宋元徽中為長沙郡丞罷任刺
史王藴之謂曰卿清貧必無還資湘中人士有須一禮
之命者我不愛也昭明曰下官忝為郡佐不能光益上
府豈以鴻都之事仰累清風齊永明三年為始安内史
及還甚貧罄武帝曰裴昭明當罷郡還遂無宅我不讀
書不知古人中誰可比之昭明歴郡皆清勤常謂人曰
人生何事須聚蓄一身之外亦復何須子孫若不才我
聚彼散若能自立則不如一經故終身不事産業中興
二年卒
論曰韋賢有言遺子黄金滿籝不如教子一經昭明其
達此者歟夫志趣鄙陋之人聞此言也未必不嗑然而
笑之且彼之與此莫非所以遺後人惟君子能擇其久
逺之業而用之爾
　　　顧憲之
顧憲之字士思性尤清直宋元徽中為建康令時號神
明至於權要請託長吏貪殘據法直繩無所阿縱性又
清儉强力為政故都下飲酒者醇㫖輒號為顧建康謂
其清且美焉後仕齊歴位給事黄門郎兼尚書吏部郎
中宋時其祖愷之嘗為吏部於庭列植嘉樹謂人曰吾
為憲之植耳至是憲之果為此職憲之雖累經宰郡資
無儋石及歸環堵不免饑寒卒於家
論曰宋世清約唯推顧愷之孔顗二人時愷之於吏部
植嘉木期憲之異日為此職後果如其言夫為善於人
責報於天誠如此其驗乎斯足為清吏之勸焉
　　　阮長之
阮長之字景茂閒居篤學未嘗有惰容初為諸府參軍
母老求補襄垣令督郵無禮鞭之去職後拜武昌太守
時郡田禄以芒種為㫁此前去官者則一年秩禄皆入
後人始以元嘉末改此科計月分禄長之去武昌郡代
人未至以芒種前一日解印綬初發都親故或以器物
贈别得便緘錄後歸悉以還之為中書郎直省夜往鄰
省誤著屐出閣依故事自列門下以闇夜人不知不受
列長之固遣送曰一生不侮暗室前後所蒞官皆有風
政為後人所思宋世言政者咸稱之文帝深惜之曰景
茂方堪大用豈直以清苦見惜
論曰古者制圭田以養廉其名為圭者取其潔也後之
仕者如賤商趨市惟恐緩期不得乘其錐刀之利至為
科法以限之長之先期解印綬使禄秩屬後人豈非廉
者然後能推遜耶
　　　甄彬
甄彬有行業鄉黨稱善嘗以一束苧就州長沙寺庫質
錢後贖苧還於苧束中得五兩金以手巾裹之彬得送
還寺庫道人驚云近有人以此金質錢時有事不得舉
而失檀越乃能見還輒以金半仰酬往復十餘彬堅不
受因謂曰五月披羊裘而負薪豈拾遺金者耶卒還金
梁武帝布衣時聞之及踐阼以西昌侯藻為益州刺史
乃以彬為府録事參軍帶郫縣令將行同列五人帝誡
以廉慎至彬獨曰卿昔有還金之美故不復以此言相
屬由此名徳益彰及在蜀藻禮之甚厚云
論曰昔者鄭子真耕於巖谷之下名震於京師人之為
善焉有隠而不形者乎甄彬還金於鄉寺而取知於冕
旒榮哉
　　　虞愿
虞愿字士恭㑹稽餘姚人也祖賚給事中監利侯賚中
庭橘熟子孫競取之愿年數歲獨不取家人皆異之宋
元嘉中出為晉安太守在郡不事生業前政與百姓交
闗質錄其兒婦愿遣人追奪還之郡舊出蚺蛇膽可為
藥有遺愿蛇者愿不忍殺放踰數十里外而復歸者至
再時以為仁心所致海邊有越王石常隠雲霧世傳清廉
太守乃得見愿往就觀清澈無所隠蔽後琅邪王秀之
為郡與朝士書曰此郡承虞公之後善政猶存遺風易
遵差得無事禇彦回嘗詣愿愿不在見其眠牀上積塵
埃有書數帙彦回歎曰虞君之清至於此令人掃地拂
牀而去
論曰褚彦回一時清流而歎服虞君之清如此愿之為
人可知矣
　　　范述曽
范述曽字頴彦吴郡錢塘人也齊明帝用為永嘉太守
政清平不尚威猛甿俗使之所部横陽縣山谷嶮峻為
逋逃所聚前後二千石討捕莫能息述曽下車開恩示
信凡諸凶黨襁負而出編户屬籍者二百餘家自是商
旅流通居人安業勵志清白不受饋遺明帝下詔褒美
召為㳺擊將軍郡送故舊錢二十餘萬一無所受唯得
白桐木火籠朴十餘枚而巳述曽平生所得俸禄皆以
分施及老遂壁立無資以天監八年卒後有吴興丘師
施亦以廉潔稱罷臨安縣還唯有二十籠簿書並是倉
庫劵帖當時以比述曽
　　　孫謙
孫謙字長遜東筦莒人也客居歴陽躬耕以養弟妹鄉
里稱其敦睦仕宋為句容令清慎强記縣人號為神明
宋明帝以為巴東建平二郡太守郡居三峽常以威力
鎮之謙將述職敕募千人自隨謙曰蠻夷不賔盖待之
失節爾何煩兵役以為國費固辭不受至郡布恩惠之
化蠻彞懷之競餉金寳謙慰諭而遣一無所納及掠得
生口皆放還家奉秩出吏人者悉原除之郡境翕然威
恩大著齊初為錢塘令御煩以簡獄無繫囚及去官百
姓以謙在職不受餉遺追載縑帛以送之謙辭不受每
去官輙無私宅借空車廏寓止焉謙自少及老歴二縣
五郡所在廉潔居身儉素牀施籧除屏風冬則布被莞
席夏日無幬帳而夜臥未嘗有蚊蚋人多異焉卒年九
十二
　　　何逺
何逺字義方東海剡人也梁武帝踐阼為武昌太守逺
性本倜儻尚輕俠至是乃折節為吏杜絶交逰饋遺秋
毫無所受武昌俗皆汲江水當盛夏每患水温每以錢
買人井水不取錢者則汲水還之其他事率多如此跡
雖似偽而能委曲用意車服尤弊素器物無銅漆江左
水族甚賤逺每食不過乾魚數片而已然性剛嚴吏人
多以細事受鞭罰遂為人所訟徵下廷尉被劾十數條
當時士大夫坐法皆不受測逺度己無贓就測立三七
日不款猶以私藏禁仗除名後為武康令愈厲節廉正
身率職人甚稱之太守王彬巡屬縣諸皆盛供帳以待
焉至武康逺獨設糗水而巳武帝聞其能擢為宣城太
守自縣為近畿近代未之有也逺在官田秩俸錢並無
所取歲暮擇人尤窮者充其租調以此為常然其聴訟
猶人也不能過絶而性果㫁人畏而惜之所至皆生為
立祠表言政狀帝每優詔答焉其清公為天下第一居
數郡見可欲終不變其心妻子饑寒如下貧者始為東
陽太守豪右畏憚遂坐謗免去官歸家歴年歲口不言
榮辱士類益以此多之其輕財好義周人之急言不虛
妄盖天性也每戱語人云卿能得我一妄語我謝卿以
一縑衆共伺之不能記也後以疾卒
論曰東漢大將軍竇憲將兵出屯所至州郡悉脩禮遺
惟張掖太守李恂公清不阿為憲奏免何逺以廉正舉
職在武康令時太守王彬巡屬縣諸皆盛供帳獨武康
設糗水而已彬去更與盡歡嗚呼郡縣禮遺供帳之屬
一出於公家給賜則可在上位者若踰法制責之彼守
令何從得之是驅而相與裒削耳賢者肯為之哉此君子
所以稱逺之清正而尤多彬之不屑責於人也
　　　郭祖深
郭祖深襄陽人也梁武帝普通七年改南州津用為南
津校尉加雲騎將軍秩二千石使募部曲三千及至南
州公嚴清刻由來王侯勢家出入津不忌憲綱俠藏亡
命祖深搜檢姦惡不避强禦動致刑辟奏江州刺史邵
陵王太子詹事周捨贓罪逺近側足莫敢縱恣淮南太
守畏之如上府常服故布襦素木案食不過一肉有姥
餉一青𤓰祖深報以疋帛後有富人效之以貨鞭而徇
衆朝野憚之絶於干請
論曰以疋帛與餉𤓰之姥近乎傷惠然考祖深行事之
始終盖非惠而不知為政者
　　北史
拓䟦氏有國久矣自道武乗燕涼之衰憑陵中夏吞併
北冀數千里之地而有之國始號魏明元大武繼之土
地益廣東至海岱南包荆豫西達於闗中北逾于大漠
其後魏析東西傳於周齊世代綿久乃能與江表抗分
南北自孝文崇飾儒雅興禮作樂脩帝王之政厥後風
聲文物與南土相輝而北俗質實不染江左之靡麗懷
材勵行之士遂亦多砥礪廉隅敦崇風節能謹守儉素
之操焉作北史廉吏傳
　　　長孫道生
長孫道生嵩從子也忠厚篤謹魏太武征赫連昌道生
為前驅遂平其國後除司空加侍中進封上黨王道生
尤廉約身為三司而永不華飾食不兼味一熊皮鄣泥
數十年不易時人比之晏嬰第宅卑陋出鎮後其子弟
頗更修繕起堂廡道生還歎曰昔霍去病以匈奴未滅
無用家為今强冦尚遊魂漠北吾豈可安享華美也乃
切責子弟令毁其宅太武世所在著績每建大議多合
時機為將有權略善待士衆帝命歌工歴頌羣臣曰智
如崔浩廉如道生道生薨年八十二諡曰靖與父嵩俱
為三公當世以為榮
論曰昔吴漢事光武嘗出征妻子營田宅漢命分與親
黨無畱曰軍師在外吏士不足何以家為道生為將可
無愧於漢矣得以廉聲登之歌頌豈不美哉
　　　裴俠
裴俠字嵩和河南解人也州辟主簿舉秀才魏正光中
解巾奉朝請後事周文帝為河北郡守俠躬履素儉愛
人如子所食唯菽麥鹽菜而已吏民莫不懷之此郡舊
制有漁獵夫三十人供郡守役俠亦不以入私並收庸
為市官馬歲時既積馬遂成羣去職之日一無所取人
歌曰肥鮮不食丁庸不取裴公貞恵為世規矩俠嘗與
諸牧守俱謁周文周文命俠别立謂諸牧守曰裴俠清
慎奉公為天下之冣令衆中有如俠者可與之俱立衆
皆黙然無敢應者周文乃號為獨立使君又撰九世伯
祖正侯潛傳述裴氏清公欲使後生奉而行之宗室中
知名者咸付一通從弟伯鳳世彦時並為丞相府佐笑
曰人生仕進須身名並裕清苦若此欲何為也俠曰夫
清者蒞職之本儉者持身之基况我大宗世濟其美故
能存見稱於朝廷没流芳於典䇿今吾幸以凢庸濫䝉
殊遇固其窮困非慕名也志在自脩懼辱先也翻被嗤
笑知復何言伯鳳等慚而退周孝閔帝踐阼遷户部中
大夫時有姦吏主持倉儲積年隠没至千萬者及俠在
官勵精發擿數旬之間姦盜略盡轉工部中大夫有大
司空掌錢物典李貴乃於府中悲泣或問其故對曰所
掌官物多有費用裴公清嚴懼遭罪責所以泣耳俠聞
之許其自首貴自言隠費錢伍百萬俠嘗遇疾沈頓士
友憂之忽聞五鼔便即驚起顧左右曰可向府耶疾因
以瘳晋公䕶聞之曰裴俠危篤若此而不廢憂公因聞
鼔聲一朝疾愈此天祐其勤恪也又司空許國公宇文
貴小司空北海公申徴並来候俠疾所居第屋不免霜
露貴等還言之於帝帝矜其貧苦乃為起宅并賜良田
十頃奴𨽻耕耒莫不備足搢紳咸以為榮卒於位贈太
子少師蒲州刺史諡曰正河北郡前功曹張回及吏人
等感俠遺愛乃作頌紀其清徳焉
論曰俠在郡而民歌之入國而君賞之發擿姦伏而吏
畏之忘身向公而天祐之豈他術哉俠嘗曰清者蒞政
之本儉者持身之基盖其所以終身行之者此言也
　　　袁聿脩
袁聿脩字叔徳齊天統中詔與趙郡王叡等議定五禮
出為本鄉信州刺史為政清靖不言而化自長史以下
爰逮鰥寡孤㓜皆得其懽心武平初御史普出過諸州
悉有舉劾唯不到信州魏齊世臺郎多不免交通餉饋
聿脩為尚書郎十年未嘗受升酒之遺尚書邢邵與聿
脩舊款每省中語戱常呼聿脩為清郎大寧初聿脩以
太常少卿出使巡省仍令考校官人得失經兖州時邢
邵為刺史别後送白紬為信聿脩不受與邵書云今日
仰過有異常行𤓰田李下古人所慎願得此心不貽厚
責邵亦欣然領解報書云老夫忽忽意不及此欽承来
旨吾無間然弟昔為清郎今日復作清卿矣後入周仕
隋為熊州刺史卒
　　　庫狄士文
庫狄士文字士文生平立志孤直雖鄉里至親莫與通
狎在齊襲父爵封章武郡王周武帝平齊山東衣冠多
來迎唯士文閉門自守帝竒之授開府儀同三司隨州
刺史隋文受襌加上開府尋拜貝州刺史性清苦不受
公料家無餘財其子嘗啖官厨餅士文枷之於獄累日
杖之二百歩送還京僮𨽻無敢出門所買鹽菜必於外
境凡有出入皆封緘其門親故絶跡慶弔不通法吏嚴
肅吏人股戰道不拾遺有細過必深文陷害嘗入朝遇
上賜公卿入左藏任取多少人皆極重士文獨口銜絹
一疋兩手各持一疋上問其故士文曰臣口手俱足餘
無所須上異之别賞遺之士文至州發擿姦細諂諛長
吏尺布斗粟之贓無所寛貸得千人奏之悉配防嶺南
親戚相送哭聲遍於州境至則死者十八九其後唐君
明為御史劾士文性剛在獄數日憤恚而死家無餘財
有三子朝夕不繼親賔無贍之者
論曰士文以子啖官厨餅獄之近乎賊恩矣其發摘姦
贓雖尺布斗粟無所容貸流放者至千人亦過矣盖魏
齊世居官者不免以餉遺交通想士文有所激而為此
耶及其憤死家無餘財親賔無有贍其子者後世庸人
必謂士文獲報如此嗚呼孔氏以儒窮後之君子不廢
為儒顔氏善而夭後之君子不廢為善且以孟獻子之
為父子服佗之為子方季文子為魯上卿妾不衣帛馬
不食粟子服譏之其後文子以吿獻子囚之七日卒能
改過為魯上大夫是則士文之獄其子亦獻子之愛其
子也至夫千人者豈盡士文之讎怨哉非讎非怨而獲
罪者公也士文之心則正矣天道豈禍正耶特當時親
賔無賢者爾
　　　郎基
郎基字世業中山新市人也齊天保四年除海西鎮將
御史中丞畢義雲引為侍御史趙州刺史尉粲文宣外
弟揚州刺史郭元真楊愔妹夫基不憚權威並劾其贓
罪皇建初除鄭州長史基性清慎無所營求嘗語人云
任官之所木枕亦不須作况重於此乎唯頗令人寫書
潘子義遺之書云在官冩書亦是風流罪過基答云觀
過知仁斯亦可矣卒諡曰惠
論曰後漢吴恢守南海欲殺青簡冩經書其子祐諫止
之祐非謂害廉特畏竹簡有薏苡之嫌爾後世用紙則
異於竹簡矣此基之所以不嫌也然以木枕之㣲基猶
以為不須作其他可知也巳
　　隋
晉失其鹿南北分裂至隋開皇中區宇混一人心之望
治者如渴得飲故豪傑有志之士坌然歸之而清廉者
亦簉其間惜其功淺德薄規模不宏逺而士之可書者
不過數人矣作隋廉吏傳
　　　骨儀
骨儀天竺國人也性剛鯁有不可奪之志開皇初為侍
御史處法平當不為勢利所回煬帝嗣位遷尚書左司
郎於時朝政漸亂濁貨公行凡當樞要之職無問貴賤
並家累金寳天下士大夫莫不變節而儀勵志守常介
然獨立帝嘉其清苦超拜京兆郡丞
論曰管子有言禮義廉恥國之四維四維不張國乃滅
亡盖禮義廉恥之行在人而主之者在國家若朝政失
其紀則士夫亦變其節矣嗚呼隋至煬帝之時濁貨公
行樞要之家攫金無憚是隋之政紀已無矣不滅亡何
待哉骨儀是時為獨清之人帝雖嘉之然一木之支安
能効其力於顛厦耶
　　　韋師
韋師字公頴京兆杜陵人也齊王憲為雍州牧引師為
主簿平陳之役領元帥掾陳國府藏悉委於師秋毫無
所犯稱為清白後上為長寧王儼納其女為妃除汴州
刺史甚有治名卒於官
論曰軍旅之㑹廉士難其人矣髙祖平陳韋師以掾主
府藏秋毫無欺且是時非有簿正防檢而彼有所不為
兹可以見其所守矣
　　　侯莫陳頴
侯莫陳頴字遵道代人也髙祖受禪遷瀛州刺史甚有
惠政在職數年坐累免官百姓將送者莫不流涕因相
與立碑頌頴清徳俄拜邢州刺史仁夀中吏部尚書牛
𢎞持節巡撫山東以頴治為第一髙祖嘉歎優詔褒揚
時朝廷以嶺南刺史縣令多貪鄙蠻夷怨叛妙簡清吏
以鎮撫之於是徴頴入朝及進見上與頴言及平生以
為歡笑數日進位大將軍拜桂州縂管煬帝時復拜南
海太守卒
論曰治亂之幾甚於反掌清吏基治汙吏階亂勢之必
然也昔在東漢以在位侵削而交阯怨叛用賈琮為刺
史而部中清明隋以嶺南守令多貪鄙而蠻夷怨叛用
頴為桂州縂管而遂以鎮伏嗚呼清汙之吏利害邈然
惟朝廷清明紀律振舉誅賞有章逺方承法則怨叛何
患哉
　　　梁毗
梁毗字景和安定烏氏人也髙祖受襌出為西寧州刺
史改封邯鄲縣侯在州十一年先是蠻夷酋長皆服金
冠以金多者為豪雋由此遞相陵奪每尋干戈邉境略
無寧歲毗患之後因諸酋長相率以金遺毗於是置金
坐側對之慟哭而謂之曰此物饑不可食寒不可衣汝
等以此相滅不可勝數今將此来欲殺我耶一無所納
悉以還之於是蠻夷感悟遂不相攻擊髙祖聞而善之
徴為散騎常侍煬帝即位遷尚書攝御史大夫事奏劾
宇文述私役部兵帝議免述罪毗固諍因忤旨遂令張
衡代之毗憂憤數月而卒
論曰邊方冣貪動相吞噬毗之在郡躬履清節諭以至
言而彼皆感悟其化深矣然宇文述私役部兵毗劾其
罪坐是忤旨憂憤隕身嗚呼嘗聞人亂治之以兵兵亂
治之以法法亂則無可以治矣觀隋之賞罰如此欲不
滅亡難哉
　　　裴矩
裴矩字𢎞大河南聞喜人也煬帝即位進位右光禄大
夫於時皇綱不正人皆變節左翊衛大將軍宇文述内
史侍郎虞世基等用事文武多以賄聞矩守常無贓穢
之響以是為世所稱史官曰裴矩學渉經史頗有幹局
至於恪勤匪懈夙夜在公求諸古人殆未之有與聞政
事多歴歲年雖處危亂之中未虧廉謹之節美矣然承
望風旨與時消息使髙昌入朝伊吾獻地聚糧且未師
出玉門闗右騷然頗亦矩之由也
論曰矩遵素守介乎宇文述虞世基羣汙之中取一時
之清譽為得之矣然君子所貴乎廉者為其視外物輕
不以利自累則出處裕然其出則如東漢楊震李固輩
奮不顧身有力國計其退則如管寧在魏陶潛在宋身
退名全清議亦歸一出一處大抵不踰此兩塗為善也
矩既有清節乃承望風旨與時消息後仕於唐而史官
以謂其姦足以亡隋其智足以佐唐是則前日之清脩
亦何所施乎哉此非廉之罪以其道不足故也
　　　樊子盖
樊子盖字華宗廬江人也煬帝即位授武威太守以善
政聞大業三年入朝帝引之内殿特䝉褒美乃下詔曰
子盖幹局通敏操履清潔自剖符西服愛惠為先撫導
有方寛猛得所處脂膏不潤其質酌貪泉豈渝其性故
能治績克彰課冣居首凡在厥位莫非王臣若能人思
奉職各展其效朕將冕旒埀拱何憂不治哉於是進位
金紫大夫太守如故五年車駕西巡將入吐谷渾子盖
以彼多瘴氣獻青木香以禦霧露及帝還謂之曰人道
公清定如此否子盖謝曰臣安敢言清止是小心不敢
納賄耳由此賜之口味百餘斛乃下詔褒美進右光禄
大夫太守如故子盖無他權略在軍持重未嘗負敗蒞
官明察下莫敢欺然嚴酷少恩果於殺戮臨終之日見
㫁頭鬼前後重沓為之厲云
　　唐
歴觀前代類有真賢碩士可紀於時然未有如唐之得
人為最多何也盖唐選舉之法科目不一如秀才明經
俊士進士之類則有司常選歲有定舉與志烈秋霜賢
良方正達於教化詳明政術之類則天子自詔號為制
舉其吏部銓選也則嚴保識之官而刑家之子工賈異
類悉不得雜亂士流又擇人之條取以四事而身言書
判咸以徳行為先下至䕃補齋郎猶以清官子為之其
法巳自善矣况三百年之間其時君賢否好惡不同而
樂善求賢之意未始少怠其開基創業得太宗英明之
主行仁義以致太平故後世頼之易以持守焉嘗謂吏
部尚書杜如晦曰今専以言辭刀筆取人而不悉其行
至後敗職雖刑戮之而民已敝矣夫朝廷之上既有旁
搜廣取之法而又有至誠責實之意則凡中此選者何
啻抜十得五有茍賤不廉之徒固難自肆於時則清潔
之士惡得不泰然獲伸其志哉故唐之科目得人為盛
其不由科目進者亦一時忠義豪傑之士也作唐廉吏
傳
　　　屈突通
屈突通先仕隋蒞官勁正有犯法者雖親無所回縱煬
帝南幸畱鎮長安髙祖起被擒帝勞曰何相見晚耶泣
曰通不能盡人臣之節故至此為本朝羞帝曰忠臣也
釋之授兵部尚書為秦王行軍元帥長史從平薛仁杲
時賊珍用山積諸將爭得之通獨無所取帝聞曰清以
奉國名定不虚特賚金銀六百兩綵千叚卒年七十二
贈尚書左僕射諡曰忠後詔配饗太宗廟廷初桂州都
督李𢎞節亦以清慎顯既殁其家賣珠太宗疑𢎞節實
貪欲追坐舉者魏徴曰陛下過矣且今號清白死不變
者屈突通張道源通三子來調共一馬道源子不能自
存審其清者不加䘏疑其濁者罪所舉帝曰朕未之思
置不問通之清益顯云
論曰士大夫尚節義要其始終不渝在於檢束其家人
無自取坫而後可李𢎞節以清慎顯既殁之後其家賣
珠太宗疑其實貪劉崇龜姻舊不可干以財既殁之後
其家有鬻珠翠者由是名損此齊家之道不可不慎也
屈突通三子赴調共一馬其清節益著視漢楊氏可無
愧矣
　　皇甫無逸
皇甫無逸字仁儉京兆萬年人本隋勲舊髙祖尊遇之
蜀新定吏多横恣人不聊生詔無逸持節巡撫得承制
除吏既至黜貪暴用廉善法令嚴明蜀人以安後徙益
州大都督府長史所至輒閉門不通賔客左右無敢出
入者所須皆市易他境嘗按部宿民家鐙炷盡主人將
續進無逸抽佩刀㫁帶為炷其廉介類如此然過自畏
慎每上表疏讀數十猶懼未審使者上道追省再三乃
得遣母是時在長安疾篤太宗命馳驛召還承問憂悸
不能食道病卒
　　　李襲譽
李襲譽字茂實髙祖已定長安召授官擢累揚州大都
督府長史江南巡察大使多所黜陟召為太府卿為人
嚴慤以威肅聞居家儉厚於宗親禄廩隨多少散之以
餘資冩書罷揚州書遂數車載嘗謂子孫曰吾性不喜
財遂至窶乏然負京有賜田十頃能耕之足以食河内
千樹桑事之可以衣江都書力讀可進求官吾殁後能
勤此無資於人矣
論曰襲譽之遺子孫也負京田河内桑足以資其衣食
既有常産又有揚州數車書令不失素業可謂得逺圖
而近中道矣
　　　蕭倣
蕭倣字思道太和中擢進士第自集賢學士拜嶺南節
度使南方珍賄叢夥不以入門家人病取槁梅于厨以
和藥倣知趣市還之卒年八十子廩字富侯第進士倣
領南海解官往侍為人退約少合南海多穀紙倣敕諸
子繕補殘書廩諫曰州距京師且萬里書成不可露齎
必貯以囊笥貪者伺望得無薏苡嫌乎倣乃止
論曰東漢吴祐諌其父不冩書北齊郎基在官頗冩書
然皆以廉得名然則繕補殘書亦無損於大節也倣子
廩且引嫌諫止豈不以南海珍竒所聚之地不可不慎
耶
　　　張𤣥素
張𤣥素蒲州虞鄉人仕隋為景城縣戸曹竇建徳陷景
城執將殺之邑人千餘號泣請代曰此清吏殺之是無
天也建徳命釋縛太宗即位問以政𤣥素亦數有諫諍
魏徴名梗挺聞𤣥素言每嘆曰張公論事有回天之力
可謂仁人之言哉
論曰𤣥素初為縣小吏方被俘執邑人皆號泣以為清
吏願代之死嗚呼清吏之得民心也如此
　　　長孫順徳
長孫順徳無忌族叔也初仕隋亡命歸太宗有佐命之
功為左驍衛大將軍以受賕為有司劾發帝曰順徳元
勲外戚爵隆位厚至矣若令觀古今自鑒有以益國家
者朕當與共府庫何乃以貪冒聞乎因賜帛數十媿切
之大理少卿胡演曰順徳以賂破法不可赦奈何又賜
之帝曰使有恥者得賜甚於戮如不改乃禽獸也殺之
何益後為澤州刺史折節為政以嚴明稱先時守長多
通餉問順徳繩摘無所容後為良吏
論曰君子小人豈天與之名而一定不可易哉禮義本
無私也違之則為小人蹈之則為君子是故聖人貴遷
善改過推恕以待天下不使之一跌而遂為小人終不
可為也順德貪冒更賜之帛以媿切其心後果易志遂
為良吏昔許圉師為相州刺史有受賕者圉師不忍按
但賜清白箴其人自媿亦修飾更為廉士嗚呼去小人
而為君子果可以勉而至之捨穢趨潔夫人何憚耶且
太宗嘗疾貪吏欲懲艾之乃間遣人饋遺諸曹一吏受
縑怒欲殺之裴矩謂不可紿人以行法帝乃止至順德
受賕既為有司劾發帝以勲戚不正其罪何耶愚竊謂
人之有過當其未露則可責其改既已發矣則有法存
焉受饋縑者尚欲罔之以罪而在有司者乃更賜之以
帛何太宗之英烈而有所蔽如此夫法為至公天下共
之也非一人所能私也順徳勲戚法在所議豈可置而
不問耶雖然順徳之折節厲志不負曲恩終稱循良亦
可書也
　　　蔣渙
蔣焕父挺歴胡延二州刺史涣永泰初歴鴻臚卿日本
使嘗遺金帛不納維取牋一畨貽書以報其副挺卒涣
與其兄洌廬墓側植松栢千餘洌子鍊涣子銖又有清
白名
　　　阿史那社尒
阿史那社尒突厥處羅可汗之次子處羅卒哀毁如禮
治衆十年無課斂或勸厚賦以自奉答曰部落豐餘於
我足矣故首領咸愛之貞觀十年入朝授左驍衛大將
軍處其部於靈州詔尚衡陽公主為駙馬都尉典衛屯
兵十四年以交河道行軍縂管平髙昌諸將咸受賞社
尒以未奉詔秋毫不敢取見别詔然後受又所取皆老
弱陳弊太宗美其廉嘗與郭孝恪等五將軍討龜兹
恪之在軍牀帷器用多飾金玉以遺社尒不受帝聞曰
二將優劣不復問人矣
論曰社尒本畨將入朝著忠義之節方在戎狄中不厚
賦以自奉且謂部落豐餘於我足矣及其仕唐不替初
終之操以功為天子倚信列名青史亦可嘉哉
　　　王義方
王義方泗洲漣水人舉明經詣京師客有徒歩疲于道
者自言父官逺方病且革欲往省困不能前義方哀之
解所乗馬以遺不吿姓名去由是譽振一時不肯造請
貴勢太宗使宰相聴其論於是魏徵異之欲妻以夫人
之姪辭不敢俄而徴薨乃娶人問其然曰初不附宰相
今感知己故也義方嘗為御史時買第後數日愛庭中
樹復召主人曰此佳樹得無欠償乎又予之錢其廉不
貪類此始魏徴愛其材也毎恨太直後卒以嫉惡不容
於時既死門人員半千何彦先行喪蒔松柏墓側三年
乃去
論曰南史顔延之嘗買田不還直後為御史所劾大抵
茍利昧得之徒不有銜策以制之無畏也義方買第之
後因愛庭木復召主人償之錢其不貪如此觀其㣲時
巳能解所乗馬以周人之急盖輕財重義久矣又焉貪
　　　韓思彦
韓思彦字英逺鄧州南陽人萬年令李乾祐異其才舉
下筆成章志烈秋霜科擢第　監察御史嘗使并州司
農武惟良擅用并州賦二百萬緡思彦劾處死武后為
請而免後思彦遂以譖出為山陽丞初尉遲敬徳子姓
陷大逆思彦按釋其寃至是贈黄金良馬思彦不受至
官閲月自免去後復召歴官徙蘇州錄事參軍罷客汴
州張僧徹者廬墓三十年詔表其閭請思彦為頌餉縑
二百疋不受時歲凶家窶甚僧徹固請為受一疋命其
家曰此孝子縑不可輕用上元中復召見思彦久去朝
儀矩梗野拜忘蹈舞又詆外戚擅權后惡之被劾云負
氣不可用遷賀州司馬卒
論曰嘗見韓思彦舉志烈秋霜科牛僧孺舉賢良方
正科二人皆以廉節有名於唐然思彦嘗劾武惟良之
贓力詆武氏族擅權終以散官廢死誠所謂志烈秋霜
矣而僧孺交結李宗閔相為朋黨起縉紳之禍四十餘
年其可謂賢良方正也哉嗚呼惟君子而後有終焉
　　　陸景倩
陸景倩元方子也為扶溝丞河南按察使覆州縣殿最
欲必得實有吏言狀曰某疆清某詐清惟景倩曰真清
也
　　　韓思復
韓思復京兆長安人也祖倫貞觀中歴左衛率封長山
縣男思復少孤篤學舉秀才高第襲祖封永淳中家益
窶歲歉京兆杜瑾者以百綾餉思復思復方併日食而
綾完封不發調汴州司户仁恕不行鞭罰以親喪去官
鬻薪自給後歴仕至太子賔客卒年七十四諡曰文天
子親題其碑曰有唐忠孝韓長山之墓云
　　　崔𤣥暐
崔𤣥暐博陵安平人舉明經居父喪盡禮廬有燕更巢
共乳母盧有賢操嘗戒𤣥暐曰吾聞姨兄辛𤣥馭云子
姓仕宦有言其貧窶不自存此善也若貲貨盈衍惡也
吾嘗以為確論比見親表仕者務多財以奉親而親不
究所從来必出於廩禄則善如其不然何異盜乎若今
為吏不能忠清無以戴天履地宜識吾意故𤣥暐所守
以清白名母亡哀毁甘露降庭樹長安六年為天官侍
郎當官介然不受私謁執政忌之改文昌左丞不踰月
武后曰卿向改職乃聞令吏設齋相慶此欲肆其貪耳
卿為朕還舊官乃復拜以誅嬖臣封博陵郡王㑹貶流
古州道病卒年六十九𤣥暐三世不異居家人怡怡如
也貧寓郊墅羣從皆自逺食㑹無他㸑與弟昇尤友愛
族人貧孤者撫養教勵後雖秉權而子弟仕進不使踰
常資當時稱重
論曰春秋之時晉侯賞從亡者介之推不言禄禄亦弗
及逮將隠也其母曰能如是乎與汝偕隠嗚呼母而不
達於此介子未必獲全其髙節也君子於是賢之𤣥暐
之母知義方愛子之教且曰若今為吏不忠清無以戴
天履地宜識吾意厥後𤣥暐能立功名於一時無違教
也盧母之語其同於不朽矣
　　　盧奐
盧奐懐慎之子早修整為吏有清白稱歴御史中丞兵
部侍郎天寳初為南海太守南海兼水陸都㑹物産瓌
怪前守劉巨鱗彭果皆以贓敗故以奐代之汙吏歛手
中人之市舶者亦不敢干其法逺俗為安時謂自開元
後四十年治廣有清節者宋璟李朝隠奐三人而已
論曰廣州貨珍之㑹汙吏至是類快其欲地有名貪泉
者其来舊矣斯可觀風也奐之清節遂與當代宋璟李
朝隠齊名晉有吴隠之宋有王琨不獨擅南方之清議
矣
　　　杜暹
杜暹濮州人擢明經第補婺州參軍秩滿歸吏以紙萬
畨贐之暹為受百畨衆歎曰昔清吏受一大錢何異哉
為鄭尉復以清節顯華州司馬楊孚公挺人也每咨重
暹㑹孚遷大理正暹適以累當坐孚曰使若人得罪衆
安勸乎以狀言執政由是擢為大理評事開元四年以
監察御史覆屯磧西㑹安西副都䕶郭䖍瓘與西突厥
可汗刺史邦獻鎮守使劉遐慶更相訟詔暹即按入突
騎施帳䆒索左驗虜以金遺暹暹固辭左右曰公使絶
域不可失戎心乃受焉隂埋幕下巳出境乃移文畀取
之突厥大驚度磧追不及去遷給事中以母喪解㑹安
安西都䕶張孝嵩遷太原尹或言暹徃使安西虜伏其
清今猶慕思乃奪服拜黄門侍郎兼安西副大都䕶進
禮部尚書封魏縣侯卒諡曰貞孝暹友愛撫異母弟昱
甚厚其為人少學術故當朝議論時時失淺薄然能以
公清勤約自將亹亹為之自弱冠誓不通親友獻遺以
終身既卒尚書省及故吏致賻其子孝友一不受以行
暹素志云
　　　王丘
王丘字仲山十一擢童子科他童皆專經而丘獨屬文
由是知名及冠舉制科中第開元初為考功貟外郎考
功異時多請託進者濫冒歲數百人丘務覈實材登科
纔滿百議者謂自武后至是數十年来采録精明無與
丘比其後席豫嚴挺之亦有稱然出丘下久之為黄門
侍郎㑹山東旱饑議以中朝臣為刺史重其選以革頽
弊乃以丘與中書侍郎崔沔等並為山東刺史而丘守
懷州尤清嚴為下畏慕入知吏部選徙禮部尚書致仕
丘更履華劇而所守清約未嘗通饋遺室宅童騎敝陋
既老藥餌不能自給帝歎之以謂有古人節下制給全
禄以旌潔吏天寳二年卒
論曰開元之政冣為責實故治臻隆平如丘之廉貧既
休致矣猶下制給全禄以旌潔吏斯可為治世之典也
歟
　　　裴寛
裴寛綘州聞喜著姓性通敏工騎射彈碁投壺略通書
記景雲中為潤州參軍事刺史韋詵有女擇所宜歸㑹
休日登樓見人於後圃有所瘞藏者訪諸吏曰參軍裴
寛居也與偕来詵問狀答曰寛義不以苞苴汙家適有
人以鹿為餉致而去不敢自欺故瘞之詵嗟異乃引為
按察判官許妻以女歸語妻曰常求佳壻今得矣明日
幃其族使觀之寛時衣碧瘠而長既入族人皆笑呼為
碧鸛雀詵曰愛其女必以為賢公侯妻也何可以貌求
人卒妻寛為刑部員外郎萬騎將軍馬崇白日殺人而
王毛仲方以貴倖將鬻其獄寛固執不肯為蒲州刺史
州久旱寛入境輙雨徙河南尹不屈附權貴河南大治
寛兄弟八人皆擢明經任臺省州刺史雅性友愛於東
都治第八院相對甥姪亦有名稱常擊鼔㑹飯其為政
務清簡所蒞人愛之世皆冀其得宰相天寳間稱舊徳
以寛為首卒年七十五
　　　李尚隠
李尚隠其先出趙郡舉明經神龍中擢左臺監察御史
於是崔湜鄭愔典吏部選附勢倖銓擬不平至逆用三
年員缺材廉者不得進俄而相踵知政事尚隠與御史
李懐讓顯劾其罪湜等皆斥去後為桂州都督稍遷廣
州都督五府經略使及還人或袖金以贈尚隠曰吾自
性分不可易非畏人知也尚隠凡三入御史府輒繩惡
吏不以殘鷙失名所發當也物議歸重仕宦未嘗以過
謫惟劾詆幸臣及坐小法左遷復見用以循吏終始年
七十五諡曰正
　　　李勉
李勉字𤣥卿鄭惠王元懿曾孫少喜學調開封尉治有
名從肅宗於靈武擢監察御史後拜嶺南節度使居官
久未嘗飾噐用車服後召歸至石門盡搜家人所蓄犀
珍投江中時人謂可繼宋璟盧奐李朝隠部人叩闕請
立碑頌徳代宗許之進工部尚書封汧國公滑亳節度
使徳宗立加同中書門下平章事卒年七十二諡正簡
勉少貧俠客梁宋與諸生共逆旅諸生􁀣且死出白金
曰左右無知者幸君以此為我𦵏餘則君自取之勉許
諾既𦵏密置餘金棺下後其家謁勉共啟墓出金付之
及歴將相所得奉賜悉遺親黨身没無贏藏其在朝廷
鯁亮廉介為宗臣表禮賢下士有終始嘗引李巡張參
在幕府後二人卒至宴飲仍設虛位沃饋之
論曰廉貧之節得之寒士易求之王族難何則非素習
也歴觀前代惟漢唐宗室之賢為冣多其處富貴利達
而清約類寒士者李勉一人而已觀其在靈武時劾大
將背闕之慢肅宗乃知朝廷尊嗚呼宗子維城勉之賢
於城逺矣
　　　薛珏
薛珏字温如河中寳鼎人以䕃為懿徳太子廟令累遷
陵臺令嵗餘以清白聞課第一改昭應令人請立石紀
徳珏固遜避遷楚州刺史初州有營田宰相遥領使
而刺史得專達俸及他給百餘萬田歴數百年以優得
遷别户三千備刺史厮役珏至悉條去之租入贏異時
觀察使惡其潔誣以罪左授峽州刺史建中初徳宗命
使者分諸道察官吏升黜焉而李承狀珏之簡趙贊言
其廉盧翰言其肅書參聞於是拜中散大夫賜金紫歴
河南京兆尹卒七十四
論曰先王之時碩徳美行人皆有之而䜛沮之風不作
於世何哉賊賢害能必殺無赦故也薛珏之潔乃為上
位所惡誣之以罪是無法也未幾諸使參舉乃復進用
觀風之任其賢不肖於此分矣
　　　郗士美
郗士美字和夫兖州金鄉人士美年十二通五經史記
漢書皆能成誦父友蕭頴士顔真卿桺芳相與論繹嘗
曰吾曹異日當交二郗之間後為河南尹檢校工部尚
書充昭義節度使昭義自李抱真以来皆武臣私厨月
費米六千石羊千首酒數十斛潞人困甚士美至悉去
之出廩錢市物自給又盧從史時日具三百人膳以餉
牙兵士美曰卒衛於牙固職也安得廣費為私恩亦罷
之後檢校刑部尚書為忠武節度
　　　劉晏
劉晏字士安曹州南華人明皇封泰山晏始八歲獻頌
行在授太子正字時號神童後數領諸道度支鹽鐵轉
運鑄錢租庸常平等使凡佐軍興實國用斂不及民而
用度足所居脩行里粗樸庳陋飲食儉狹室無媵婢徳
宗立言者屢請罷轉運使晏亦固辭不許始楊炎為吏
部侍郎晏為尚書盛氣不相下晏嘗治元載罪而炎坐
貶及炎執政銜宿怨先以誣罪貶晏忠州刺史以晏所
素憾庾準為荆南節度準即奏晏與朱泚書語言怨望
又蒐卒擅取官物脅詔使謀作亂炎證成之建中元年
詔中人賜晏死年六十五天下以為寃時炎兼刪定使
議籍没衆論不可乃止然巳命簿錄其家唯雜書兩乗
米麥數斛人服其廉
論曰史官謂劉晏因平準法制萬物低昻常操贏資以
佐軍興唐中僨而振晏有力焉而居室湫隘飲食儉約
死之後其家唯雜書兩乗米麥數斛其廉亦至矣然晏
嘗饋謝四方名士凢有舌者悉以利啖之使無得以訾
短是晏能廉於臨財而不能廉於取名乃區區持利以
結人期固寵保名嗚呼惜哉
　　　宋申錫
宋申錫字慶臣史失其何所人擢進士第文宗時轉中
書舍人為翰林學士帝惡宦官權寵震主而王守澄典
禁兵偃蹇放肆帝察申錫忠厚因召對俾與朝臣謀去
守澄等且倚以執政未幾拜尚書右丞進同中書門下
平章事京兆尹王燔與謀而漏泄守澄黨鄭注得其謀
遣軍候豆盧著誣告申錫與漳王等謀反典吏脅成其
罪初議抵死朝臣力請出著與申錫劾正情狀帝稍悟
乃貶申錫開州司馬從而流死者數百人天下以為寃
初申錫以清節進嫉要位者納賕餉敗風俗故自為近
臣凡四方賄謝一不受既被罪有司驗劾悉得所還問
遺書朝野為之咨憫太和五年為宦官所陷七年感憤
卒有詔歸𦵏後因李石延英召對從容為帝言原雪之
仍追復舊官禄其子賜諡曰貞
論曰治亂安危之所寄誠在於貪廉之人一用一捨之
間耳宦官王守澄之姦亂文宗和委宋申錫懲刈之既
又倚鄭注以圖成功且申錫激節守正却謝賄遺帝嘗
察其忠厚可任固為得人矣而注本挾藝術附守澄以
進藉權依寵專鬻官射利貪沓無厭然則若注等輩
果可倚以心腹耶抑嘗考之唐祚傾覆非一朝一夕之
故其所由來者漸矣閹寺專權倒持國柄自天寳以来
訖於太和之際既百數十年矣在明皇時則髙力士引
用安史等以召危亂在肅宗時則李輔國慿藉功勞以
擅國政在代宗時則因程元振之用賞罰任情致吐蕃
犯闕而方鎮之兵不至徳宗時則因用竇文場霍仙鳴
等分統禁旅致專制閫外而王師屢戰無功甚者至於
門生天子黜陟朝臣綱紀縂於百司予決擅干制敕盤
根固柢歴十數世終以覆唐社稷而後已是則文宗之
世欲鉏而去之其為力固不易而乃使鄭注小人參預
其間其敗乃公事必矣可不戒哉
　　　陸贄
陸贄字敬輿蘇州嘉興人年十八第進士中博學宏辭
壽州刺史張鎰有重名贄往見語三日可之請為忘年
交既行餉錢百萬曰請為母夫人一日費贄不納止受
茶一串曰敢不承公之賜史官曰徳宗之不亡顧不幸
哉在危難時聴贄言及巳平追仇盡言怫然以䜛倖逐
猶棄梗至延齡輩則寵任磐桓不移如山昏佞之相濟
也世言贄白罷翰林以為與呉通𤣥兄弟争寵竇參之
死贄漏其言非也夫君子小人不兩進邪諂得君則正
士危何可訾耶觀贄論諌數十百篇譏陳時病皆本仁
義可為後世法炳如丹書帝所用纔十一唐之祚不競
惜哉
論曰陸宣公一代之儒臣當時陳論與其行事之迹後
世所共知也今錄其不受餉一節并取史官之贊附之
庶見其梗概焉
　　　崔戎
崔戎字可大𤣥暐從孫也舉明經憲宗稱戎才累擢諫
議大夫雲南蠻亂成都詔戎持節劍南為宣撫使奏罷
税外薑芋錢當賦者率三之其一以準繒布優其估以
與民綏招流亡凡廢若置公私莫不便之還拜給事中
出為華州刺史吏以故事置錢萬緡為刺史私用戎不
取及去召吏曰籍所置錢享軍吾重矯激以夸後人也
徙兖海沂密觀察使擁畱於道不得行乃休傳舍民至
抱持取其鞾時詔使尚在民泣詣使請白天子丏戎還
使許諾戎恚責其下衆曰畱公而天子怒不過斬吾二
三老人則公不去矣戎夜單騎亡去民追不及乃止至
兖州鉏㓕姦吏十餘輩民大喜歲餘卒
　　　馮伉
馮伉魏州元城人徙貫京兆第五經宏詞三遷膳部貝
外郎李抱真卒持節臨弔歸之帛不受又致京師伉上
表固拒於是醴泉令缺宰相慎選德宗曰前使澤潞不
受幣者其人清可用也遂以授伉縣多嚚猾數犯法伉
為著諭䝉書十四篇大抵勸之務農進學而教以忠孝
鄉黨授之使轉相教督官至散騎常侍領國子祭酒
　　　韋夏卿
韋夏卿字雲客京兆萬年人少邃於學與弟正卿同舉
賢良方正皆策髙第為吏部侍郎時從弟執誼在翰
林嘗受人金有所干請内夏卿懐中夏卿毁懐不受曰
吾與爾頼先人遺徳致位及此顧當是哉執誼大慙官
至太子少保
　　　歸崇敬
歸崇敬字正禮蘇州吳人治禮家多識容典天寳中舉
博通墳典科對策第一遷四門博士有詔舉才可宰百
里者復䇿髙等為主客員外郎代宗幸陜召問得失崇
敬極陳生人疲敝當以儉化天下則國富而兵可用大
厯初授倉部郎中充弔祭冊立新羅使海道風濤舟幾
壞衆驚謀以單舸載而免答曰今共舟數十百人我何
忍獨濟哉少遲風息先是使外國多齎金帛貨舉所無
崇敬囊槖惟食衣東夷傳其清徳後年老以兵部尚
書致仕卒年八十八諡曰宣
　　　韋貫之
韋貫之名純避憲宗諱以字行及進士第為校書郎擢
賢良方正異等河中鄭元澤潞郗士美以厚幣召皆不
應居貧啖豆糜自給再遷長安丞或薦之京兆尹李實
實舉笏示所記曰此其姓名也與我同里素聞其賢願
識之而進之於上或喜以告曰子今日詣實而明日賀
者至矣貫之唯唯不往官亦不遷歴位尚書右丞同中
書門下平章事皇甫镈張宿皆以幸進宿出使裴度欲
為請銀緋貫之曰宿姦佞吾等縱不能斥奈何欲假以
寵乎由是宿等怨陰搆之自是左遷而貫之所厚善者
韋顗李正辭韋處厚輩皆清正以鈎黨去穆宗立即拜
河南尹以工部尚書召未行卒六十二贈尚書右僕射
諡曰文貫之居輔相嚴身律下以正議裁物室居無所
改易裴均子持萬縑請撰先銘答曰吾寧餓死豈能為
是哉生平未嘗通饋遺家無羨財
論曰皇甫湜為裴度撰寺碑曰今碑三千字字三縑何
遇我薄耶桺公權以書名當時大臣家碑誌非其筆人
以子孫為不孝貺遺既鉅萬而主藏奴或盜用姑笑而
不詰然裴晉公止目湜之語為不覊穆宗尤喜公權能
以筆諫是二子未可指為黷貨者且人於嚴親持縑以
請銘無傷取予之義貫之辭餽如此之峻是亦君子之
過乎廉者觀其處己不肯自售於人立朝尤慎名器非
稟性清介孰能為之
　　　范希朝
范希朝字致君河中虞鄉人初從邠寧軍為别將徳宗
在奉天以戰守功累遷振武節度使部有黨項室韋雜
居暴掠放肆日入匿作謂之刮城門希朝度要害置屯
保斥邏嚴密鄙民以安至小竊取殺亦無赦虜人憚伏
相謂曰是必張光晟紿姓名来也邉州每長帥至必效
槖駝駿馬雖甚廉者猶受之以結其歡希朝一不納積
十四年虜保塞不敢横希朝號當世善將或比之趙充
國後以太子太保致仕
　　　錢徽
錢徽字蔚章中進士第累官為翰林學士三遷中書舍
人憲宗嘗稱其長者後以忤宰相段文昌誣以事貶江
州刺史郡例有牛田錢百萬刺史以給宴飲贈餉者徽
曰此農耕之備可他用哉命代貧民租入文宗立召拜
尚書左丞後以吏部尚書致仕卒年七十五徽曾任太
子右庶子時韓公武以賂結公卿遺徽錢二十萬不納
或言非當路可無讓徽曰取之在義不在官時稱有公
望
論曰可以取可以無取奚必為有位者言之耶或吿徽
非當路可受無嫌乃曰取之在義不在官兹言可以附
聖人之經也觀其中書舍人時憲宗方禁無名貢獻而
至者不甚却徽能懇諫罷之在江州以牛田錢代貧民
租入不徇故事自給宴飲之奉原其用心如此豈但脩
身以明汙者哉
　　　李景讓
李景讓字後己贈太尉憕後也性方毅有守寳厯初遷
右拾遺淮南節度使王播以錢十萬市朝廷權求領鹽
鐵景讓詣延英亟論不可遂知名歴中書舍人禮部侍
郎商華虢三州刺史母鄭治家嚴身訓飾諸子始貧乏
時治牆得積錢僮婢奔吿母曰士不勤而禄猶災其身
况無妄而得我何取亟使閉坎景讓自右散騎常侍出
為浙西觀察使母問行日景讓率然對有日鄭曰如是
吾方有事未及行盖怒其不嘗吿也且曰巳貴何庸毋
行景讓重請罪乃赦故雖老猶加箠敕已起欣欣如初
嘗怒牙將杖殺之軍且謀變母欲息衆讙召景讓廷責
曰爾鎮撫方面而輕用刑一夫不寧豈特上負天子亦
使百歲母銜羞泉下何面目見先大夫乎將鞭其背吏
與將再拜請不許皆泣謝乃罷一軍遂定後拜西川節
度使以病丐致仕或諫公廉潔亡素儲不為諸子謀耶
景讓笑曰兒曹詎餓死乎書聞輒還東都以太子少保
分司卒年七十二景讓清素寡欲門無雜賔李琢罷浙
西以同里訪之避不見及去命斸其騙石焉元和後大
臣有徳望者以居里顯景讓宅東都樂和里世稱清徳
者號樂和李公云
論曰崔𤣥暐母盧李景讓母鄭咸能戒敕其子保初終
之節是則二子之清皆其母之烈也
　　　牛僧孺
牛僧孺字思黯隋僕射竒章公𢎞之裔元和初以賢良
方正對䇿第一歴位御史中丞按治不法内外整肅宿
州刺史李直臣坐賕當死賂宦侍為助具獄上帝曰直
臣有才朕欲貸而用之僧孺曰彼不才者持禄取容耳
天子制法所以束縳有才者禄山朱泚以才過人故亂
天下帝異其言乃止賜金紫服以戸部侍郎同中書門
下平章事始韓𢎞入朝其子公武用財賄賂權貴杜塞
言者俄而𢎞公武卒孫弱不能事帝遣使者至其家悉
收貲簿校計出入所以餉遺朝臣者皆在至僧孺獨注
其左曰某月日送錢千萬不納帝善之謂左右曰吾不
謬知人由是遂以相歴事四朝卒年六十九諡曰文簡
論曰僧孺與李宗閔植黨排擊所憎權震天下起搢紳
之祻四十餘年史官目之盜儒顧何足道哉然始能却
韓公武餉錢致位宰相今取而附之廉吏使夫人有以
見貪墨之事如僧孺輩猶知恥而不為是不可為也
　　　盧鈞
盧鈞字子和系出范陽舉進士累官監察御史争宋申
錫獄知名後擢嶺南節度使海道商舶始至異時帥府
争先賤售其珍鈞一不取時稱廉潔歴位將相所居官
必有績大抵根仁恕至誠而施於事玩服不為鮮明其
没也家無贏財以太保致仕卒年八十七贈太傅諡曰
元
論曰宋申錫承帝旨鉏宦官不幸謀泄反陷於獄鈞乃
能雪其寃然則鈞之大節乃東漢李固楊震李膺陳
蕃之流歟有力於清議多矣
　
　
　
　廉吏傳巻下
