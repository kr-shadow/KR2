#+TITLE: 益部方物略記-宋-宋祁
#+DATE: 2016-06-11 12:22:14
#+SOURCE: github.com/kanripo/KR2k0109 master 83ae77a1                
欽定四庫全書　　　　　史部十一
　益部方物畧記　　　　　地理類八(雜記之屬/)
　　提要
　　　　(臣/)等謹案益部方物畧記一巻宋宋祁撰祁
　　　　字子京雍邱人天聖二年進士官至翰林學
　　　　士承㫖諡景文事迹具宋史本𫝊是編乃嘉
　　　　祐二年祁由端明殿學士吏部侍郎知益州
　　　　時所作因東陽沈立所撰劍南方物二十八
　　　　種補其缺遺凡草朩之屬四十一藥之屬九
　　　　鳥獸之屬八蟲魚之屬七共六十五種列而
　　　　圖之各繋以贊而附注其形狀於題下贊居
　　　　前題列後古書體例大抵如斯今本爾雅猶
　　　　此式也其圖已佚贊皆古雅蓋力摹郭璞山
　　　　海經圖贊往往近之注則頗傷蹇澁亦每似
　　　　所作新唐書蓋祁序記之文類如是也胡震
　　　　亨跋引范成大聖瑞花詩證是花開於春夏
　　　　間祁注稱悉以秋開為非殆由氣候不齊各
　　　　據所見又引薛濤鴛鴦草詩但娯春日長不
　　　　管秋風早句證祁注是草春葉晚生之非則
　　　　横生枝節夫春日已長非春晚而何歟至虞
　　　　美人草自屬借人以名物如菊號西施之類
　　　　必改為娯美人草曲生訓釋是則支離無所
　　　　取耳乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　益部方物畧記序
益為西南一都會左阻劍門右負夷蕃内坦夷數百里
環以長江裹以複岑川陸盛氣礙而不得東回薄蜿蜒
還負一方為珍木為怪草為鳥魚芋稻之饒日𤾉雨雨
嘘和吐妍層出雜見不可勝狀殆岷精緼靈示(闕/)
璚於兹壤也嘉祐建元之明年予來領州得東陽沈立
所録劍南陽物二十八種按名索實尚未之盡故遍詢
西人又益數十物列而圖之物為之贊圖視狀贊言生
之所以然更名益部方物畧記凡東方所無及有而自
異皆取之冀裨風土聚邱之遺云
欽定四庫全書
　益部方物畧記　　　　　宋　宋祁　撰
㯶皆褫皮此獨自榦攢葉于顛纛首披散秋華而實其
值則罕
　　右海㯶(大抵㯶𩔖然不皮而幹葉叢于杪至秋乃/實似楝子今城中有四株杜子美左綿海)
　　　(㯶行理緻榦堅/風雨不能撼云)
在土所宜亭擢而上枝枝相避葉葉相讓(如向/切)繁陰可
庇美榦斯仰
　　右楠(蜀地最宜者生童童若幢葢然枝葉不相礙/茂葉美隂人多植之樹甚端偉葉經歲不彫)
　　　(至春陳新相換有/花實似母丁香云)
厥植易安數歲輙林民賴其用實代其薪不棟不梁亦
被斧斤
　　右榿(亦得所宜民家蒔之不三年材可倍常人多/薪之疾種亟取里人以為利杜子美有覔榿)
　　　(栽/詩)
葉與竹𩔖緻理如栢以狀得名亭亭修直
　　右竹栢(生峨眉山中葉繁長而籜似/竹然其榦大抵𩔖栢而亭直)
木榦芋葉擁踵盤戾農經弗載不用治厲
　　右海芋(生不髙四五尺葉似芋而有榦根皮不可/食方家號隔河仙云可用變金或云能止)
　　　(瘧/)
葉圓以澤素蘤春敷子生莢間纍纍綴珠
　　右紅豆(花白色實若大紅豆以似得/名葉如冬青蜀人以為果飣)
竹生三歲色乃變紫伐榦以用西南之美
　　右紫竹(蜀諸山中尤多園池亦種為玩/然生二年色乃變三年而紫)
根不它引是得慈名中實外堅筍不時萌末或下垂苒
弱縁縈
　　右慈竹(性叢産根不外引其宻間不容笴筍生夏/秋閲歲枝葉乃茂别有數種節間容八九)
　　　(寸者曰籠竹一尺者曰苦竹弱稍垂地者/曰釣絲竹或取節修膚緻者用為簟笠)
葉㯶身竹族生不蔓有皮無枝實中而榦
　　右㯶竹(性亦叢産葉似㯶有刺徑不/三二寸或曰桃竹未得其詳)
竹箇皆圓此獨方形厚倍於竅緗節稜稜
　　右方竹(圓衆方寡取/貴方者差小)
碧葉素葩厥包之珍丹裏既披香液飴津
　　右柑(生果渠嘉等州結實埒/於江南味亦差為薄云)
芋種不一鸇芋則貴民儲於田可用終歲
　　右赤鸇芋(蜀芋多種鸇芋為最美俗號赤鸇頭芋/形長而圓但子不繁衍又有蠻芋亦美)
　　　(其形則圓子繁衍人多蒔之最下為槫果芋槫/接也言可接果山中人多食之惟野芋人不食)
　　　(本草有六種曰青芋紫芋/白芋真芋蓮禪芋野芋)
西南所宜柔蔓紛衍縹穗緑實其甘可薦
　　右緑蒲萄(北方蒲萄熟則色/紫今此色正緑云)
栗類尤衆此特殊味專蓬若橡託神以貴
　　右天師栗(生青城山中他處無有也似栗/味美惟獨房為異久食已風攣)
有子孫枝不蘤而實薄言采之味埓蜂宻
　　右天仙果(樹髙八九尺無花其葉似荔枝而小子/如櫻桃纍纍綴枝間六七月熟味至甘)
挺榦既脩結蘤兹白㦸外澤中甘可以食
　　右隈枝(生卭州山谷中樹髙丈餘枝脩弱花白/實似荔枝肉黄膚甘味可食大若爵卵)
花跗芬侈叢刺於梗不可把玩艶以妍整
　　右錦被堆(花出彭州其色一似薔薇有刺/不可玩俗謂薔薇為錦被堆花)
苒苒其條若不自持緑葉丹英蔓衍紛垂
　　右錦帶花(蜀山中處處有之長蔓柔纎花葉間側/如藻帶然因象作名花開者形似飛鳥)
　　　(里人亦號/鬢邊嬌)
有苕頴然有蕚敷然取其肖象莫類於蟬
　　右石蟬花(始生其苕森擢長二三尺葉如菖蒲紫/蕚五出與蟬甚類緑闕相側蜀人因名)
　　　(之又白者/號玉蟬花)
色與栢類苒苒其莖冬不甚黄故謂長生
　　右長生草(山隂蕨地多有之修莖茸葉色似/檜栢而澤經冬不凋損故號長生)
翠蔓紺苕回繚可喜蒔之庭堂珍以為瑞
　　右瑞草(蜀人多種之庭檻蔓延長三/四尺珍而愛之故謂之瑞草)
蕉無中榦花産葉間緑葉外敷絳質凝殷
　　右紅蕉花(於芭蕉葢自一種葉小其花鮮明可喜/蜀人語染深紅者謂之蕉紅葢倣其殷)
　　　(麗/云)
脩柯柔蔓濃淺繁總盛則重蘤不常厥種
　　右重葉海棠(海棠大抵數種又峕小異惟其盛者/則重葩疊蕚可喜非有定種也始濃)
　　　(稍淺爛若錦章北方所植率枝强花瘠殊/不可玩故蜀之海棠誠為天下之竒豔云)
花亘四時月一披秀寒暑不改似固常守
　　右月季花(此花即東方所謂四季花者翠蔓紅蘤/蜀少霜雪此花得終歲十二月輙一開)
豐粒茂苗豆别一類秋種春斂農不常蒔
　　右佛豆(豆粒甚大而堅農夫不甚種唯圃中/蒔以為利以鹽漬食之小兒所嗜)
自濃而淺花則常態今顧反之亦反之怪
　　右添色拒霜花(生彭漢蜀州花常多葉始開白色/明日稍紅又明日則若桃花然)
人情尚竒賤白貴黄厥英畧同實寡于香
　　右黄荼􁊈(蜀荼􁊈多白而黄者時/時有之但香减于白花)
緑實若茰味辛香苾投粒羹臛椒桂之匹
　　右艾子(艾木大抵茱茰類也實正緑味辛蜀人每/進羹臛以二三粒投之少選香滿盂醆或)
　　　(曰作為膏尤良按揚雄蜀/都賦當作藙藙艾同字云)
翠蘤對生甚似匹鳥逼而觀之勢若偕矯
　　右鴛鴦草(春葉晚生其稚蘤在葉中/兩兩相向如飛鳥對翔)
附陽而生垂若文縚大槩苔類土石所交
　　右仙人縚(生大山中與苔同種但巖隂石隈多鮮/翠長二三尺叢垂若縚或言深谷有長)
　　　(丈餘/者)
翠莖纖柔稚葉相當逼而歌之或合或張
　　右娛美人草(蜀中傳虞美人草予以虞作娛意其/草柔纖為歌氣所動故其葉至小者)
　　　(或動摇美人/以為娛樂耳)
冐寒而茂莖脩葉廣附莖作花葉蔽其上以其自蔽若
有羞狀
　　右羞寒花(蜀地處處有之不為人所愛根莖綴花/蔽葉自隱俗曰羞天花予易為羞寒花)
　　　(按本草名/曰鬼白)
衆跗聚英爛若一房有守繪圖厥名乃章繁而不艶是
異衆芳
　　右瑞聖花(出青城山中榦不條髙者乃尋丈花率/秋開四出與桃花類然數十跗共為一)
　　　(花繁宻若綴先後相繼闕/人號豐瑞花故程相闕)　　(之闕未萎也蜀/      圖以聞)
　　　(更號瑞聖花然有數種其小者號寳仙淺紅者/為醉太平白者名玉真成都人競移蒔囿中以)
　　　(為尤/玩云)
擢頴挺挺盛夏則榮丹紫合英以寳見名
　　右七寳花(條葉大抵玉蟬花類也/其生叢蔚花紫質蔚云)
擢條亭亭層層紫丹狀若使節方圖實刋
　　右旗節花(修修華碧皆層層而擢正類使/所持節然故以名見益州圖經)
聚葩共房葉附華外根不得徙見偉兹世
　　右娑羅花(生峨眉山中類枇杷數葩合房春開葉/在表花在中或言根不可移故俗人不)
　　　(得為/玩)
葩秀木顛狀若芙渠不實而榮馥馥其敷
　　右木蓮花(生峨眉山中諸谷狀若芙蓉香亦類之/木榦花夏開枝條茂蔚不為園圃所蒔)
華而無采狀類翔鳳么質毛輕翩欲飛動
　　右鵝毛玉鳳花(本至卑纎蓬如釵股秋開不蘤而/鬢狀似禽故曰鳳色白故曰玉以)
　　　(其分輕/故曰毛)
蔓附本生實若椹纍或曰浮留南人謂之和以為醬五
味告宜
　　右蒟(出渝瀘茂威等州即漢唐䝉所得者葉如王/𤓰厚而澤實若桑椹縁木而蔓子熟時外黑)
　　　(中白長三四寸以蜜藏而食之辛香能温五蔵/或用作醬善和食味或言即南方所謂浮留藤)
　　　(取葉合㯽/榔食之)
植根水中端若串珠皿而瀹之可代蔬
　　右真珠菜(戎瀘等州有之生水中石上翠縷纎蔓/首貫珠蜀人以蜜熬食之或以醯煮可)
　　　(行數千里/不腐也)
素花碧葉浮秀波面日中則向日入還斂
　　右朝日蓮(花色或黄或白葉浮水上翠厚而澤形/如菱花差大開則隨日所在日入輙斂)
　　　(而自藏於葉下若/葵藿傾太陽之比)
蟬不能蜕委於林下花生厥首兹謂物化
　　右蟬花(二川山林中皆有之蟬之不蜕者至秋則/花其頭長一二寸黄碧色治小兒瘈瘲又)
　　　(能已/瘧)
葉能螫人有花無實冐冬弗悴可以袪疾
　　右燖麻(自劍以南處處有之或觸其葉如蜂螫人/以溺濯之即解莖有刺葉似花葉或青或)
　　　(紫善治風腫按/杜詩當作􁯹)
厥生在石水蕩其液觸梗凝體品亞南舶
　　右水硫黄(出資榮州山磵中秋潦己收里人布茅/水上流沬擁聚取而熬之復投于水則)
　　　(成號真珠黄以淺黄色者/為上其用次海舶所來者)
附堇而生翠莖紫蕤生蜀者良三建則非
　　右附子(生綿州彰明縣者最良有一子重及一兩/者花色紫本草言附子無正種附烏頭而)
　　　(生然則與烏頭天雄附子共一物耳陶𢎞景以/天雄烏頭附子皆出建平謂之三建唐人非之)
　　　(以綿龍二州所生為/良今則彰明者佳)
脩榦澤葉結實如綴膚解核零可用治痺
　　右石𤓰(生峨眉山中樹端挺葉肥滑如冬青甚似/桑花色淺黄實長不圓赦解而子見以其)
　　　(形似𤓰里人名之煮/為液黄善能治痺)
柔葉美根冬不殞零采而掇之可糝于羮
　　右芎(蜀中處處有之葉為蘼蕪楚辭謂江蘺者根/為芎似雀腦者善成都九月九日藥市芎與)
　　　(大黄如積香溢于廛或言其大若胡桃者不可/用人多蒔於園檻葉落時可用作羮蜀少寒莖)
　　　(葉不萎今醫家最/貴川芎川大黄云)
葉大莖赤根若巨皿治疾則多方家所詺(音/瞑)
　　右大黄(蜀大山中多有之尤為東方所貴苖根皆/長盈二尺本草言之尤詳藥市所見大者)
　　　(治之為枕紫地錦文唐人以為産蜀者性和厚/沉深可以治病形似牛舌𦂳緻者善蜀所生藥)
　　　(尚多如川之巴豆峽之/椒梓之厚朴尚數十輩)
黄葩翠葉圓實而澤咀久還甘或號菴勒
　　右餘甘子(生戎瀘等州山樹大葉細似槐實若李/而小咀之前苦後歆歆有味故號為餘)
　　　(甘核有稜或六或七解硫黄/毒即本草所謂菴摩勒者)
長葉叢生背㸃星布髙毉近識𫝊疽可愈
　　右金星草(生峨眉青城山葉似萱草其背有㸃雙/行相偶黄澤類金星人號金星草亦云)
　　　(金釧草皆以肖似取之/今毉家以傅疽創甚良)
金花之露俗曰鳳類緑羽纖爪藻背翠尾花落則隱以
是見貴
　　右桐花鳳(二月桐花始開是鳥翺翔其間丹碧成/文纎觜長尾仰露以飲至花落輙去蜀)
　　　(人珍之故號為鳳或為人捕置樊間飲以蜜漿/哺以炊粟可以閲歲蜀士以繪扇唐李衞公嘗)
　　　(為/賦)
絳質剛啄孱黑于矜因網就羇亦馴厥心
　　右紅桐觜(出永康軍山谷中絳體若赭惟羽/間差黑人亦畜之然不能久也)
緇緑厠采喜荏克膒奮頸陪顋矜健於味里人裒貲以
佐其鬬
　　右荏雀(每歲荏且熟是則羣至食其實性好鬬人/捕之裒錢使決勝負閭里嘈觀至一雀直)
　　　(數千錢官司惡民贅/聚每下符禁叱之)
茜苜黑裳黄駮其羽厥鳴嚶嚶若禁若護名而不情盗
者猶懼
　　右護花鳥(青城峨眉間往往有之至春則啼/其音若云無偷花果髣髴人言云)
緑衣紺尾一啼百轉可樊而畜為世嘉玩
　　右百舌鳥(出中蜀山谷間毛采翠碧蜀人多畜之/一云翠碧鳥善效他禽語凡數十種非)
　　　(東方所謂反舌無聲者往往亦矜鬬至死/不解然捕者告罕故惜之不使極其擊云)
狀實猿類體被金毳皮以藉焉中國之貴
　　右狨(威茂等州南詔夷多有之大小正類猿惟毛/為異朝制内外省以上官乗馬者得以狨為)
　　　(藉武官則内客省/使宣徽使乃得用)
羊質而大角繚於首以角之珍軀殘獵手
　　右龍羊(出吐蕃及威茂州形似畜羊而大其角繚/繚重八九兩黑質而白文可以為帯胯其)
　　　(用亂/犀)
玃與猿猱同類異種彼美豐肌登爼見用
　　右玃(出卭蜀間與猿猱無異但性不躁/動肌質豐腴蜀人炮蒸以為美味)
有足若鯢大首長尾其啼如嬰縁木弗墜
　　右魶魚(出西山溪谷及雅江狀似鯢有足/能縁木其聲如兒啼蜀人養之)
二丙之穴厥産嘉魚鯉質鱒鱗為味珍腴
　　右嘉魚(丙穴在興州有大丙小丙山魚出石穴中/今雅州亦有之蜀人甚珍其味左思所謂)
　　　(嘉魚出於/丙穴中)
比鯽則大膚縷玉瑩以鱠諸庖無異雋永
　　右􁯤魚(出蜀江皆鱗黑而膚理/似玉蜀人以為鱠味美)
黑首白腹修體短額春則羣泳促罟斯獲
　　右黑頭魚(形若鯶長者及尺出嘉州歲二月則至/惟郭璞臺前有之里人欲怪其説則言)
　　　(璞著書臺魚吞/其墨故首黑云)
長不數寸有駮其文淺瀬曲隈唯泳而羣
　　右沙緑魚(魚之細者生隈瀬中狀若鰡/大不五寸美味蜀人珍之)
鯫鱗么質本不登爼以味見録雖細猶捕
　　右石鱉魚(狀似􁫬䰲而小上春時/出石間庖人取為竒味)
蟲質甚微翠體金光取而橋之參餙釵梁
　　右金蟲(出利州山中蜂體緑色光若金/里人取以佐婦釵鐶之餙云)
　
　
　
　
　
　益部方物畧記
　　益部方物略記跋
　　萬震南州志以韻語紀物質雅可誦後來惟江文
　　通吳興草朩頌僅足嗣響頃復得宋子京益部方
　　物略記凡草朩䖝魚六十五條而寫色奏音一倣
　　于震第見白氏長慶集朩蓮樹詩叙云朩蓮樹一
　　呼黄心樹大者髙五丈渉冬不凋身如青楊有白
　　文葉如桂厚大無脊花如蓮香色豔膩皆同獨房
　　蘂有異視宋註最詳宋又註聖瑞花云率以秋開
　　夗央草云春葉晚生而范成大詠聖瑞花云挽春
　　同住夏㸔到火雲流薛濤詠夗央草云但娯春日
　　長不管秋風早是春夏便已著花春葉非晚生矣
　　至若改羞天為羞寒猶不失以妍易俚其改虞羙
　　人為娛羙人則虞之與娛兩義自通得無更遺宵
　　寐匪禎之誚海鹽胡震亨題
